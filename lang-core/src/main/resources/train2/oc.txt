https://oc.wikipedia.org/wiki/Contact-url

Aquesta pagina fa la lista dels mejans divèrs meses a disposicion dels
utilizaires per contactar los benevòls que trabalhan sus l'enciclopèdia.
Trobaretz sus aquesta pagina los contactes premsa.

Sèm independents dels subjèctes que nòstres articles tractan. Se volètz far
pervenir un messatge a un òme politic, un jornal, etc. a qu'a prepaus d'el avèm
un article, vos suggerissèm de los contactar dirèctament. Los messatges que nos
pertòcan pas seràn ignorats. Las opinions raportadas sus aqueste site engatjan
solament los que las an emesas. Wikipèdia pren pas posicion sus cap de subjècte.
Publicam ni de tribunas liuras ni de « corrièr dels lectors » en reaccion als
eveniments. Wikipèdia es pas un forum de discussion.

Wikipèdia es un wiki, çò qu'implica que cadun pòt modificar los articles. Se
rencontratz una error o sètz pas d'acòrdi amb un contengut, podètz modificar la
pagina en respectant a tot moment las règlas de neutralitat de punt de vista.

En mandant un email a l'adreça info-oc@wikipedia.org que farà seguir coma se
deu. Podèm tractar vòstra requèsta confidencialament se o demandatz.

Se volètz una reaccion pus rapida, podètz mandar sus la « tavèrna » de
Wikipèdia.

Per tot çò que sortís de l'encastre de las questions concernent lo foncionament
intèrne de l'enciclopèdia, coma proposicions d'albergament, dons de materials,
ofèrtas de partenariats etc., podètz contactar la Wikimedia Foundation, o sul
territòri francés, l'associacion Wikimédia France. Es inutil de contactar la
Fondacion per contestar lo punt de vista d'un article.



https://oc.wikipedia.org/wiki/Islam

L'islam (arab الإسلام) es una religion abraamica s'apiejant sul dògma del
monoteïsme absolut (l'adoracion del Dieu unic sens li atribuir pas cap associat)
e prenent sa font dins l'Alcoran, considerat coma lo recuèlh de la paraula de
Dieu (الله), Allà) revelada a Maomet, proclamat per aqueles qu'aderisson a
l'islam coma essent lo darrièr profèta de Dieu, al sègle VII en Arabia. Un
adèpte de l'islam se nomena un musulman. L'islam revendica per fondament e
ensenhament màger le tawhid (monoteïsme, unicitat e indivisibilitat), es a dire
lo monoteïsme mai epurat ont lo culte es vodat sonque a Dieu, sens li atribuir
pas cap filh.

Los musulmans creson que Dieu es un e incomparable, e que la tòca de
l'existéncia es d'adorar Dieu. Los musulmans creson tanben que l'islam es la
version complèta e universala d'una fe primordiala que foguèt revelada mai d'un
còp pel passat mejans los profètas, coma Adam, Noè, Abraam, Moïses e Jèsus,.
Atal, se presenta coma un retorn sus la dralha d'Abraam (nomenat, en arab,
Ibraim pels musulmans) del punt de vita de la cresença, l'Alcoran lo definissant
coma essent l'escandilh-pè, la lèga de la Kaaba, lo mila d'Abraham (mila ta
Ibraim),,, es a dire una somission exclusiva a la volontat d'Allà,,.

L'Alcoran reconeis l'origina divina de l'ensems dels libres sagrat del judaïsme
e del cristianisme, tot estimant que serián, dins lors interpretacions actualas,
lo resultat d'una falsificacion parciala : lo Suhuf-i-Ibrahim (los Fulhets
d'Abraham), la Tawrat (lo Pentateuc o la Torà), lo Zabur de David e Salomon
(identificat al Libre dels Psalmes) e l'Injil (l'Evangili).

En mai l'Alcoran, la majoritat de musulmans se referisson e de transmissions de
paraulas, actes e aprovacions de Maomet, recits nomenat adiths, per
l'establiment de règlas juridicas (fiqh) permetent la compreneson e
l'acompliment de las adoracions del musulman al quotidian. Las diferentas
brancas de l'islam ne s'acòrdan pas sus las compilacions dels adiths de gardar
coma autentics. L'Alcoran e los adiths dichs « recevables » son doas de las
quatre fonts de la lei islamica, la charia, las doas autras essent l'unanimitat
(ijma’) e l'analogia (qiyas).

En 2010, lo nombre de musulmans pel monde es estimat a 1,6 miliard, soiá 23,4 %
de la populacion mondiala, çò que fa de l'islam la segonda religion del mond
après lo cristianisme e davant l'indoïsme. Es, cronologicament parlant, lo
tresen grand corrent monoteista de la familha de las religions abraamicas, après
lo judaïsme e lo cristianisme amb que possedís un cert nombre d'elements comuns.

L’islam se destria en diferents corrents, que los principals son lo sunnisme,
que representa entre 80 e 85 % dels musulmans, e lo chiisme, encontrat subretot
en Iraq e en Iran.

Lo mot « islam » es la transliteracion de l’arab الإسلام, islām escotatz,
significant: « resignacion », « reddicion », « somission », « aleujança »,
sosentendut « a Dieu ». S'agí d'un nom d'accion (en arab اسم فعل ism fi'l),
derivat d'un radical semitic, s.l.m que designa l'acte de se sometre d'un biais
volontari, de far aleujança. Lo mot Islam vem del mot Salam que significa salut
e patz.

Lo nom d'agent (en arab اسم فاعل ism fā'il) derivat d'aquela raíc es مُسْلِم
muslim « aquel que se somet », que venguèt a çò nòstre musulman.

La religion musulmana se sona a vegada « islamisme » (coma « judaïsme »,
« cristianisme », « bodisme », « animisme », etc). Mas lo mot « islamisme » ven
s'especializar per designar los corrents politics radicals o non de la
reviviscéncia musulmana. L'islamisme es una doctrina politica qu'a per tòca
l'espandiment de l'islam.

L'islam apareguèt en Arabia al sègle VII jol vam del profèta Maomet. Un sègle
après sa mòrt, un empèri islamic s'espandissiá de l'ocean Atlantic dins l'oèst
cap a l'Asia centrala dins l'èst. Mas demorèt pas unificat longtemps; lo regime
nòu rapidament acabèt en guèrra civila (Fitna) e tocat mai tard per una segonda
Fitna. Enseguida, i aguèt de dinastias rivalas reclamant lo califat, e fòrça
d’empèris islamics foguèron governat per un califa incapable d'unificar lo mond
islamic.

Malgrat aquela particion de l'islam coma comunautat politica, los empèris dels
califas d'Abbassidas, l’empèri mogòl e los Seldjukidas èran d'entre los mai
grands e poderoses del mond. Los Arabs realizèron fòrça centres islamics, de
scientifics, d’astronòmas, de matematicians, mètges e filosòfs celèbres pendent
l'edat d'aur de l'islam. La tecnologia s'espelís; un investiment de contunh dins
las infrastructuras, coma de sistèmas d'asagatge e de besal; e subretot,
l'importància de legir l'Alcoran donèron un nivèl pro naut de l'instruccion dins
la populacion.

Mai tard, als sègles XVIII e XIX, mai d'una regions islamicas casèron jos las
poténcias imperialas europèas. Après la Primièra Guèrra mondiala, los rèstes de
l'Empèri Otoman foguèron partejats jos forma de protectorats europèus.

Pasmens se tocat per diversas ideologias, coma lo comunisme, pendent una bona
partida del sègle XX, l'identitat islamica e la preponderança de l'islam sus de
questions politicas aumentèron pendent la fin del sègle XX e lo començament del
XXI. La creissença rapida, los interèsses occidentals dins de regions islamicas,
los conflictes internacionals e la globalizacion influencièron l'importància de
l'islam dins lo modelatge del mond del sègle XXI.

En 2010, lo nombre de musulmans pel mond es estimat à 1,6 miliard, siá 23,4 % de
la populacion mondiala. La difusion de l'islam, fòra del mond arab, s'explica
per las migracions e las conversions. L'islam es ara la religion avent la
creissença demografica mai importanta. Se las tendéncias demograficas actualas
contunhan, l'islam poiriá passar lo cristianisme e venir la primièra religion
del monde per 2070.

L'islam es la sola religion que le nom figura dins la designacion oficiala
d'unes Estats, jos la forma de « Republica islamica ». S'agís alara oficialament
de la religion d'Estat. Pasmens, aqueles Estats son pas los sols ont
l'imbricacion del civil e del religiós es conforme a çò qu'exigís la charia coma
en Arabia.

Pòt existit una confusion entre Arabs et musulmans, subretot a causa de dos
factors: l'origina araba de l'islam e la plaça centrala qu'ocupa la lenga araba
dins aquela religion. I a gaireben 300 milions d'Arabs, que la granda majoritat
es musulmana. De fach, sonque 20 % dels musulmans vivon dins lo mond arab, un
cinquen son situats en Afric subsaariana, e la populacion musulmana del mond mai
nombrosa es en Indonesia. D'importantas comunautats existisson al Nigèria,
Bangladèsh, Afganistan, Paquistan, en Iran, en China, en Euròpa, dins l'anciana
Union sovietica, e en America del Sud. I a tres milions de musulmans als Estats
Units d'America representant 1 % de la populacion americana e gaireben 2,1
milions en França eissit de l'immigracion e cal apondre de conversions, que lo
nombre es fòrça dificil a determinar mai qu'i a de conversions en sens contrari
e d'apostats.

Los pilars de l'islam son los devers incontornables que totes los musulmans
devon aplicar. Los mai notables e respectats son al nombre de cinc. Aqueles cinc
pilars son explicitament citats dins l'Alcoran de biais separats, pasmens se lo
nombre de cinc es pas dirèctament portat dins l'Alcoran mas puslèu dins un adith
profetic: « L'islam es bastit sus cinc pilars » :

La chahada (« declaracion de fe »), que presenta una partida del credo islamic,
consistís en una frasa fòrça brèva: « Testinòni qu'i a de dieu pas qu'Allà e que
Moamet es lo Messatgièr d'Allà. »

Los pilars de la fe musulmana (إيمان, « al imane ») son los articles de fe que
totes los musulmans devon creire. Per l'essencial, Maomet definiguèt la cresença
(o la fe) per una paraula que significa: « La fe (Imane) es que cregas (1èr) en
Dieu, (2d) en Los Seus angles, (3n) en Los Seus libres, (4n) en Los Seus
messatgièrs e (5n) en la realitat del jorn darrièr e (6n) que cregas en la
realitat de la destinat, que siá relativa al ben o al mal ».

Dins la jurisprudéncia religiosa, l'aderent a l'islam es nomenat moslim
(musulman, circoncís de la cadièra) e l'aderent a l'imane es nomenat mo'min
(cresent, circoncís del còr), sens pasmens far de dissociacion entre los dos
ambedós tèrmes son jutjats indissociables e complementaris al vejaire religiós.

En efèit, l'imam Abu Hanifa (mòrt en 150H/767G) explicitèt la posicion musulmana
sul rapòrt entre l'imane e l'islam amb aqueles mots: « Son coma l'envèrs e lo
plan de la man », es a dire que son inseparables, e en consequéncia tot musulman
(moslim) es considerat coma cresent (mo'min) e lo contrari.

Los juristas musulmans diguèron que sens una acceptacion totala de la fe (imane)
pel còr, l'apartenéncia de quin que siá a l'islam es invalid. Quitament, tota
conversion cap a l'islam es valable sonque per la fe (imane) dins lo còr e que
s'apond la prononciacion verbala dels dos « testimònis de fe » (Ach-Chahadah) a
sabrer par exemple « Testinòni qu'i a de dieu pas qu'Allà e que Moamet es lo
Messatgièr d'Allà ». Pasmens, existís de gras de cresents (mo'minon).

Dins l'islam, la cresença e la practica, lo fond e la forma, son intimament
ligats. En efèit, los versets canonics descrivon sovent lo cresent mo'min coma
essent « aquel que crei e practica de bonas òbras ». De segur, es alara question
del mo'min complet. Pasmens aquel ligam mòstra lo fach que l'espiritualitat e
l'accion son donc dos elements fondamentals que participan de l'èsser del
cresent. Los actes son donc lo rebat de la fe e valon sonque segon lors
intencions.

Allà es lo tèrme sens plural, ni genre, utilizat pels musulmans e arabofòns
crestian e josieus en referéncia a Dieu, alara que lo mot 'ilà (arabe : إله) es
lo tèrme utilizat per una divinitat, una divessa o un dieu, en general.

Lo fondament doctrinal de l'islam es que Dieu (Allà en arab) es unic. Lo simbòl
de l'unicitat de Dieu (tawhid) se descompausa en tres colors primàrias segon una
posicion dogmatica venet l'Imam Ibn Taymiyya al sègle XIV:

(O, la fe en la senhriá d'Allà) Es lo fach de reconéisser las òbras especificas
a Allà (coma lo fach de donar la vida, la mòrt, la subsisténcia…). Reconéisser
Allà coma Senhor es li reconéisser: - La creacion, Allà es Lo sol Creator - La
reialtat, Allà es Lo sol a deténer la reialtat - La geréncia, Allà es Lo Sol a
gerir la creacion

(O, la fe en los seus noms e atributs) Allà dins l'Alcoran s’atribuiguèt de noms
e caractèrs, tot coma Maomet dins sa Suna (tradicions) atribuiguèt a Allà de
noms e caractèrs, que tot musulman se deu d'acceptar.

Segon un adith, es mencionar qu'Allà a quatre vint dètz e nòus atributs
perfièits (asma'o l-Lahou l-housna) revelats per Dieu, que permetràn al musulman
que los coneisseriá per còr e los utilisariá, d’intrar au paradís. L'Alcoran
cita d'atributs coma al-'ahad (Aquel Que las perfeccions son sens rapòrt amb las
caracteristicas de las creaturas) o ar-rabb (Aquel a Qui nos devèm obesir),
Al-Malik (Aquel a Qui aquel mond aparten en realitat e en totalitat e Aquel Que
la dominacion es absoluda e exempte de tota imperfeccion) que son pas citats
dins lo hadith precedent. Un autre hadith afirma qu’Allà possedís un nom
desconegut de las gents del comun. Segon una version d'aquel hadith, aquel nom
es qualificat de الأعظم "Al-Adham" que vòl dire "lo mai grand" o "lo mai nòble".

L'Alcoran afirma l'existéncia dels àngels, aquela cresença es obligatòria per
tot musulman qu'es inscrita dins los sièis pilars de la fe (imane),, qu son los
messatgièrs (en arab ملك malak vól dire messatgièr) de Dieu (coma sos omològs
coma l'ebrieu (malakh) e lo grèc (Ἄγγελος / Ángelos)) qu'executan o transmeton
los òrdres. Al vejaire coranic, possedisson pas de liure arbitre al contrari
dels djinns (èsser de fuòc) e als umans e alara son somés e adòran Dieu del
melhor biais possible. Unas missions mai essencialas dels àngels son de
comunicar las revelacions de Dieu, de lo glorificar, d'enregistrar las òbras
dels òmes e de servir d'instruments dins los afars umans per exemple Maomet, de
prene l'amna de las personas al moment de lor mòrt e d'aver una especificitat a
lors resurreccions. Los musulmans creson que los àngels son fachs de lutz,
endecom mai son descrich dins aquel verset per exemple: "Losanja a Allà, Creator
dels cèls e de la tèrra, que faguèt dels Àngels dels messatgièrs dotats de dos,
tres, o quatre alas. Apond a la crzacion çò que Vòl, car Allà es Omnipotent."
(sorata 35:1),,,. Atal l'Islam confirma l'imatjariá actuala que se fasèm d'eles,
existís coma pels umans d'àngels de genres masculins e femenins mas pòdon pas
procrear.

Existís un viu debat al sen de la comunautat musulmana al subjècte d'Iblis ont
dos vejaires son opausats sus l'apartenéncia de Satan d'entre los djinns (èssers
de fuòc), o a son estadi particular d'àngel descasut,,.

L'àngel Gabrièl joga un ròtle d'una importància considerabla coma avent transmés
la paraula coranica a Maomet.

Segon la doctrina musulmana, las escrituras reveladas son al nombre de 104 coma
lo rapòrta aquel hadith: « Lo grand companh Abou Dharr demandèt al Profèta (Que
Dieu l’auça encara mai en grada) (dins lo sens): « Quant de Libres Dieu revelèt,
ò Messatgièr de Dieu? Lo Profèta (Que Dieu l’auça encara mai en grada)
respondèt: 104 Libres. » »(Raportat per Ibn Habban

Los mai coneguts son l'Alcoran (qour’ân) revelat a Maomet, la Torah (tawrât)
revelada a Moïses, los Psalmes (zaboûr) revelats a David, l'Evangili (injîl)
revelat a Jèsus. Tanben fa referéncia als fulhets d'Abraam e de Moïses dins
l'Alcoran. Segon los musulmans, l'Alcoran es lo darrièr dels libres revelats,
car Maomet es per eles lo darrièr profèta e, de totas aquelas escrituras
reveladas, sol lo tèxte de l'Alcran demòra intacte. Lo tèxte dels autres libres
revelats auriá estat falsificat sus Tèrra e preservats dins los cèls.

L'Alcoran (القرآن al qoran, « lectura » o « leccionari ») es lo libre mai sagrat
dels musulmans. Es un dels primièrs libre que foguèt escrit arab, que
contribuiguèt a fixar . Los musulmans lo considèran coma la paraula de Dieu,
transmesa a Maomet. Essent illetrat, so de companhs d'el, letrats, coma per
exemple Zayd ibn Thabit, que pausèron per escrit los versets de l'Alcoran a
mesura de las revelacions qu'aguèt Maomet. Aqueles versets èran escrits sus de
fulhets, pèças de cuèr, òs plans levats d'animals. En soma, tot supòrt sus que
los escribas podavan escriure los versets que Maomet dictava,.

Foguèt lo primièr califa e sògre de Mhomet, Abou Bakr As-Siddiq, que, pauc après
la mòrt del profèta de l'islam (en 632), a la demanda d'Omar ibn al-Khattâb
quand grand nombre de companhs avent memorizat l'Alcoran per còr foguèron tuats
a la batalha d'Al-Yamama, plaça l'escriba del profèta Zayd ibn Thabit al cap
d'un comitat avent per mission d'acampar totes los passatges recitats de son
vivent pels salvar dins un escrit pausat entre las mans de sa filha Aïcha, veusa
de Maomet. Quand lo segond califa Omar ibn al-Khattab li succedís, amassa lo
tèxte dins un sol volum que passa alara a çò de sa filha Hafsa, tanben veusa de
Maomet. Es lo tresen califa e gendre de Mahomet, Othman ibn Affan (644-656), a
la seguida de divergéncias de recitacions aparegudas entre iraquians e sirians,
que demanda a Hafsa de li prestat lo manuscrit que possedissiá per fixar un
tèxte unic e oficial partent d'aquela edicion e mandar de còpias religadas cap a
las diferentas províncias musulmanas. Per rebutar tot risc d'errors, lo comitat
acceptava pas que los escrits qu'avián estat redigits en preséncia de Maomet e
exigissiá dos testimònis fisables en apond, qu'aviá vertadièrament entendut
Maomet recitar los quita vesets. Malgrat aqueles esfòrts per empachar tot
esquisme, los kharidjitas, per puritanisme, rebutèron per exemple coma essent
apocrif la sorata 12 de l'Alcoran (dich d'Othman), qu'evocariá en tèrmes
escabroses la femna del Potifar d'Egipte s'encapriciant del bèl Josèp (Iossef
dins lo raconta coranic) e aquò, malgrat lo raconta biblic convergent sus aquel
afar.

Segon lo raconta religiós musulman, aquela transmission de l'arcàngel Gabrièl a
Mahomet se seriá fach de biais fragmentari per via auditiva extèrne, per via del
sòmi profetic o per via de la revelacion divina (وحي Wahy), pendent un periòde
de vint e tres ans. Après de debats vius, lo califa Al-Ma’mun a Bagdad, vèrs 820
proclama l'Aloran, manifestacion de l'atribut de Allà nomenat Kalam d'Allà, per
dògma, increat, eternal e inimitable. Lo debat contunhèt fins al sègle IX. Ahmad
Ibn Hanbal, pres per una vertadièra inquisicion musulmana, avent assignat lo
ròtle dels autres escrits - hadith, sunna — declara fin finala l'Alcoran increat
de la primièra a la darrièra pagina. Alara pòt pas aver estat escrit, precedit,
nimai perlongat. Son origina es pas umana. Lo sol estudi del tèxte se resuma a
l'aprene per còr e a ne cercat lo sens transmés, e a lo realizat. Es la còr de
la practica religiosa de cada musulman. Per el, l'Alcoran es un libre sant qu'a
pas subit d'alteracion après sa revelacion, car Dieu prometèt qu'aquel libre
durariá fins a la fin dels temps: lo tèxte coma sa significacion son preservats
sus Tèrra, es a dire qu'existisson e son tenguts per la majoritat segon un
hadith de Maomet, mas aquò empacha pas l'existéncia d'interpretacions marridas
per aqueles que son pas "versars dins la sciéncia".

L'Alcoran es divisat en cent quatorze capítols nomenats soratas, de longors
variablas. aquelas soratas son compausada de versets nomenats ayat (plural de
l'arab ayah, « signe », « letra » o « revelacion »). L'òrdre dels versets e
soratas tal coma se coneis foguèt dictat par Maomet.

Existís pas qu'un sol Alcoran, existís 7 lecturas canonicas nomenadas Qira’at.
En efèit, quand l'Alcoran foguèt fixat per escrit amb la Vulgata d’Othman,
foguèt precisat mai tard la vocalizacion establissent las règlas de la
psalmodia. Solas doas variantas de lecturas de l'Alcoran (Qira’at) son
vertadièrament conegudas de gaireben totes lo musulmans e faguèron l'objècte
d’un vertadièra difusion dins lo mond arab : la lectura occidentala (en Africa)
o lectura de Medina es coneguda jol nom de « lectura de Warch »; e la lectura
orientala (en Asia) o lectura de Kufa es coneguda, ela, jol nom de « lectura
d'Hafs », cada nom essent tirat del nom d'especialista d'aquela sciéncia. La
diferéncia entre las lecturas se fa per la psalmodia, lo biais d'o legir, d'o
prononciar. Es alara per aquò que se sona « lectura ». Mas existís tanben e
subretot de diferéncias dins lo decopatge de las Soratas en versets, es a dire
la "dimension" dels versets, çò qu'explica tanben las diferentas modalitats de
psalmodia.

Fòrça memorizan al mens una partida de l'Alcoran dins sa lenga originala,
l’arab. aquela partida correspond als versets necessaris per far las pregàrias
quotidianas. Aqueles qu'an memorizats l'Alcoran en entièr son coneguts jol nom
d' hafiz. Existís de traduccions de l'Alcoran de l’arab cap a las lengas
estrangièras. Fòrça versions modèrnas presentan lo tèxte arab sus la pagina de
drecha (l'arab s'escrivent de drecha cap a esquèrra) e la traduccion sus la
pagina d'esquèrra (las escrituras occidentalas s'escrivent d'esquèrra cap a
drech).

Segon lo raconta religiós musulman, de companhs del profèta de l'islam (sahabas)
aurián tradusidas de partidas de l'Alcoran de son vivent. Atal, lo companh
Salman lo Pèrsa auriá tradusit la primièra sorata Al-Fatiha (indispensabla per
la pregària) en persan, a la demanda exprèssa dels musulmans pèrsas, lor
permetent alara de pregar amb la version persana « fins a que lor lenga se siá
aleugerit a [la prononciacion de la lenga] araba ». lo quita cosin german de
Maomet, Jaafar ibn Abi Talib, auriá tradusit en ge'ez los versets relatius a la
concepcion verginala de Jèsus al Negus d'Etiopia, quand i foguèt enviat coma
ambassador abans l'Egira .

Pasmens, après la mòrt de Maomet, los corrents mai conservators de l'islam
exprimiguèron un refús categoric de traduire l'Alcoran considerant que la
traduccion e pas mai la paraula de Dieu. De musulmans pensan en efèit que
l'Alcoran existís pas que dins sa version originala en lenga araba e que las
traduccions essent d’origina umana son imperfièitas e falhiblas e tanben en
rason de caracteristicas polisemicas sonque intradusiblas de l’arab, e fin
finala que lo messatge seriá estat revelat exprès dins aquela lenga. Considèran
donc las traduccions sonque coma de comentaris o d'interpretacions de sa
significacion, e non pas coma lo quita Alcoran. L’explicacion e l’explicitacion
(far explicit l'implicit) de l'Alcoran dins tot autre lenga que l’arab o en
arab, es comunament admesa.

Dempuèi sa recepcion, lo dògme de l'inimitabilitat es l'argument crucial que
l'Alcoran es un miracle e pas cap de paraula umana poiriá lo passar en beutat.
Son inimitabilitat servís le doble objectiu de provar l'autenticitat de:

Los musulmans considèran que lo mandadís de profètas es una clemença e una
gràcia d'Allà per sas créatures, car la rason ela sola permet pas de conéisser
tot çòque salv dins l'al delà. Lor foncion principala es donc de mostrar a las
gents lo camin, la gralha (la charia) que mena cap al bonaür eternal. E per
provar lor veracitat, Allà los apiegèt per de fachs fòra del comun, a saber los
miracles que constituiguèron d'escomesas implacablas que pas degun pòt pas
empachar nimai imitar.

Totes los profètas d'Allà faguèron valer un bon comportament e una conducha
exemplara. Son necessàriament immunizats contra la mescresença, los grands
pecats e los pichons rebaton une bassessa de caractèr, aquò abans e après la
mission profetica. Lo primièr es Adam e lo darrièr es Maomet.

Los tèxtes explica qu'Adam inaugurèt la foncion profetica, alara que es per
Maomet, lo darrièr, que s'acabèt. Lor nombre es fòrça grand, ne citam unes:
Abraam (Ibraim), David (Dawud), Isaac (Ishaq), Ismaèl (Ismaíl), Jacob (Ya'qub),
Joan-Baptista (Yahya), Jethro (Chu'ayb), Jòb (Ayyub), Jonas (Yunós), Josèp
(Yoçof), Loth (Lut), Moïses (Muça), Noè (Nuh), Salomon (Solayman), Zacharias
(Zakariyya), Jèsus (Issah)

Es possible de far una istòria de las representacions de Maomet, mas pas una
biografia istorica al sens modèrne del tèrme. L’ensems de las donadas non
islamics sus la vida de Maomet passan pas una pagina.

Lo cap religiós, politic e militar arab Maomet (محمد en arab) es considerat coma
lo darrièr profèta del monoteïsme pels musulmans e es conegut coma profèta que
per aquela comunautat. Los considèron pas coma le fondator d'una religion
novèla, mas penson qu'es lo darrièr d'una linha de profètas de Dieu (del
monoteïsme) e considèran que sa mission es de restaurar la fe monoteïsta
originala d'Adam, Abraam e d'autres profètas, fe qu'aviá esta corrompuda per
l'òme dins lo temps,.

Segon l'Alcoran, pendent los 23 darrièrs ans de sa vida, Maomet dicta de
versets, que recep d'Allà per l'intermediari de l'àngel Gabrièl (Jibril), a de
fidèls totjorn mai nombroses convaincuts per aquel nòu messatge. Lo contengut de
las revelations serà amassat mens de 20 ans après la mòrt de Maomet dins
l'Alcoran.

Los hadiths son las paraulas o actes de Maomet considerats coma d'exemples de
seguir per la majoritat dels musulmans. Las escòlas de jurisprudéncia madhhabs
considèran los recuèlhs d'hadiths coma d'instruments importants permetent de
determinar la sunna, la « tradicion » musulmana. L'hadith èra a l'origina una
tradicion orala que raportava las accions e costumas de Maomet. Pasmens, a
partir de la primièra fitna, als sègle VII, aqueles que recebèron los hadiths
comencèron a questionar las fonts de las paraulas. Lor credibilitat es mai
sovent proporcionala al credit dels testimònis que los an raportats. Aquela
cadena de testimònis es nomenda isnad. Es mai sovent admés que foguèt pendent lo
regne del califa Omar II, al sègle VIII, que comencèron las transcripcions per
escrit dels grands recuèlhs d'hadiths, que se sont estabilizats al sègle
seguent. Aqueles recuèlhs son, encara a l'ora d'ara, pres coma referéncias dins
los subjèctes al respècte del fiqh o l'istòria de l'islam. Los autentics son
admés per l'ensem dels musulmans sunnitas.

Una granda majoritat de sunnitas considèran los hadiths coma d'apondons e de
clarificacions essencialas a l'Alcoran. Dins la jurisprudéncia islamica,
l'Alcoran conten lo gèrme de fòrça règlas de comportament esperats d'un
musulman. Pasmens, fòrça subjèctes, religioses o profans, son pas encastrats pe
de règlas coranicas. Los musulmans creson donc que n'examinant lo biais de vida,
o sunna, de Maomet e sos companhs, poirián descobrir los comportaments a imitar
e aqueles d'evitar. Los pensaires musulmans trapan utils de saber cossí Maomet o
sos companhs expliquèron las revelacions, o a quina ocasion Maomet los recebèt.
A vegadas, aquò clarificarà un passatge que semblariá escur senon. Lo contèxte
podent totalament trebolar lo sens que se pòt donar a un verset. Los hadiths son
tanben una font istorica e biografica.

Son considerats coma una font d'inspiracion religiosa, alara que de musulmans
considèran que lo sol Alcoran sufís. Los chiitas an en efèit mai de resèrvas a
lor vejaire car mòstran que Maomet parlèt pas de causas que son fondamentalas
dins lo corrent chiita, çò que fa qu'escriguèron los lors obratges. Entre
autres, trapan pas de geina a la reproduccion dels visatges umans, coma aqueles
de personalitats cultas coma Ali e Hussein, alara que mai d'un hadiths daissan
pensar qu'aquò es enebit per Maomet.

La majoritat dels musulmans crei a la question, al suplici e a la felicitat de
la tomba. Aquò es pas mencionat dins l'Alcoran mas dins la Sunna. Segon aquela
darrièra, après la mòrt, tota persona serà questionada dins sa tomba per dos
àngels del nom de Munkar e Nakir: « Qui es ton Senhor? Qui es ton profèta? Quina
es ta religion? ». Los musulmans pioses respondràn corrèctament a aquelas
questions e auràn la felicitat dins lor tomba, alara que los non-musulmans e
cèrts musulmans desobesissent i respondràn pas corrèctament e seràn castigats.

Allà prescriguèt tot dins lo « quadre preservat » (al-lawou al-mahfudh) coma
l'aprend l'Alcoran: « Es Nosaltre (Allà) que ressuscitam los mòrts. Fasèm
inscriure çò que faguèron e las consequéncias de lors òbras. E Avèm denombrat
tota causa dins un Quadre clar. »

Mai, cal notar qu'aquela question del destin es tan controversiada al seen de la
comunautat musulmana e fòra, que menèt l'imam Abo Hanifa (mòrt en 150H/767G) a
avisar contra la deca de la mescresença volant abordar aquel mistèri: « Sabètz
pas qu'aquel qu'examina lo liure-arbitre es coma aquel qu'examina los rais del
solelh, mai l'obsèrva de près, mai ven perplèxe ».

La lei islamica dona un ensems de règlas prescrivent çò que los musulmans devon
manjar. Aquelas règlas especifican çò qu'es halal, es a dire legal. Aquelas
règlas se trapan dins l'Alcoran, que descriu tanben çò qu'es haram, es a dire
illegal. Tanben existís d'autras règlas s'apondent donadas per de fatwas per de
mujtahids; mas son seguidas sonques per los lors discípols e non l'ensems dels
musulmans.

La lei islamic enebís lo musulmans de pene d'alcoòl, de beure o de manjar de
sang e los produits derivats, e de manjar la vianda d'animals carnivòrs o
omnivòrs coma lo pòrc e lo produits derivats (coma la composicion dels sabons
que conten de grassa animala a basa de pòrc, amb la mencion Lardate de sodium;
la gelatina de pòrc intrant dins los Bonbons, de las cocas, dels Iaorts, amb la
mencion E441), lo monard, lo can o lo gat (los peissons piscivòrs son pas
considerats coma carnivòrss),. Per que la vianda d'un animal terrèstre siá
halal, cal que l'animal siá tuat de bias que cal per un musulman o per de «
gents del Libre » o « gens de la Bíblia » tot en mencionant le nom de Dieu (Allà
en arab). L'animal donc deu pas èsser estordit per un procediment mecanic,
electric o gasós, ni a fortiori tuat per bolh e electrocucion, e l'òssa deu
èsser sagnada pas qu'a viu, après verificacion del fial. Concretament, l'animal
tombat, lo cap plaçat al cap de la Mèca, es tuat pel sacrificator queinvòca le
nom de Dieu (Allà en arab) proclamant « Bismallah Allahou Akbar », çò que
significa « Al nom de Dieu lo mai grand ». Diferentas règlas s'aplican als
eoissons. Mai sovent, los peissons d'escata son totjorn halal, quitament se de
fatwas declaran los peissons sens escatas (coma los Silurifòrmes e los
coquilhums) coma haram. Las règlas d'interdiccion al subjècte dels animals se
pòdon levar quand un musulman manca de morrir de fam e que pas cap de noiridura
halal es disponibla.

Lo tuatge ritual islamic es nomenat dhabiha. Segon de fatwas, l'animal pòt pas
èsser tuat sonque per un musulman. Pasmens, d'autras fatwas considèran que segon
lo verset 5:5 de l'Alcoran, lo tuatge pòt se far per de « gents del libre » o «
gents de la Bíblia ». La vianda kasher es considerada coma halal.

L’an 1 d'aquel calendièr comencèt lo primièr jorn de l’Egira, lo 1èr Moarram (lo
15 o lo 16 de julhet 622 de l’èra crestiana, segon los autors teologians; la
primièra epòca es dicha « astronomica », la segonda « civila »). Aquel calendièr
foguèt adoptat dètz ans après aquel eveniment. S'indica qu’una data es donada
dins aquel calendièr apondent la mencion (calendièr musulman), (calendièr
egirian), (èra musulmana) o (èra de l’Egira); o en abreujat, (H) o (AH) (del
latin anno Hegirae). Aquel calendièr es caracterizat par d'ans de 12 meses
lunars que son mai corts que los ans solars. Una annada lunara compta 11 jorns
de mens qu'una annada solara.

Cada mes comença al primièr creissent de Luna visible a partir de la Luna
novèla: segon lo luòc d’ont se realiza l’observacion, lo mes pòt començar mai o
mens d'ora.

Cal notar qu'existís un conflicte metodologic al subjècte de la fixacion de la
data de començament del ramadan. Contra lo metòde ocular, los fraires musulmans
militan de contunh pel metòde dich scientific, es a dire aquel dels calculs
astronomics, sus la basa d'una nòva interpretacion d'un verset de l'Alcoran.
Pasmens, lo començament del ramadan jamai foguèt fixat d'autra biais que per
l'observacion del primièr creissent de luna dins lo cèl, a l'epòca de Maomet, de
sos companhs, e de musulmans sunnitas dels primièrs sègles sseguent la Sunna, e
pas cap d'informacion fisabla permet d'establir d'autre metòde.

D'autres jorns o mes son tanben festejats coma: Achora. Lo june d'Achora es pas
obligatòri mas es recomandat. Pels sunnitas s'agís, dins la continuitat del june
instaurat per Moïses, de mercejar Dieu, per aver salvat lo pòble Ebrieu, dins sa
fugida fòra d'Egipte. Pels chiites, es subretot la data anniversari de la mòrt
de l'imam Husayn, falèn de Maomet.

Ramadan: Lo mes de ramadan es lo temps del june. Correspond al quatren dels cinc
pilars de l'Islam. Es un temps privilegiat per se reculhir, pregar, legir
l'Alcoran, eca. La ruptura del june se fa mai sovent en familha, abans una nuèch
de pregàrias, lo tarawih.

Laylat al-Qadr (La nuèch del Destin, una de las nuèches de la fin del mes del
Ramadan): anniversari de la revelacion de l'Alcoran.

Molad: Es l'anniversari de Maomet. L'anniversari de Maomet èra pas festejat de
son époque, ni pels seus companhs, ni pels musulmans sunnitas dels sègles
primièrs, e pas cap d'informacion fisable permet de ne donar la data vertadièra.
Aquela fèsta a pas lo caractèr religiós dels dos Aïds. Pasmens, se coneis aquela
celebracion dans la tradicion chiita. Al vejaire dels salafistas, lo Molad es un
novelum blaimable (bid'ah).

Los sunnitas sacralizan pas d'icònas. Mai d'un hadiths de Maomet, la malediccion
de Dieu tomba sus tota persona produsent (pel dessenh, l'esculptura…) un èsser
dotat d'arma, animals compreses, car aquò es considerat per eles coma anant
contra l'esperit del monoteïsme. Un cèrt aniconisme veire un iconoclasme mai o
mens estrict existís donc dins l'islam. Atal, los musulmans se servisson puslèu
de versets de l'Alcoran calligrafiat coma dins lo palais de l'Alhambra, de
formas geometricas (arabèscas) o de representacion de la Kaaba per decorar las
mosquetas, los ostals e los luòcs publics.

S'assòcia sovent lo simbòl del creissent e de l'estela a l'islam, pasmens que li
sián anterior. S'agís a l'origina del simbòl de l'Empèri Bizantin, reutilizat a
sa casuda per l'Empèri Otoman.

Un dels simbòls islamics es la coloe verda. Lo verd resulta de la combinason del
jaune e del blau. Del temps de Maomet, las primièras bandièra levadas pels
musulmans èra verdas. Las badièras dels Fatimidas èran tanben verdas. Totas las
personas se reclamant dels Ahl al-Bayt portavan un turban verd. Lo vam per
aquela color es simple: los Arabs èran un pòble del desèrt, lo paradís foguèt
per eles descrich coma verdós, ont de fonts d'aiga rajaràn en abondància, ont
los fidèls portaràn de vestits de seja verdas. Abans l'islam, la legenda
d'al-Khadir (çò qu'es verd), testimònia de l'importància d'aquela color per
aquel pòble,,. Fin finala, Maomet auriá declarat que lo verd èra a color
preferida e portava sovent d'abits e un turban d'aquela color. Autrescòps, sols
los califas èran autorizats de portar un turban d'aquela color. Torna ara la
simbolica del verd coma simbòl del panarabisme.

La campana es un simbòl rarament utilizat dins l'art islamic pasmens se un
hadith relatiu dins un entrevista entre Maomet e El-Hareth ibn Hicham descriu la
vision de Maomet coma acompanhat d'un tindadís de campanas: « […] la Revelacion
me ven a vegadas coma lo bronzinament d'una campana […]». Pasmens i a per
exemple una campana fòrça anciana a la mosqueta de Xi'an en China o sul minaret
de la mosqueta de la vila Saint-Louis del Senegal.

Los califas (arab: خليفة significant « luòctenent », « successor » o
« representant ») designan los successors de Maomet. Lo tenent del títle a per
ròtle de gardar l'unitat de l'islam e tot musulman li deu obesidença, dins
l'encastre de la charia: es lo dirigent temporal e espiritual de l’omma, la
comunautat dels musulmans.

Un diferend entre sunnitas e chiitas menarà lo califat a se divisar en doas
visions plan destriadas: una electiva, l'autra ereditària. Los primièrs
(sunnitas) considèran que lo califa se deu elegir per sas qualitats moralas e
islamicas, e aquò quina que sián sas originas. Los segonds (chiitas) considèran
que sol un successor filhal de Maomet pòt pretendre a aquel títol. Dins aquelas
condicions, un sol califa, Ali ibn Abi Talib (cosin de Maomet), podèt far
consens entre sunnitas e chiitas per dirigir l'ensems de la comunautat
musulmana.

Maomet moriguèt sens designar de successor e sens daissar un sistèma per ne
causir un, mas mai d'un acte faguèron que l'unanimitat dels musulmans de l'epòca
concluguèron que preferissián Abu Bakr (de son vivent quitament alara qu'èra
malaut, li demandèt, e a degun d'autre, de dirigir la pregària). En
consequéncia, lo califat foguèt establit. Lo califa a per ròtle de gardar
l'unitat de l'islam e tot musulman li deu obesissença: es lo dirigent de l'omma,
la comunautat dels musulmans. Lo títol khalifat rasul Allah, significant
« successor del messatgièr de Dieu » venguèt lo títol corrent.

Los sunnitas coneisson pas que los califas Abu Bakr As-Siddiq, Othman ibn Affan,
Ali ibn Abi Talib, Al-Hassan ibn Ali e Omar ibn Abd-al-Aziz coma « plan
guidats » o « plan inspirats » per Dieu.

Los chiitas coneisson que le quatren califa, essent Ali, paire de totes les
imams. Los chiitas estiman que lo califa seguent, Yazid Ier es copable de la
mòrt d'Hussein, e alara tota succession dels califas aurián perdut sa
legitimitat. Encara, existís una controvèrsia al subjècte de l'estatut de
musulman de Yazid Ier.

Unes califas èran sovent nomenats amir al-mu'minin أمير المؤمنين « comandaire
dels cresents ». Lo títol venguèt « emir ».

Pas cap dels primièrs califas diguèt aver recebut de revelacions divinas, coma
foguèt lo cas per Maomet, atencionats a demorar dins la bona dralha e crenhent
Allà. Maomet essent lo darrièr profèta, pas cap dels califas diguèt èsser
« profèta » o « messatgièr divin ». Las revelacions fachas mejans Maomet
rapidament foguèt codificadas e escrichas dins l'Alcoran, que foguèt acceptat
coma autoritat suprèma, limitant tanben çò que lo califa podava dirigir.
Pasmens, los primièrs califas essent los caps espirituals e temporals de
l'islam, e insistissián sul fach que l'obesissença al califa en totas causas èra
la marca d'un bon musulman. Lo ròtle venguèt pasmens estrictament temporal amb
l'ascension dels olemas, e l'alunhament de cèrts califas de la practica pura de
la religion.

Après los quatre primièrs califas (Abu Bakr, Omar, Othman e Ali ibn Abi Talib),
lo títol foguèt revendicat de biais controversiat pels Omeias, los Abbassidas e
los Otomans, e tanben per d'autras linhadas en Espanha, en Africa del Nòrd e en
Egipte. Gaireben dirigents musulmans portavan simplament lo títol de sultan o
emir, e fasián aleujança a un califa qu'aviá sovent pauc d'autoritat. Lo títol
existís pas mai dempuèi que la republica de Turquia aboliguèt lo califat otoman
en 1924.

La charia (literalament, « lo camin menent cap l'abeurador ») es la lei islamic.
Dempuèi la Constitucion de Medina, acabèt pas de l'espelir. Segon Yadh Ben Achor
, es falç de pensar que la charia es inèrta e immutable. Evolua en foncion dels
cambiaments de conjonturas diplomaticas e sociologicas. I veire un sistèma
condemnat a la pura estagnacion es falç. Ben Achor cita atal fòrça exemples
d'adaptacions de la charia dins una analisi rigorosament scientifica .

L'Alcoran es la font màger de la jurisprudéncia islamica (fiqh). Pels Sunnitas,
la sunna es pas un tèxte en sei coma l'Alcoran, mas significa l'ensems dels
actes e paraulas del profèta. La plaça dels hadiths fa l'unanimitat dins la lei
islamica. Totes los religioses admeton de contradire lors jutjaments personals
se un hadith autentic va contra aquel jutjament. Dos obratges compilan los
hadiths autentics: lo "Sahih" d'Al-Bukhari e aquel de Muslim. Mas los salafistas
prenon atal en consideracion de recents trabalhs de l'imam Al-Albani. Lo consens
(ijma') e lo rasonament juridic (qiyas) son mai sovent considerats coma las
fonts tresenas e quatrenas de la charia, mas aquò o contèstan de religioses
segon que sols los hadiths e l'Alcoran son de fonts de drech, coma unes
salafistas.

La lei islamic cobrís totes los aspèctes de la vida, dempuèi los sunbjèctes
fòrça generals del govèn e de la politica estrangièra fins als subjèctes de la
vida vidanta. Las nòrmas juridicas que foguèron exprèssament dins l'Alcoran son
nomenadas hudud e tractan especificament cinc infraccions penalas que son; lo
delit de panatòri (amb la man), le terrorisme (amb lo pè), l'apostasia (amb los
uèis), l'adultèra e la difamacion, l'omicidi (volontari) essent classificat al
dessús de las cinq infractions e just al dejós de l'associacionisme. Per caduna
d'aquelas infraccions, una « dissuasion penala » nomenada hadd es dictada.
L'Alcoran detalha tanben las nòrmas relativas a l'eritatge, al maridatge, las
« satisfaccions equitablas » per còps e feridas e omicidis (involontaris), e
tanben los « usatges e costumas » regissent las fèstas, la caritat e la
pregària. Pasmens, aquelas prescripcions e inibicions pòdon èsser fòrça
generalas, es la causa que los detalhs de lor aplicacion practica remanda a la
Sunna. Los doctors de l'islam (olemas) desvolopèron de normas juridicas a partir
d'aquelas règlas generalas, s'apiejant tanben per se far suls Hadiths e lors
interpretacions.

Solas aquelas quatre fonts de drech fan consens entre las quatre escòlas de
drech sunnitas. Pasmens, cal notar qu'unas d'aquelas fonts de legislacion
foguèron realizadas après la mòrt de Maomet e son consideradas coma illicitas
(haram) per d'autres grops de l'islam organizats en rite o madhhab.

Fins a 1055, lo califa aviá lo poder temporal (politic e militar) e espirituel
(teologic e judiciar).

En Euròpa e dins unes païses musulmans, los govèrns reclaman un alinhament de la
formacion dels imams sus la formacion dels ministres de las autras religions, es
a dire tres o quatre ans d'estudis al minim.

I a pas de clergat dins lo sunisme. Diferéncia màger d'amb lo chiisme, l'imam es
pas un prèire mas un membre de la comunautat musulmana que mena la pregària: es
« aquel que se met devant per guidar la pregària » e es pas obligatòriament un
teologian: en arab, l'imam vòl dire « modèl », « exemple » o « guida », e dins
lo sunisme, sufís que l'imam siá musulman, savi, coneissent los pilars de
l'islam e aja aprés una granda partida de l'Alcoran per còr per èsse al servici
d'una congregacion religiosa. Lo muezin, aquel que fa l'apèl a la pregària,
tanpauc es un prèire.

L'islam reconeis divèrses nivèls de competéncias religiosas d'entre aqueles
fidèls: L'explicacion de l'Alcoran se nomena tafsir. E l'ijtihad es la recerca
de solucions novèlas a partir dels tèxtes de referéncia per respondre a las
problematicas de las populacions musulmanas sulrs afars religioses (عِبادات
[`ibādāt], practicas cultualas, pl. de عِبادة [ibada]) o socialas (مُعامَلات
[mu`āmalāt], « comportaments », pl. de مُعامَلة [mu`āmala]) dins una condicion
sociala, politica o economica novèla.

Lo chiisme ortodòxe de la branca usuli (clergat dels aiatòllah) reconeis (o fan
pas los Chiites Akhbari), a contrario, un clergat a diferents nivèls ierarquics,
alara que lo sunisme rebuta aquela idèa d'un clergat central jogant lo ròtle
d'intermediari obligat. Amb fòrça aspèctes, l'islam, per sa partida sunnita, es
une religion decentralizada.

Pels chiitas, lo títol d'imam designa lo cap espiritual e temporal de la
comunautat musulmana (califa pels sunnitas). Lo tenon los descendents d'Ali ibn
Abi Talib (primièr imam) e de Fatima Zahra (filha de Maomet) fins al dotzen imam
(Mahdi). Los imams son considerats coma los depositaris del sens secret de la
revelacion coranica e coma los sols successors legitimas de Maomet.

Los cresents se destrian en tres brancas màger: lo sunisme amassa gaireben 90 %
dels musulmans, lo chiisme gaireben 10 %, l'ibadisme (division del kharidjisme)
mens de 1 %.

Lo sunisme (de sunna, « via », « camin » o « tradicion ») es lo corrent plan mai
espandit. 90 % dels musulmans son sunnitas. Es reputat coma una vision ortodòxa
de l'islam.

Los sunnitas s'acòrdan pas que sus quatre fonts de drech; 1° l'Alcoran, libre
censat èsse revelat per Dieu ; 2° la Sunna, tradicion de Maomet constituida
subretot de sas paraulas (hadiths) ; 3° lo consens juridic (ijmá) ; e 4°
l'analogia juridica (qiyas).

Cadun pòt s'identificar mai o mens a una escòla juridica (madhhab). A l'ora
d'ara n'i a quatre, mas èran mai pel passat. Sont, dins l'òrdre de lor
apareisson: lo hanafisme (de Abou Hanifa, 700-767); lo maliquisme (de Malik ibn
Anas, 712-796); le chafeisme (de Al-Chafí, 768-820); le hanbalisme (d'Ibn
Hanbal, 781-856).

Aquelas escòlas s'acceptan unas l'autras, organizant tanben un relatiu
pluralisme en matèria de solucions juridicas (fatwa), mas partejan
fondamentalament las meteissa cresenças (Agida).

Los sunnitas se fan conéisser coma ahl as-sunnah wa l-jamaʻah (أهل السنة
والجماعة ; « las gents de la tradicion de Maomet e del consens de l'Omma ») o,
mai cort, ahl as-sunnah (أهل السنة) per oposicion als diferents gropes
considerats coma foraviats.

Los sofís son de savis, de mistics musulmans que prègan, junan, pòrtan de
vestits blancs rufes (l'arab suf, significa « bura », « lana », car los primièrs
ascètas musulmans èran designats atal a cause dels vestits de lana que potavan;
(pòdon portar lo muruga, mantèl petaçat simbolizant lo fagr, es a dire
l'illusion del mond).

Lo mot « sofisme » èra tirat de al-suf (ﺻﻮﻑ [ṣūf], « lana » que dona صوفيّ
[ṣūfīy], « lanós »); es çò que reten en tot cas l'istorian Ibn Khaldun. Lo sofí
portava en efèit un vestit de lana blanca censada portar de la saviesa als
vejaires. La modestia e la pauretat son evocada dins d'autres noms donats a unes
d'eles: dervís (persan: درويش [derwiš], « mendicant ») o [faqir] (en arab: فقير,
« pauvre »).

Lo sofisme (en arab : تصوف [taṣawwuf], « iniciacion ») es, segon sos adèptes
sunnitas e chiitas, la dimension mistica interiora de l'islam. Los doctors de
l'islam (olemas) definiguèron lo sofisme coma « una sciéncia que l'objectiu es
la reparacion del còr per lo desviar de tot autre que Dieu». L’amor ten en efèit
una plaça centrala dins l’ensenhament sofí. Los obratge mai celèbres sul
subjècte son Lo Tractat de l’amor d’Ibn Arabi e Lo Libre de l’amor de l’imam
al-Ghazali. Per Ibn Arabi, « Lo sofisme es res de mai que las cinc pregàrias e
l'espèra de la mòrt ». E de precisar citant aquela formula: « I a aquí una
sciéncia immensa ».

Autrament dich, lo sofisme se pòt considerar coma una doctrina esoterica de
l'islam sunnita e un movement mistic e ascetic avent influenciat las
dissidéncias chiitas. Coneis son desvelopament maxim a Bagdad entre 750 e 950
jol califat abbassida. Lo sofisme donc seguit per de musulmans (los sofistas).
Los sofís considèran mai sovent que seguir la lei (charia) o la jurisprudéncia
islamica (fiqh) es pas que lo primièr pas sul camin de la somission perfèita. Se
concentran sus d'aspèctes intèrnes o mai espirituals de l'islam, coma la
perfectibilitat de la fei o la somission de l'ego (nafs). Gaireben totes los
òrdres sofís (tariqas) s'apròchan o del sunisme, o del chiisme. Son pe tot lo
mond islamic, du Senegal fins a l'Indonesia.

Lo sofisme fa l'objècte de vivas criticas, sovent formuladas pels salafistas,
que rebutan lo principi quitament de l'intercession (tawassul), veire pels quita
sunnitas, que considèran de practicas del sofisme eterodòxe coma desviantas,
subretot quand degenèra per èsse pas mai que marabotisme (en Africa) o
faquirisme (en Índia).

Una teologia populara se desvolopèt en efèit desvolopada dins lo marabotisme,
que practica lo culte dels sants, politeïsme explicant lo fach qu'aquel corrent
siá rebutat per l'unanimitat dels sunnitas. En efèit, aquel genre de culte es
passible de la pena de mòrt segon la charia. Lo mòt « marabot » ven de l'arab
murabit, que designa un òme vivent dins un ribat, un convent fortificat. Aqueles
religioses fòrça mistics jogant a l'encòp los ròtles de predicator, de taumaturg
(mètge guerissor), d'educator e de cap politic. Son investits dels poders
surnaturals mercé a lor baraka; lor practica de l'Alcoran, dins de civilizacions
ont l'escritura foguèt balhada per l'islam, los dòta en efèit d'un poder
paranormal. Tobèron un terren privilegiat en Africa ont, a partir de sègle XVI,
los sobeirans convertits cridan de marabots a las autoritats arabas. Vivent de
dons de cresents, los marabots formats a l'escòla coranica ensenhan l'islam
classic, non sens li apondre de practicas popularas e supersticiosas, veire
magicas, aprochant a vegadas de cresenças animistas tradicionalas d'Africa. La
reputacion de lors poders miraculoses los aparenta alara mai a de mascs qu'a
d'imams. Lo culte dels sants que caracteriza ara lo marabotisme alarguèt le sens
del mot « marabot », que ven a designar lo sant vivent o mòrt, lo monument
qu'abriga sa tomba, los successors del sant, eca.

Dins un primièr temps, aquel tèrme designa un luòc reservat a l'interior d'una
estructura mai vasta ont los soufís (mistics) podavan se retirar coma o daissa
entendre lo sens de la raíç del mot arab (canton).

Mai tard, lo mot designa un complèxe religiós comportant una mosqueta, de salas
reservadas a l'estudi e a la meditacion e tanben una alberga per i recebre los
indigents. Se realiza las practicas espiritualas e s'i enterra los sants
fondators de las confrairias sofias.

La comunautat sofia (رابِطة [rābita]) se lòtja dins un ribat a vegada
fortificat. Al Magrèb, aquelas comunautats se desvelopèron dins lo mitan urban
jos la forma de las zaoïas. Los membres d'aquelas confrairias se se fan a vegada
nomenar marabots (مَرْبوط [marbūt] o مُرابِط [murābit], aquel qu'es ligat).

Lo wahhabisme es un movement politicoreligiós, fondat per Mohammed ben
Abdelwahhab, se reclamant de l'islam sunita, qu'es presentat coma lo davancièr
del reformisme salafista. Pels seus adèptes, aquel movement representa la
revivificacion del salafisme. Una de las estimacions mai detalhadas de la
populacion religiosa dins lo Golf Persic que la faguèt Mehrdad Izady estimant,
« en utilizant de critèris culturals e non confessionals », a mens de 5 milions
los salafistas o wahhabitas dins la region del Golf Persic (contra 28,5 milions
de sunitas e 89 milions de chiitas),; que gaireben 4 milions en Arabia Saudita
(subretot dins la region centrala del Nejd ) e lo rèste venent majoritariament
del Qatar e de l'Emirat de Charjah. Gaireben totes los qataris sunitas sont
wahhabitas (46,87% de l'ensems dels Qataris) ; 44,8% dels emiratis son
wahhabitas ; 5,7% dels bahrainis son wahhabitas ; e 2,17% des kowaitis son
wahhabitas. Representan gaireben 0,5% de la populacion musulmana del mond.

Lo chiisme es divisat en diferentas brancas, que las màger son lo chiisme
duodeciman (branca mai importanta), lo zaïdisme e l'ismaelisme. Cada branca
accèpta diferents descendents d'Ali ibn Abi Talib, cosin de Maomet, coma imams.
Après la mòrt de l'imam Ja'far al-Sâdiq qu'es considerat coma lo siesen Imam
pels chiitas duodeciman e los ismaelians, los ismaelians reconeisson son filh
Ismaïl ben Jafar coma son successor alara que los chiitas duodecimans seguisson
son autre filh Musa al-Kazim coma lo seten imam. Los zaïditas considèran, eles,
Zayd ibn Ali, l'oncle de l'Imam Jafar al-Sadiq, coma lor cinquen imam, e
seguisson donc una autra linhada de succession après el.

L'ismaelisme (arab: al-Ismā'īliyya الإسماعيلية ; persan: اسماعیلیان ; sindhi :
اسماعيلي ; kurde: Ismaili ; Esmā'iliyān ) es una branca de l'islam chiita. Los
ismaelitas prenon lor nom de lor acceptacion d'Ismaïl ben Jafar coma lo
successor espiritual designat a l'imam Ja'far al-Sadiq, atal se diferencian dels
duodecimains, qu'acceptan Musa al-Kazim, fraire cabdet d'Ismaïl, coma lo verai
Imam.

Lo zaïdisme ( arab: الزيدية az - Zaydiyya) es la branca mai anciana de l'islam
chiita que s'espeliguèt al començament del sègle VIII. Foguèt nomenada en
referéncia a Zayd ibn Ali, falèn de Al-Hussein ibn Ali. Los adèptes de l'escòla
juridica son los zaïdits et representent gaireben 35-40 % dels musulmans al
Iemèn.

Lo kharidjisme se divisa a son torn en divèrsas comunautats e tendéncias
(sufritas, ibaditas, etc). A l'ora d'ara la sola tendéncia kharidjite que
s'atudèt pas o que foguèt pas marginalizada es l'ibadisme. Se trapa dins lo
sultanat d'Oman (que practica un ibadisme d'Estat), e dins una regions del
Magrèb fòrça localizada: en Argeria (a çò dels Berbèrs de Ghardaïa) e en Tunisia
(illa de Djerba).

Un quatren corrent, que s'atudèt a l'Edat Mejana, lo mutazilisme, es una escòla
interpretativa racionalista, en conflite amb lo sunisme naissant; apareguèt a la
fin del califat omeia, a la mitat del sègle VIII, e eradicat al sègle XI pel
sunisme, subretot pels Acharitas (discípols de al-Ach'ari 873-935). Aquela
escòla, que de tèxtes foguèron trobats al sègle XIX, coneis un cèrt reviscòl
dempuèi aquela data per unes intellectuals, sonque en rason de sas consequéncias
politicas e de sos ligams amb la democracia. Pasmens, lo mutazilisme prenguèt
pas de basa populara notable.

Per completar la presentacion de la religion musulmana, cal mencionar las
practicas popularas de l'islam. Sovent eissidas de Sincretismes amb las
religions preislamicas, son encara fòrça presentas dins las societats ruralas
tradicionalas, que mesclan animisme, culte dels aujòls, e religion reveladas,
s'exprimissent subretot, al subjècte de l'islam, mejans de « confrairias
musulmanas ». Aqueles movements o confrairias pareisson de luènh als òrdres
religioses crestians non clastrats. Unes son condemnats per l'islam que los
pensa eterodòxes e reïntrodusissent de rèstes arcaïcs de cresença
supersticiosas. Tanben cal mencionar l'apareisson, al sègle XX, dels musulmans
reformats o liberals qu'an per tóca a un novelum general.

Los sunitas reconeisson un autre luòc sant: Ebron, luòc del tombèl d'Abraam,
paire d'Ismaèl.

Los chiitas reconeisson dos autres luòcs sants: Nadjaf, en Iraq e Kerbala, luòc
del martir d'Ussein, falèn del profèta Maomet e filh d'Ali, tresen imam, e dels
seus companhs, venguts a Kerbala per defendre l'imamat es a dire la succession
per l'imam Ali gendre del profèta e Ussein son filh (Hassan, son fraire ainat
foguèt tuat). Cada ans, se celèbra lo remembre d'aquel chaple, a Kerbala.

Los musulmans d'Etiopia apondan a aquela lista una quatrena vila santa, aquela
d'Harar.

L'islam reconéis totes los paires fondators del judaïsme (Moïses, David,
Salomon) coma de profètas, pasmens sens s'i limitar, e establit d'un biais
general los profètas coma mejans per Dieu de rampelar los òmes cap a la fe en El
e un comportament de dreitura.

Isa (Jèsus de Nazaret) es un profèta, que lo retorn s'espera a la fin dels
temps. Al seu subjècte, es escrich dins l'Alcran que Jèsus foguèt pas tuat nimai
crucificat mas que "foguèt levat cap a Dieu".

I a una controvèrsia entre los musulmans al subjècte de l’existéncia de
l'Antecrist. Aquel seriá pas expressament mencionat dins l'Acoran, mas es
incontestat que cèrts hadiths parlan d'el e del fach que Jèsus lo combatrà a la
fin dels temps.

L'actitud de l'islam al respècte a aquelas doas religions precedenta, conegudas
jols lo nom de « religions del Libre » o « religions de la Bíblia », consistís a
l'encòp de los respectae e a lor reconéisser una cèrta vertat, mas los
considerar coma avent estat corrompudas amb lo temps per las passions dels òmes
(manipulacions per de tòcas politicas, injustícia, excès, eca.) (sorata 17,
30…). Maomet, considerat coma lo darrièr profèta per aquela religion, essent
cridat per restablir lo messatge dins sa vertat primordiala, es a dire tala que
definida per Ibrahim (Abraam).

L'apostasia dans l'islam cap a una autra religion, quina que siá, es fermament
interdita per l'interpretacion majoritària de l'Alcoran.

Al subjècte de la tolerança religiosa, citam la letra del Profèta als evèsques e
crestians najranitas que podèron practicar liurament lor culte (mai podavan
pregar dins sa mosqueta en s'orientant cap a l'orient) en l'an 631. Foguèt lo
meteis pels Josieus de Médine en conformitat al verset 256 de la sorata 2 "Punt
de contrencha en religion".

« Los Musulmans e Musulmanas, cresents et cresentas, obedissents e obedissentas,
leials e leialas, endurants e endurantas, crenhents e crenhentas, donaires et
donairas d´almòinas, junants e junantas, gardians de lor castetat e gardianas,
invocators sovent d´Allà e invocatriças: Allà preparèt per eles un pardon e una
enòrma recompensa ».

Endacòm mai, Mahomet menciona l'importança de la femna dins la realizacion del
mu'min complet en disent: « Lo Paradís se trapa jols pès de las vòstras
mairas »,. Fin finala, dins los actes, segon Muhammad Hamidullah, lo Profèta
nomena una femna, Umm waraqah bint 'Abdallah bint al-Hârith qu'aviá aprés
l'alcoran per còr, imam dels òmes e femnas de son quartièr a Medina, « a títol
excepcional ».

Tanben, mai d'un còp dins son discors d'adieu, recomanda « d'assegurar a la
femna lo melhor tractament »,.

Las criticas negativas contemporanèas, fachas a l'islam per fòrça autors de
païses que los sistèmas politics son laïcs o seculars, son gaireben las
meteissas qu'aquelas fachas a las doas autras religions monoteïstas:
obscurantisme, misoginia, fallocracia, intoleréncia, ostilita cap als las autras
cresenças, elògi d'unas violéncias, eca, que ne son los caractèrs extremistas e
qui dominan fàcia a las nocions de justícia, de patz, d'egalitat que se pòt
trobar dins aquelas religions.

Par exemple, d'entre los autors anglosaxons, l'etologista e escrivan britanic
Richard Dawkins. Segon el, l'islam es incompatible amb las avançadas recentas de
la sciéncias, e per exemple amb la teoria de l'evolucion. Dawkins recentament
faguèt lo vòt personal de « popularizar l'evolucion dins lo mond islamic ».
Aquela critica la contradich lo mètge Maurice Bucaille qu'afirma dins son libre
L'òme d'ont ven?: las responsas de la sciéncia e de las Escrituras santas que
l'evolucion es de segur compatible amb los recits coranics. Per l'istorian
Mohamed Talbi, l'evolucionisme es una vielha tradicion dins la pensada
musulmana, cita entre autres Ibn Khaldun.

Lo jornalista angloamerican Christopher Hitchens, es encara mai sevèr al vejaire
de l'islam e de las religions en general: « Violenta, irracionala, intoleranta,
ligada al racisme, al tribalisme e al sectarisme, vestida d'ignorança e ostila
l'investigacion liura, desdenhosa de las femnas e coercitiva cap als enfants: la
religion organizada deu n'aver fòrça sus la consciéncia. » Al subjècte de
l'islam, Hitchens sosten qu'aquela religion es sexista, intoleranta, e comprend
fòça « sectas guerrièras e contradictòrias entre elas ». Pasmens,
« l'affirmacion fondamentala » de l'islamisme que l'islam « se pòt pas melhorar
e es definitiu » es, segon el, « absurda ».

Pasmens, de criticas pòdon paréisser infondadas, per exemple l’accusacion de
racisme, de tribalisme o d'intoleréncia. Lo Profèta, dins son discors d’adieu,
diguèt que « pas cap arabi a de superioritat sus un non Arabi ». Endacòm mai,
diguèt que « cal obeir a l'autoritat legala tenguda quitament per un negre del
nas trencat »,.

« Lo futur de l'Islam se trapa dins lo principo de l'acòrdi dels musulmans amb
la concepcion de la fe universala e la capacitat, mejans aquela universalitat,
de far e d'abrogar de leis. Alara que los musulmans avançan, lors leis pòdon,
qutament, avançar amb eles, e la presa de la man mòrta del drech canonic pòt se
relargar gradualament e legalament ».

Avertissement : Aquela bibliografia subretot en francés es presentada títol
indicatiu entre l'abondéncia e la varietat e qualitat de las publicacions al
subjècte.



https://oc.wikipedia.org/wiki/MediaWiki

MediaWiki es un logicial wiki escrich en PHP, creat per Magnus Manske.
Inicialament desvolopat per Wikipèdia, s'utiliza dempuèi 2002 sus aquesta
enciclopèdia, mas tanben sus d'autres projèctes coma lo Wikiccionari,
Wikisource, Wikilibre o Wikiquote. Tanben s'utiliza de mai en mai sus de sits
independents de Wikimedia (Wikitravel e autres, vejatz los ligams).

MediaWiki inclutz de foncionalitats especificas a l'enciclopèdia, coma la
gestion dels espacis de nom, la distincion entre las paginas de contengut
enciclopedic e las paginas de discussion associadas,...

MediaWiki foguèt a l'origina especialament escrich per Wikipèdia per l'estudiant
e desvolopaire alemand Magnus Manske. Wikipèdia utilizava abans lo logicial
UseModWiki (conegut jol nom de « Fasa I »). Lo basculament vèrs Mediawiki
(« Fasa II ») aguèt lòc lo 25 de genièr de 2002 (aqueste jorn es de còps
designat coma lo jorn de Magnus Manske pels wikipedians).

Al mièg de 2002, lo logicial foguèt reescrich e melhorat (« Fasa III »). Es a
partir d'aquesta basa establa qu'un desvolopament incremental s'es organizat per
arribar a las versions actualas.

Al mièg de l'an 2003, lo programa — fins alara anonim — es batejat MediaWiki e
de publicacions regularas començan d'èsser fachas pels non-utilizaires de
Wikipèdia. S'es causit aqueste nom per far un jòc de mot amb la fondacion
Wikimedia, l'organizacion maire de Wikipèdia ; çaquelà, de còps es criticat per
sa semblança tròp granda amb Wikimedia, que causa de còps de confusions demest
los non-iniciats del projècte.

MediaWiki 1.4 es la version establa actuala, qu'es estada publicada lo 20 de
març de 2005. Aquesta version es actualament mantenguda per Brion Vibber. Per
aquesta version 1.4 lo còde es estat netejat, afin d'accelerar lo compliment de
certans prètzfaches. Lo lengatge de l’interfàcia pòt èstre causit per
l'utilizaire, rendent los projèctes comuns (coma Wikimedia Commons) mai
accessibles.

S'es fach un esfòrç per optimizar l'espaci disc utilizat. Atal, dempuèi
MediaWiki 1.4, la compression gzip emplegada per estocar lo tèxt redutz
d'environ 15 % l’espaci necessari. Aquesta compression es pas realizada a cada
revision, çò que permet d'estalviar un pauc mai d'espaci.

MediaWiki 1.5 prolonga los cambiaments arquitecturals començats amb la version
1.4. Son cambiament mai notable de l'esquèma de basa de donadas consistís a
decoplar completament l'estocatge del tèxt e l'evolucion de las versions de
l'article. Aquestas modificacions deurián permetre d'aumentar la velocitat de
mai d'una operacion coma lo desplaçament de pagina o la produccion de l'istoric
d'una pagina.

Lo supòrt dels imatges es estat espandit als imatges vectorials SVG. Aquestes
son convertits per MediaWiki en imatges PNG per una mai granda compatibilitat
amb los navigators Oèb actuals, qu'en fin de 2005 son fòrça rars a prendre en
carga d'un biais natiu l'especificacion d'imatge del W3C. Las paginas descrivent
los imatges afichan d'ara enlà las metadonadass al format Exif contengut dins
cèrts formats d'imatge.



https://oc.wikipedia.org/wiki/Brasil

Brasil o oficialament la Republica Federala de Brasil (en portugués: República
Federativa do Brasil) es lo país mai grand e mai poblat d'America Latina e lo
cinquen tant en populacion coma en superfícia del mond. S'espandís sus
8 514 876,599 km² e es localizat dins la part centreorientala de l'America del
Sud. Al nòrd tòca a Veneçuèla, Guyana, Surinam e la Guaiana francesa. Al
nòrd-oèst tòca a Colómbia, a l'oèst tòca a Bolívia e Peró. Al sud tòca a Uruguai
e al sud-oèst a Argentina e Paraguai. Los sols païses d'America del Sud que
Brasil a pas de frontièra amb eles son Chile e l'Eqüator. En defòra del
continent, Brasil possedís qualques pichòtas illas de l'ocean Atlantic: Penedos
de São Pedro e São Paulo, Fernando de Noronha, e Trindade e Martim Vaz e las
pichòtas illas coralianas sonadas Atol das Rocas.

L'istòria de Brasil avans l'arribada deis Europèus es fòrça mau coneguda en
causa de l'abséncia de documents escrichs. La premiera expedicion europèa dins
la region arribèt en 1500. Dirigida per lo Portugués Pedro Alvares Cabral,
descurbiguèt la region de Santa Cruz. En 1514, tot lo litorau èra reconegut. Lo
tractat de Tordesillas signat en 1494 permetèt a Portugau d'i establir sa
sobeiranetat.

Lo nom « Brasil » vèn d'un aubre tinctoriau roge qu'interessèt de marchands
portugués e francés. D'aventuriers de nacionalitats variadas s'installèron
tanben lòng dau litorau onte se mesclèron ai populacions localas. Au començament
dau sègle XVI, Brasil èra pas la prioritat de Portugau mai l'aumentacion de
l'interès francés cambièt la situacion. Lo rèi Joan III (1521-1557) ordonèt
d'establir una colonia permanenta que foguèt fondada en 1532 per Martim Afonso
de Sousa dins la region de Santos. Pernambuc foguèt fondada cinc ans pus tard
per Duarte Coelho. La produccion de sucre s'i desvolopèt rapidament e Pernambuc
aguèt ansin de relacions frequentas ambé la metropòli.

En 1548, un governador generau foguèt nomat. S'installèt en 1549 dins la region
de Bahia onte fondèt una capitala dicha Salvador. Puei, dins lo corrent deis
annadas seguentas, lei marchands francés foguèron marginalizats e expulsats.

Durant la segonda mitat dau sègle XVI, Brasil foguèt largament colonizat per lei
Portugués. Pasmens, aquela colonizacion aguèt pas la meteissa forma dins lei
diferentei regions. Lo litorau sucrier èra la zòna pus poblada. Una societat
coloniala basada sus l'esclavatge s'i formèt. L'interior dei tèrras demorèt mau
contraròtlat. I apareguèt una societat autonòma dominada per de norriguiers e
per lei bandeirantes. Enfin, dins lo nòrd, se fondèt l'Estado de Maranhão qu'èra
una colonia portuguesa distinta dau rèsta de Brasil.

Au començament dau periòde coloniau, lei relacions entre Portugués e Indians
èran generalament pacificas. En cambi d'otís de metau, leis Indians ajudavan lei
marchands europèus de tombar d'aubres tinctoriaus. En revènge, refusèron de
venir trabalhar dins lei plantacions de cana de sucre, çò que marquèt lo
començament d'una lònga epòca de conflictes. D'efèct, lei Portugués comencèron
de capturar d'Indians per leis utilizar coma esclaus.

En 1548, la corona portuguesa s'inquietèt dei tractaments infligits ais Indians
e mandèt de missions jesuistas per leis evangelizar. Aquò empachava de lei
redurre a l'esclavatge. Pasmens, lei jesuistas gropèron leis Indians dins de
vilatges novèus que favorizèron leis epidemias de malautiás importadas d'Euròpa.
Puei, lo govèrn portugués esitèt entre sostèn ai jesuistas ò ai plantaires. La
caça ais Indians durèt donc fòrça lòngtemps (fins ais annadas 1620) en despiech
de l'arribada massisa d'esclaus africans.

Leis esclaus africans comencèron d'èsser importats en Brasil a partir de la fin
deis annadas 1530. Vèrs 1570, aqueu trafec èra vengut fòrça important e aperaquí
50 000 esclaus foguèron desbarcats dins la colonia portuguesa durant lo periòde
1570-1600. Puei, durant lo sègle XVII, foguèron 560 000 Africans que foguèron
menats en Brasil per trabalhr dins lei plantacions.

La condicion d'esclaus en Brasil èra particularament dura car lei condicacions
de vida dins lei plantacions èran atròças, compres a respèct deis autrei
colonias americanas. D'efèct, lei plantaires portugués podián aisament remplaçar
leis esclaus perduts e se preocupavan donc unicament d'esplechar per lo mielhs
la fòrça de trabalh dei captius. Ansin, en 1700, la populacion servila de Brasil
èra estimada a solament 160 000 personas que la màger part èra nascuda en
Africa.

Mai d'un esclau capitèt de s'enfugir dei plantacions e de s'escondre dins lei
seuvas dei regions interioras. De comunautats d'esclaus marrons, dichas
quilombos ò mocambos, se formèron ansin a cha pauc. Certanei venguèron d'estats
vertadiers coma lo quilombos de Palmares que durèt de 1605 a 1694, formèt una
economia independenta e agantèt una populacion de 30 000 abitants a son apogèu.

Dins lo corrent dau sègle XVII, una partida significativa dei colonialas
brasilieras foguèt ocupada per leis Olandés. D'efèct, après l'union de Portugau
e d'Espanha en 1580, leis Olandés, en revòuta còntra leis Espanhòus, ataquèron
lei colonias portuguesas. En 1621, creèron la Companhiá Olandesa deis Índias
Occidentalas que concentrèt de mejans importants còntra Brasil. En 1630,
prenguèt Recife. Au començament deis annadas 1640, ocupava 1 800 km de litorau.
Pasmens, son administracion èra pas un empache : lei plantacions foguèron
laissadas ai colons portugués, lo comèrci de sucre foguèt mantengut (mai dirigit
vèrs lei Províncias Unidas) e la libertat religiosa assegurada.

Portugau retrobèt son independéncia en 1640. La reconquista de Brasil acomencèt
en 1644. Tre 1648, leis Olandés foguèron expulsats de totei lei colonias franc
dau pòrt de Recife. Ne gardèron lo contraròtle fins a 1654. Pasmens, l'ocupacion
olandesa aviá permes de crear de plantacions de cana de sucre dins lei colonias
antilhesas. Lei beneficis dau comèrci sucrier demeniguèron donc e lei Portugués
acomencèron de cercar de ressorsas novèlas en Brasil, çò qu'anava menar a la
descubèrta dei jaciments d'aur de Minas Gerais.

Lei bandeirantes son un autre aspèct important de la colonizacion portuguesa de
Brasil. Èran de grops d'aventuriers en cèrca de jaciments de metaus preciós e
d'esclaus. Dins lei fachs, la màger part èra subretot interessada per lo segond
ponch e de conflictes recurrents opausèron bandeirantes e indigèns. Sa basa
principala èra São Paulo que foguèt fondada en 1560 per gropar dins un meteis
endrech lei colons de la region interiora de Santos.

Lei bandeirantes aguèron un ròtle important dins l'expansion portuguesa car
explorèron lei regions interioras e i establiguèron de pòstes. S'ataquèron
regularament ai Guaraní de la region de Paraná. Pasmens, au començament dau
sègle XVII, aqueu pòble foguèt plaçat per leis Espanhòus sota la proteccion dei
jesuistas qu'organizèron de « reduccions » capablas de se protegir còntra leis
incursions dei bandeirantes. Ansin, dins la segonda mitat dau sègle XVII,
l'interès per lei metaus preciós tornèt aparéisser au sen dei bandeirantes. Seis
esfòrç se concentrèron alora mai sus Minas Gerais, Goias e Mato Grosso.

En Sertão, lei colons portugués trobèron una region tròp eissucha per i cultivar
la cana de sucre. En plaça, i desvolopèron lo norrigatge dei bovins, activitat
extensiva qu'entraïnèt una expansion vèrs lei tèrras interioras. A partir de la
segonda mitat dau sègle XVII, leis Indians assaièron de s'opausar a aquela
progression que menaçava sei territòris agricòlas. Pasmens, lei colons
prenguèron pauc a pauc l'avantatge.

Dins lo nòrd de Brasil, de colons arribèron en 1620 sus l'illa de Maranhão. Tre
1621, i fondèron una colonia ambé São Luis coma capitala. Coma lei corrents
marins i rendon lei comunicacions pus aisadas ambé Portugau qu'ambé Recife,
aquela colonia recebèt un estatut distint e lo gardèt fins a 1772. Lei colons i
desvolopèron de culturas de tabac e de coton. Mens rentablas que lo sucre,
aquelei produchs permetèron pas ais abitants de crompar d'esclaus africans. En
consequéncia, la caça ais esclaus indians contunièt dins lo nòrd de Brasil. Lei
jesuistas assaièron de s'i opausar. Dins lo corrent dau sègle XVII, creèron un
cinquantenau d'aldeias per i gropar leis indigèns. Pasmens, aquò favorizèt leis
epidemias (vairòla) e entraïnèt de revòutas entre lei colons. En 1661, una
insureccion fòrça importanta capitèt ansin d'obtenir l'expulsion dei jesuistas.

Dins lo corrent deis annadas 1630, l'exploracion de la Seuva Amazonica venguèt
una prioritat importanta per lei Portugués, especialament lòng d'Amazonas.
D'efèct, en 1637, dos franciscans capitèron d'agantar lei bòcas dau fluvi a
partir de Quito. Un an pus tard, lei Portugués organizèron una expedicion,
dirigida per Pedro Teixeira, que realizèt lo camin invèrs. En 1639, Teixeira
fondèt Tabatinga per marcar lo limit entre lei domenis portugués e espanhòu.
Puei, lei Portugués acomencèron d'esplachar lei ressorsas d'Amazonas (cacau,
fusta, espècias... etc.) e de missionaris assaièron d'evangelizar la region e de
protegir leis indigèns còntra lei colons.

Durant lo periòde dau Brasil sucrier, lo país conoguèt un important
desvolopament demografic. La capitala, Salvador agantava 40 000 abitants en 1700
e Recife 10 000 abitants. Pasmens, en causa de la superficia colossala dei
territòris portugués e de l'autonòmia laissada a cada capitanariá, la densitat
de populacion èra febla e lei colonias fòrça dispersadas. L'ensems èra dirigit
per un governador generau, principalament cargat deis afaires militars, que son
autoritat foguèt completada au començament dau sègle XVII ambé la creacion d'una
cort de justícia.

En 1698, de bandeirantes descurbiguèron de jaciments d'aur fòrça important dins
la region de Minas Gerais. Puei, dins lo corrent deis annadas 1710-1720,
d'autrei trobalhas permetèron l'esplecha de jaciments en Mato Grosso e en Goias.
Brasil venguèt un important productor d'aur fins ais annadas 1750.

Leis autoritats colonias organizèron rapidament la produccion d'aur. Organizèron
de capitanariás novèlas (Minas Gerais en 1720, Goias en 1744 e Mato Grosso en
1748) e creèron una administracion per collectar lei taxas e leis impòsts sus
l'aur extrach. En 1734, un sistèma similar foguèt creat per menar la region
diamantifèra dau nòrd-oèst de Minas Gerais. Aquò entraïnèt un renfòrçament dau
poder dei foncionaris reiaus dins lei tèrras interioras.

La descubèrta d'aur entraïnèt l'arribada d'abitants novèus e una fòrta
aumentacion demografica. Entre 1700 e 1760, aperaquí 500 000 Portugués venguèron
s'installar en Brasil. Un nombre fòrça important d'esclaus foguèron tanben
desbarcats car lei minas avián besonh de man d'òbra (150 000 esclaus negres en
Minas Gerais en 1776). En causa de la manca de fremas blancas, lo mestissatge
èra important, especialament dins lei regions minieras.

La descubèrta dei minas de Minas Gerais aguèt per consequéncia de favorizar
l'unificacion dei colonias portuguesas aperavans dispersadas lòng dau litorau.
D'efèct, la region miniera aviá de besonhs d'avitalhament fòrça importants e de
cambis economics s'establiguèron donc rapidament ambé leis autrei regions
brasilièras.

Lei Paulistas assaièron sensa succès de prendre lo contraròtle dei sectors
miniers mai ne foguèron expulsats en 1708-1709 per una revòuta. Pasmens, ne
demorèron de partenaris economics importants (muòlas, bovins... etc.). Lòng dau
riu São Francisco, de rotas foguèron tanben bastidas per liar Minas Gerais a la
region de Bahia. Enterin, s'afirmèt la poissança de Rio de Janeiro que venguèt
lo pòrt d'exportacion dei produchs miniers e lo pòrt d'importacion deis esclaus.
La capitala i foguèt transferida en 1763.

Au començament dau sègle XVIII, lei territòris au sud de São Paulo èran pauc
colonizats maugrat l'establiment en 1680 d'un pòste portugués, dich Colonia do
Sacramento, a l'origina de l'Uruguai actuau. Après son expulsion de Minas
Gerais, lei Paulistas s'interessèron a la region e i establiguèron divèrsei
pòstes ambé lo sostèn deis autoritats colonialas. Tre 1737, un camin permetiá
d'anar de São Paulo a São Pedro de Rio Grande do Sul. Pasmens, aquela expansion
entraïnèt de conflictes ambé leis Espanhòus e ambé lei reduccions jesuistas de
Paraguai.

A partir deis annadas 1750, la produccion d'aur acomencèt de declinar, çò que
necessitèt de transformar l'economia de Brasil. Aquò entraïnèt un reviure
d'interès per lei plantacions. Lo sector de sucre aprofichèt lei guèrras
francoanglesas que desorganizèron la produccion antilhesa per aumentar sa
produccion e sei beneficis. Lo tabac, lo ris e lo coton dins lo nòrd, lo cacau
dins la region de Para e lo cafè dins tot lo territòri conoguèron tanben una
creissença importanta.

Aquela transicion modifiquèt la demografica brasilièra. La populacion se
concentrèt tornarmai dins lei regions oceanicas e aumentèt d'un biais important.
De 1770 a 1808, passèt de 1,9 milion d'abitants a 2,5-3,0 milions. Ambé 1,8
milions d'esclaus importats pendent lo sègle XVIII, lei Negres ne representavan
lei dos tèrç.

Coma dins totei lei colonias europèas, la societat coloniala brasilièra èra
fòrça inegalitària e ierarquizada. A sa cima, se trobavan lei grands
proprietaris terrencs (senhores de engenho). Lei grands marchands avián un
prestigi mens important, especialament lei jusieus convertits relativament
nombrós, mai formavan un elèit economic non negligibla.

La categoria inferiora èra formada per lei plantaires proprietaris de tèrras e
d'esclaus. Son nombrós dins lo sector de la cana de sucre. Dins la region de São
Paulo, lei proprietaris de tenements e lei norriguiers proprietaris d'esclaus
èran pas rars e avián tanben un certan prestigi. Après aquelei grops, se
trobavan lei plantaires de [[tabac)] ò de coton qu'avián rarament una man d'òbra
servila e lei comerçants. Leis artesans èran gaire consideradas car aquela
classa sociala èra sovent compausada de mestís e mai de Negres afranquits. Lei
Blancs paures èran sovent desclassats e mespresats. Enfin, en bas de l'escala
sociala, i avián leis esclaus (aperaquí un tèrç de la populacion en 1800).

En despiech dei rapòrts bòns entre Brasil e Portugau a la fin dau sègle XVIII,
la situacion se desgradèt rapidament au començament dau sègle XIX e entraïnèt
l'independéncia de la colonia en 1822. Son començament foguèt l'exili a Rio de
Janeiro dau prince Joan — lo futur Joan VI — qu'assegurava la regéncia. D'efèct,
Portugau èra estat ocupat per França e Espanha dins l'enquastre dei guèrras
napoleonencas. La vila venguèt alora una capitala vertadiera ambé l'installacion
de l'administracion reiala, la creacion d'una Banca de Brasil ò d'una escòla
militara. En 1815, Brasil venguèt un reiaume distint de Portugau e l'empèri
coloniau portugués venguèt oficialament lo « Reiaume Unit de Portugau, de Brasil
e d'Algarve ».

Aquò contentèt la màger part dei Brasilièrs mai de movements d'oposicion, en
partida influenciats per leis idèas novèlas, se formèron dins lo nòrd. Lo motiu
principau d'aqueu maucontentament èra l'importància donada a Rio de Janeiro e au
sud au detriment dei regions septentrionalas. En 1817, l'oligarquia de Pernambuc
proclamèt la republica. Maugrat una desfacha rapida, sa temptativa laissèt de
traças.

Obligat de s'entornar en Portugau en 1821 en causa d'una revolucion liberala,
Joan VI donèt la regéncia de Brasil a son fiu Pèire. En genier de 1822, lei
Cortes liberaus de Lisbona ordonèron au prince de tornar venir en Portugau a son
torn. Pasmens, Pèire refusèt e, après una segonda convocacion, proclamèt
l'independéncia de Brasil lo 7 de setembre. En decembre, èra coronat emperaire
de Brasil.

Lo rèine de Pèire Ièr durèt de 1822 a 1831. Permetèt de donar au país un poder
estable e legitim qu'empachèt lei còps d'estat multiples que se debanèron dins
leis estats eissits de l'Empèri Espanhòu. Pasmens, lo periòde foguèt pas exempt
de trèbols grèus.

La formacion dau regime durèt de 1822 a 1824. Après la dissolucion d'una
assemblada constituenta per l'emperaire que jutjava son trabalh tròp lent, una
constitucion foguèt redigida en 1824 per una commission. Instaurèt un regime
bicamerau amb un sufragi censitari fòrça reduch. Laissèt tanben un poder
important a l'emperaire que nomava lo govèrn e sei ministres, teniá un drech de
vetò e podiá dissòudre l'assemblada. Sostengut per la Glèisa e per la
legitimitat reconegut a Pèire Ièr, aqueu sistèma permetèt d'arbitrar lei
conflictes intèrnes de l'oligarquia.

Dins aquò, de trèbols sociaus e politics toquèron lo país en causa dau declin
progressiu dei revenguts agricòlas. En 1824, una revòuta de pichons plantaires
entraïnèt una novèla insureccion republicana en Pernambuc. Gràcias a sa
superioritat navala, lo govèrn imperiau poguèt desbarcar de tropas e reprimir
aisament l'insureccion. Puei, en 1826, la signatura d'un tractat enebissent lo
comèrci negrier entraïnèt un conflicte entre l'emperaire e lei plantaires (dins
lei fachs, la tracta negriera contunièt en Brasil fins a 1850). L'abandon
d'Uruguai foguèt tanben mau ressentit per lei Brasilièrs. Enfin, en 1831,
d'esmogudas aguèron luòc còntra lei Portugués que son influéncia a la Cort èra
jutjada tròp importanta. Pèire Ièr refusèt d'alunchar sei conselhiers, abdiquèt
e s'entornèt en Portugau.

En 1831, l'emperaire Pèire II èra un enfant de cinc ans e una regéncia foguèt
donc formada per dirigir l'Empèri. Durant aqueu periòde, se formèron tres
corrents politics : lei conservadors, lei liberaus desirós d'establir una
republica federala e lei liberaus moderats. En 1834, lei darriers capitèron
d'obtenir la formacion d'assembladas províncialas. Pasmens, lei trèbols sociaus
e politics contunièron dins tot lo país.

Lei revòutas socialas opausèron sustot lei classas pauras a l'aristocracia. Lei
pus importantas se debanèron en Pernambuc (1832-1835), dins la region de Belém
(1835-1836, 30 000 mòrts) e en Maranhão (1838-1841). Leis insureccions politicas
apareguèron puslèu dins lei regions perifericas ò dins lei vilas importantas
coma Salvador (1837-1838) ò lo Rio Grande do Sul (1836-1842).

Espaurida per lei trèbols deis annadas 1830, l'oligarquia dau sud sostenguèt la
fin de la regéncia (en 1840) e una recentralizacion dau poder imperiau ambé la
supression deis assembladas províncialas. Aquò entraïnèt una insureccion
liberala novèla dins lei regions de São Paulo e de Minas Gerais. Pasmens, leis
insurgents foguèron rapidament amnistiats. Pèire II acomencèt alora una politica
de conciliacion entre lei doas brancas de l'oligarquia que dirigiguèron
alternativament lo govèrn. Aquò amaisèt lei tensions politicas au sen de l'elèit
e permetèt d'estabilizar la vida politica. Ansin, Brasil poguèt adoptar una
politica estrangiera pus activa e participar au reversament dau caudillo
argentin Juan Manuel de Rosas en 1852 ò tenir un ròtle fòrça actiu durant la
Guèrra de la Tripla Aliança (1865-1870) que li permetèt d'eliminar un rivau
economic perilhós.

Pasmens, la question principala de la vida politica brasiliera èra aquela de
l'esclavatge. En 1823, i aviá dins l'Empèri 1,15 milion d'esclaus sus una
populacion estimada a 4 milions d'abitants. Lo comèrci negrier èra en declin en
causa de l'ostilitat dau Reiaume Unit a la perseguida d'una activitat d'ara
endavant condamnada. Pasmens, maugrat aquelei dificultats, 700 000 esclaus
foguèron desbarcats en Brasil entre 1823 e 1850. D'efèct, se lo govèrn aviá
enebit la tracta en 1826 per contentar lei Britanics, la lèi èra jamai estada
aplicada car la creissença dei culturas de cafè necessitavan totjorn mai de man
d'òbra.

La situacion cambièt en 1850. Aquela annada, la pression britanica venguèt pus
importanta e l'emperaire deguèt abolir lo comèrci negrier e aplicar la lèi. Aquò
menacèt l'economia de plantacions car coma lo tractament deis esclaus se
melhorèt pas, la natalitat de la populacion servila èra fòrça febla. Au
començament d'aquela crisi, lei plantaires dau sud crompèron d'esclaus dins lei
regions dau nòrd en declin economic. Pasmens, aquò reglèt pas lo fons dau
problema que tornèt venir d'actualitat après la guèrra còntra Paraguai.

Après 1870, Pèire II deguèt faciar de dificultats novèlas que menèron a la fin
de l'Empèri en 1889. Una partida èra liada a l'emperaire eu meteis qu'èra vengut
pus autoritari. Pasmens, lo sistèma qu'aviá permes d'estabilizar Brasil dempuei
lei trèbols deis annadas 1830 èra tanben en crisi. L'oligarquia èra tornarmai
devesida en causa de la question esclavagista e l'armada victoriosa de Paraguai
voliá obtenir mai de reconóissença e d'autonòmia.

Dins aquò, lo problema pus grèu èra aqueu de l'esclavatge car devesiá
l'oligarquia. Lei liberaus èran a progressar au sen de la societat e de l'armada
e l'idèa d'abolir l'esclavatge venguèt majoritària. En 1871, una lèi foguèt
adoptada que prevesiá sa disparicion progressiva. Dicha lèi dau « ventre
liure », donava automaticament la libertat ais enfants d'esclaus a sa majoritat.
Lei conservadors e lei plantaires assaièron de s'i opausar, çò que suscitèt de
tensions vivas ambé lei liberaus. En 1887, l'armada refusèt d'ara endavant per
perseguir leis esclaus en fugida e donèt lo còp de gràcia au sistèma
esclavagista. Un an pus tard, lo Congrès votiá oficialament l'abolicion.

Aquelei tensions tirèron fòrça sus lo regime imperiau que perdiguèt a cha pauc
lo sostèn de l'elèit. En 1889, la volontat de Pèire II de fisar lo govèrn ai
conservadors entraïnèt un còp d'estat organizat per lei militars e sostengut per
lei republicans. Fatigat, l'emperaire renoncièt au poder sensa combatre e
s'exilèt. Lo manescau Manuel Deodoro da Fonseca proclamèt la « Republica deis
Estats Units de Brasil ».

Lo manescau Deodoro da Fonseca e lei republicans moderats establiguèron un
regime federau inspirat per leis Estats Units d'America. Desseparèron tanben la
Glèisa e l'Estat en 1890 e adoptèron una constitucion en 1891. Cada província
venguèt un estat federat ambé la sieuna constitucion e lo sieu govèrn. Au nivèu
federau, lo president èra elegit per un mandat de quatre ans e èra pas
reeligible. Leis analfabèts perdiguèron lo drech de vòte — çò que permetiá
d'exclure lei Negres deis eleccions.

Vengut autoritari, Deodoro da Fonseca ordonèt la dissolucion dau Congrès e
deguèt faciar una mutinariá de la flòta. Foguèt remplaçat per lo manescau
Floriano Peixoto. Capitèt de restablir la patz dins lo país.

En 1894, Marais Barros foguèt elegit president de la Republica. Prudent, foguèt
a l'origina de la politica dicha « café com leite » (« cafè ambé de lach » en
occitan) que permetèt de dirigir lo país fins a 1930. Segon aqueu sistèma,
renfòrçat per Manuel de Campos Sales (1898-1902), lo president federau passava
d'acòrds ambé lei presidents d'Estats que s'ocupavan de contraròtlar lei
parlamentaris elegits au Congrès. En cambi, lo president favorizava pas
l'oposicion dins leis Estats. Aquò favorizèt l'emergéncia d'una classa de
captaus locaus dichs coroneis qu'avián pron d'influéncia per contraròtlar lo
vòte de la populacion. Autonòms dins lo nòrd, èran organizats au sen dei
declinasons dau Partit republican (d'inspiracion liberala) dins lo sud.

Ansin, dos estats dau sud dominèron lo periòde : São Paulo qu'èra economicament
lo pus poderós e Minas Gerais qu'èra lo pòl electorau principau. Lo Rio Grande
do Sud venguèt pauc a pauc la tresena fòrça dau sistèma e sei caps poguèron de
còps arbitrar lei conflictes entre Paulistas e Mineiros.

Dins lo corrent dau sègle XIX, l'agricultura brasiliera, basa de l'economia
nacionala, foguèt obligada de s'adaptar au declin de sei produccions
tradicionalas (sucre e coton). Lei remplacèt per lo cacau e, subretot, lo cafè
(aperaquí 50% deis exportacions en 1870). Lo sistèma de plantacions se
mantenguèt mai l'abolicion de l'esclavatge entraïnèt d'adaptacions de part dei
proprietaris que favorizèron a partir deis annadas 1880 l'imigracion d'una man
d'òbra pus qualificada originària d'Euròpa. De 1890 a 1930, aperaquí 3,5 milions
d'Europèus arribèron dins lo país. Coma lei condicions de trabalh èran
inicialament gaire diferentas d'aquelei deis esclaus, solament dos tèrç i
restèron.

Au començament dau sègle XX, lo desvolopament dei premiereis industrias
brasilieras e l'arribada deis idèas socialistas veïculadas per leis imigrants
europèus entraïnèron l'emergéncia de movements poderós de contestacions
intèrnas. Per exemple, tre 1917, se debanèt la premiera grèva generala deis
obriers de la region de São Paulo.

Pasmens, lei movements de contestacion pus importants se desvolopèron au sen de
l'armada. D'efèct, la generacion novèla d'oficiers es sovent originària deis
estats pus paures e èra relativament ostila a l'oligarquia de São Paulo e de
Minas Gerais. En 1922, una premiera mutinariá toquèt la garnison dau fòrt de
Copacabana. Foguèt rapidament reprimida. En revènge, dos ans pus tard, una
insureccion pus importanta aguèt luòc dins la capitala e lei rebèls capitèron de
se retirar dins leis estats dau sud. I formèron una colona mobila que realizèt
un camin de 25 000 km en Brasil avans de s'enfugir en Bolívia. Son cap, Luis
Carlos Prestes, venguèt una figura dau progressisme brasilier.

En 1930, una crisi grèva entraïnèt la rompedura de l'aliança entre leis
oligarquias de São Paulo e de Minas Gerais e la fin dau premier periòde
republican. L'origina dei tensions foguèt la chausida per lo president
Washington Luis, un Paulista, de Julio Prestes, un autre Paulista, per li
succedir. L'oligarquia de Minas Gerais refusèt de sostenir aqueu candidat e
formèt una aliança ambé lei captaus dau Rio Grande do Sul e de Paraiba. Aquela
aliança designèt Gertulio Vargas coma candidat.

L'escrutinh foguèt organizat dins de condicions marridas e lei dos camps
organizèron de fraudas massivas. Julio Prestes ganhèt l'eleccion mai
l'assassinat de João Pessoa, candidat a la vice-presidéncia per l'aliança,
entraïnèt una guèrra civila. Sostengut per de tropas venguts dau sud, Gertulio
Vargas capitèt d'ocupar Rio e Washington Luis li laissèt lo poder.

Getulio Vargas dirigiguèt Brasil de 1930 a 1954 (franc dau periòde 1945-1950)
durant tres fasas fòrça diferentas : president d'un regime republican mai e mai
autoritari de 1930 a 1937, dictator dau regime mai ò mens faissista de l'Estado
Novo de 1937 a 1945 e president intervencionista e pròche dei partits de
senèstra de 1950 a 1954. Sa politica, relativament complèxa e cambiadissa, es
dicha varguisme. Aguèt una influéncia considerabla sus la vida politica
brasiliera fins au començament dau sègle XXI.

De 1930 a 1937, Getulio Vargas establiguèt pauc a pauc un poder dictatoriau mai
ò mens inspirat per lo faissisme europèu. Per aquò, li fauguèt eliminar ò
neutralizar lei diferentei faccions politicas brasilieras a cha una gràcias au
sostèn de l'elèit militar.

Ansin, en 1930, Vargas acomencèt de dirigir lo país ambé lei tenentes, un grop
de militars ostils au regime precedent. En 1932, lei liberaus reclamèron una
restauracion de la « democracia liberala » avans de se revòutar. L'insureccion
foguèt vencuda mai lo president aprofichèt la situacion per se conciliar seis
enemics. En 1933, una assemblada constituenta foguèt elegida e lei tenentes i
foguèron batuts per leis elèits regionaus. En 1934, permetèt l'adopcion d'una
constitucion federala. Leis analfabèts (75% de la populacion) i avián totjorn
pas lo drech de vòte mai lei fremas — alfabetizadas — podián d'ara endavant
vòtar (èra ja estat lo cas en 1933).

Vargas foguèt tornat elegir president en 1935 per un mandat de quatre ans non
renovelable. Un axe major de sa politica foguèt de sostenir lo prètz de cafè que
s'èra afondrat après la crisi economica de 1929 (destruccion dei resèrvas...
etc.). Pasmens, lo periòde veguèt una aumentacion dei tensions socialas e la
naissença d'un movement faissista dirigit per Plinio Salgado. En decembre de
1935, una insureccion militara comunista foguèt esquichada dins la region de
Natal après l'enebiment d'un « frònt popular » dirigit per Luis Carlos Prestes.

La repression permetèt a Getulio Vargas d'afirmar son poder ambé de miliers
d'arrestacions d'opausants politics e la proclamacion de l'estat de sètge fins a
1937. Puei, gràcias au sostèn de l'armada, poguèt dissòudre lo Congrès en
novembre de 1937 e promulgar una constitucion novèla li permetent de gardar lo
poder.

La dictatura de Getulio Vargas es dicha Estado Novo en referéncia au regime
corporatista d'António de Oliveira Salazar en Portugau. Vargas i teniá lei plens
poders e seis opausants foguèron sistematicament arrestats. En parallèl, se
creèt un culte de la personalitat dau cap presentant coma « l'Apòstol de la
Nacion » ò lo « Paire dei Paures ». D'inspiracion faissista, aqueu regime
s'adreiçava a l'oligarquia, ai classas mejanas e ais obriers urbans. Lo
proletariat rurau e la màger part dei paures dei vilas foguèron negligits.

L'Estado Novo favorizèt donc la modernizacion dau país ambé la creacion d'un
burocràcia pus eficaç, un programa de construccion d'infrastructuras novèlas
(pònts, rotas, restancas... etc.), un sostèn afirmat au desvolopament de
l'industria e l'adopcion d'una legislacion sociala relativament avançada dins lo
sector industriau. Diplomaticament, lo Brasil de Vargas se raprochèt dau IIIen
Reich e de l'Itàlia de Mussolini mai se preocupèt de gardar de relacions bònas
ambé Washington. Ansin, après l'intrada en guèrra deis Estats Units, Brasil
poguèt jónher lo camp deis Aliats sensa dificultat. Un còrs expedicionari de
40 000 òmes foguèt mandat en Euròpa e combateguèt en Itàlia.

A partir de 1944, Vargas perdiguèt lo sostèn de plusors generaus e son regime
deguèt faciar divèrsei problemas economics. En febrier de 1945, foguèt obligat
d'organizar l'eleccion d'una novèla assemblada constituenta e d'autorizar la
creacion de partits politics. Lei tres pus importants foguèron lo Partit
Sociau-Democrata (PSD) que gropava lei partisans de Vargas, lo Partit
Trabalhista Brasilier (PTB) qu'èra pròche dei sindicats e pas tròp alunchat dau
poder e l'Union Democratica Nacionala (UDN) que gropava leis oposicions
liberalas.

Per leis eleccions presidencialas, Vargas chausiguèt de sostenir son ministre de
la Guèrra, Eurico Dutra, abandonèt sei posicions faissistas e se raprochèt dei
partits de senèstra. En particular, liberèt lei presoniers comunistas arrestats
en 1935 e obtenguèt lo sostèn de Luis Carlos Prestes. Pasmens, inquiets d'aquela
evolucion, l'armada, Dutra e lo candidat de l'UDN, Eduardo Gomes, trobèron un
acòrd per reversar Vargas en octòbre de 1945. Dutra e lo PSD ganhèron leis
eleccions presidencialas e legislativas. La constitucion novèla intrèt en vigor
en 1946. Lo federalisme e l'exclusion deis analfabèts de la vida politica i èran
mantenguts. L'UDN acceptèt de participar au govèrn fòrça conservador de Dutra.
Tre 1946, sa politica entraïnèt d'importantei grèvas generalas organizadas per
lo Partit Comunista que foguèt enebit l'annada seguenta.

Aquò permetèt a Getulio Vargas d'èsser tornarmai elegit president dau país en
octòbre de 1950. Tornèt lançar l'intervencionisme de l'Estat ambé d'investiments
publics importants e la creacion de Petrobras per gerir la produccion nacionala
d'idrocarburs. Se turtèt a una oposicion acarnada de part dei liberaus de l'UDN
e de Carlos Lacerda. Aqueu darrier foguèt victima d'una temptativa d'assassinat
organizada en 1954 per un conselhier dau president. Somat de demissionar, Vargas
refusèt e se suicidiguèt lo 24 d'aost.

Après lo lòng periòde de Getulio Vargas, son partit contunièt de dirigir lo
país. Pasmens, deguèt tenir còmpte deis interès dei militars e de l'oligarquia
que s'opausèron regularament a sa politica jutjada tròp intervencionista. Après
un brèu intermèdi conservador assegurat per lo vice-president Café Filho,
Juscelino Kubitschek (PSD) foguèt elegit a la presidéncia. La drecha assaièt de
s'i opausar amb un còp d'estat militar mai un segond còp d'estat, legalista,
restabliguèt lo poder legitim.

Dins aquò, Juscelino Kubitschek deguèt èsser prudent dins sei chausidas
politicas. Nomèt lo cap dei militars legalistas, lo generau Henrique Teixeira
Lott, coma ministre de la Guèrra per tenir l'armada e assaièt de rassegurar
l'oligarquia. Centrada sus d'investiments publics importants dins lei sectors de
l'energia, dei transpòrts, de l'alimentacion e de l'industria, sa politica
economica creèt una creissença fòrça importanta que li permetèt d'estabilizar lo
regime, de transferir la capitala de Rio de Janiero a Brasilia e de favorizar
l'industrializacion dau sud. En revènge, lei relacions dau govèrn ambé leis
institucions internacionalas se desgradèron en causa de l'inflacion e dei
deficits dei finanças publicas. En particular, Brasil rompèt ambé lo FMI en
1959.

En octòbre de 1960, Janio Quadros, un Paulista de l'UDN, foguèt elegit a la
presidéncia. Au contrari de Kubitschek, la basa de son programa èra de redurre
lei despensas e de restablir de relacions bònas ambé leis institucions
financieras internacionalas. Pasmens, aviá ges de majoritat parlamentària per
menar sa politica e sei projèctes finiguèron per irritar una partida deis
elegits de drecha. Ansin, foguèt obligat de demissionar en aost de 1961.

Quadros foguèt remplaçat per son vice-president João Goulart, pròche dei partits
de senèstra. Pasmens, lei militars èran ostils ai partits progressistas e
afirmèron son poder ambé l'impausicion de plusors reformas constitucionalas
decididas per l'Estat-Major : limitacion dei poders presidenciaus, creacion d'un
pòste de Premier Ministre... etc. Per complicar la posicion de Goulart, lei
partits de senèstra se devesiguèron entre moderats e radicaus, çò que privèt lo
president d'una majoritat establa.

Incapable de dirigir lo país, Goulart adoptèt una politica populista per ganhar
lo sostèn dau pòble. En particular, organizèt d'importantei manifestacions de
sei partisans per demostrar sa fòrça. Aquò li permetèt d'annular lei reformas
impausadas per lei militars en 1963 mai inquietèt l'oligarquia e leis Estats
Units. Ansin, après una campanha de destabilizacion organizada per la CIA e
l'armada, un còp d'estat militar prenguèt lo poder lo 31 de març de 1964.

Lei militars dirigiguèron Brasil de 1964 a 1985. Reprimiguèron lei movements de
senèstra e eliminèron divèrsei guerilhas comunistas. En economia, adoptèron una
politica fòrça liberala que conoguèt de succès importants fins a 1974 avans
d'intrar en crisi e d'entraïnar l'afondrament dau regime.

En abriu de 1964, lo pensament principau dei militars èra de luchar còntra lo
« perilh comunista ». Organizèron donc un aparelh repressiu per eliminar seis
opausants e susvelhar la premsa. Pasmens, mantenguèron una façada
constitucionala e organizèron un sistèma de rotacion dei generaus-presidents que
se succediguèron a la tèsta de l'Estat. Lei partits politics foguèron tornats
organizar a l'entorn de l'Aliança Renovatritz Nacionala (Aréna,
pro-governamentala) e dau Movemement Democratic Brasilier (MDB, gropament deis
oposicions toleradas). Puei, una constitucion legitimèt lo regime novèu en 1967.
Entre 1968 e 1972, plusors sindicats ò movements politics organizèron de grèvas
generalas ò de guerilhas que foguèron esquichadas.

En matèria d'economia, lei militars laissèron la direccion deis afaires a de
liberaus que se preocupèron de redurre lei despensas e lei deficits. De 1968 a
1974, aquela politica conoguèt un succès flamejaire ambé de taus de creissença
anuaus superiors a 10% en despiech d'una aumentacion d'inegalitats ja fòrça
importantas. Pasmens, a partir de 1974, aquela politica mau capitèt de sostenir
lo desvolopament dau país que conoguèt una tiera de crisis. Lei militars
assaièron de resòuvre aqueu problema amb un retorn deis investiments publics mai
aquò mau capitèt. A partir de 1980, lo caumatge, l'inflacion e lo deute public
aumentèron tornarmai.

En parallèl, lei metòdes de contestacion de l'oposicion s'adaptèron a la
dictatura e un sindicalisme pus dinamic capitèt d'organizar tornarmai de grèvas
generalas per melhorar lei condicions de trabalh, especialament dins l'industria
en 1978-1979. Luiz Inácio Lula da Silva dich Lula ne foguèt una dei figuras
majoras. Tre 1979, lei militars deguèron acceptar d'aleujar lei limits impausats
au país, liberar lei presoniers politics e autorizar la formacion de partits
novèus coma lo Partit dei Trabalhaires. De mai, lei partits dau periòde militar
cambièron de nom : l'Aréna venguèt lo Partit Democratic Sociau (PDS) e lo MDB lo
Partit dau Movement Democratic Brasilier (PMDB).

Après de resultats encoratjants en 1982, l'oposicion capitèt de se regropar en
1983. En 1984, lei manifestacions còntra lo regime se multipliquèron e
reüniguèron mai d'un milion de personas dins lei vilas pus grandas. En mai
d'aquò, d'escandòls de corupcion impliquèron plusors caps importants dau regime
militar. Aquò entraïnèt una scission au sen dau PDS menada per José Sarney que
jonhèt l'oposicion. Sensa sostèn politic, lei militars laissèron lo poder. En
genier de 1985, acceptèron l'organizacion d'una eleccion presidenciala e i
presentèron ges de candidat.

Leis eleccions presidencialas de genier de 1985 foguèron ganhadas per un ancian
ministre de Getulio Vargas, Tancredo Neves, que moriguèt avans son investidura.
Foguèt remplaçat per son vice-president José Sarney que s'ocupèt de restablir la
democracia. Una constitucion novèla, adoptada en 1988, reafirmèt lo federalisme
e lo ròtle economic de l'Estat dins lei sectors estrategics, establiguèt lo
sufragi universau e reconoguèt lo drech de grèva. En revènge, lo rèsta dau
mandat Sarney foguèt endecat per d'escandòls recurrents de corupcion.

De 1990 a 2002, Brasil foguèt dirigit per tres presidents de drecha que menèron
de politicas liberalas basadas sus una reduccion dei despensas e una demenicion
de l'importància economica dau sector public.

Lo premier foguèt Fernando Collor de Mello que lancèt un plan « reconstruccion
nacionala » per arrestar l'inflacion. Agantèt son objectiu mai entraïnèt una
recession economica e una aumentacion dau caumatge. Puei, tocat per d'escandòls
de corupcion, foguèt obligat de demissionar en 1992. Son vice-president, Itamar
Franco, li succediguèt. Lancèt un segond plan d'estabilizacion de l'inflacion.
En 1994, foguèt batut per lo sociau-democrata Fernando Henrique Cardoso.
Pasmens, sensa majoritat establa, Cardoso deguèt se contentar d'obtenir lo
sostèn dei conservador en favor de lèis destinadas a redurre lo nombre de
foncionaris.

En 2002, lo candidat dau Partit dei Trabalhaires, Lula, foguèt elegit a la
presidéncia ambé 61,3% dei sufragis exprimits au segond torn. Leis inegalitats
fòrça importantas de la societat brasiliera aguèron un ròtle major dins sa
victòria car lei politicas de sei predecessors leis avián agravadas. Pasmens,
batuts en 1989, en 1994 e en 1998 per lei candidats de drecha sostenguts per
l'oligarquia, Lula deguèt adoptar una politica prudenta.

Fins a 2003, lo president novèu contunièt de respectar leis exigéncias dau FMI.
Donèt un aspèct pus sociau a sa presidéncia a partir de 2004. En particular,
creèt d'importants programas nacionaus destinats a redurre leis inegalitats e a
melhorar l'educacion au sen dei classas pus pauras. Pasmens, sa politica
economica s'adreicèt finalament largament ai classas mejanas que veguèron son
nivèu de vida aumentar d'un biais important durant son mandat. Tornat elegir en
2006 sensa dificultat mai son segond mandat foguèt ensornit per d'afaires de
corupcion.

En 2010, Lula laissèt lo poder a sa cap de gabinet, Dilma Rousseff, que foguèt
aisament elegida a la presidéncia ambé 56% dei votz au segond torn. Contunièt la
politica de son predecessor mai la multiplicacion deis afaires de corupcion
tocant son partit e leis efècts de la crisi economica de 2008 minèron son
autoritat. En 2014, foguèt tornada elegir just just dins un contèxte economic
fòrça malaisat (baissa dei prètz dei matèrias premieras, aumentacion dau
caumatge, ges de creissença... etc.). Decidiguèt alora d'adoptar una politica de
rigor e de suprimir la màger part dei programas sociaus creats durant lo periòde
Lula. Pasmens, aquelei mesuras an agravat la situacion e devesit la majoritat
presidenciala. Sensa sostèn parlamentari e tocada per d'escandòls de corupcion
novèus (afaire Petrobras), es en cors de destitucion.

Segon la Constitucion de 1988, Brasil es una republica federativa
presidencialista. La constitucion de 1988 dona d'amples poders al govèrn
federal, e lo president e lo vicepresident son elegits amassa per vòte popular
per un periòde de quatre ans. Lo president a un poder executiu important qu'es a
l'encòp cap d'Estat e cap de govèrn, e a la facultat de designar lo govèrn. Lo
sistèma es inspirat pel modèl nòrd-american. Malgrat aiçò, lo sistèma legal
brasilièr seguís la tradicion romana-germanica. Actualament Brasil es governat
per Dilma Rousseff, la primièra femna president del país. Lo vicepresident es
Michel Temer.

De manièra simultànea a las eleccions presidencialas, son elegits los membres
del Congrès Nacional de Brasil, sèti del poder legislatiu, dividit en doas
cambras parlamentàrias: la Cambra dels Deputats, que sos membres an mandat de
quatre ans, e lo Senat Federal, que sos membres an de mandats de uèch ans e son
renovats en un tèrç e dos tèrces alternativament cada quatre ans. S'elegisson
actualament 81 senadors (tres per cada estat e tres per lo Districte Federal) e
513 deputats. Los deputats son elegits mejançant la representacion proporcionala
e los senadors segon lo metòde de l'escrutinh uninominal majoritari.

Finalament, i a lo poder judiciari, que son instància maximala es lo Tribunal
Federal Suprèm, responsable d'interpretar la Constitucion Federala, e integrat
per onze ministres a vida designats pel president, amb aprobacion del Senat. La
carga de ministre del Suprèm Tribunal es vitalícia. Lo poder judicial compren
tanben lo Tribunal Superior de Justícia, lo Tribunal Superior del Trabalh, lo
Tribunal Superior Electoral e lo Tribunal Superior Militar. Totes jutjan en
darrièra instància las matèrias de las siás qualificacions.

La geografia es divèrsa, amb païsatges semiàrids, montanhoses, tropicals,
subtropicals, e amb climas que vàrian del sec al pus umid clima eqüatorial.
Contrastan tanben lo clima mai doç de la Region Sud amb son clima subtropical e
geladas frequentas. Al Brasil se tròban divèrses recòrds de la geografia
mondiala, coma la region del Pantanal en Mato Grosso do Sul e Mato Grosso, un
dels màgers airals immergits del mond, considerada per l'UNESCO coma resèrva de
la biosfèra; l'illa del Bananal, al riu Araguaia, la pus granda illa fluviala
del mond; l'illa de Marajó, la pus granda illa maritimo-fluviala del mond; las
illas Anavilhanas, l'archipèla fluvial pus grand del mond, localizadas dins lo
fluvi d'Amazonas, qu'es lo pus grand en volum d'aiga e lo pus long del mond.,

A causa de las siás dimensions continentalas, Brasil es un país amb una rica
diversitat de culturas, que sintetizan las divèrsas etnias que forman lo pòble
brasilièr. Per aquela rason, existís pas una cultura brasilièra omogenèa, mas un
mosaïc de divèrses corrents culturals que forman, amassa, la cultura de Brasil.
Es de notar que, après mai de tres sègles de colonizacion portuguesa, la cultura
de Brasil es, majoritàriament, de raiç lusitana. Es justament aquel eiretatge
cultural lusitan que compausa l'unitat de Brasil: son d'etnias diferentas,
malgrat aiçò, totes parlan la meteissa lenga (es a dire portugués) e, gaireben
totes, son crestians, amb ampla predominança de catolics. Aquela egalitat
lingüistica e religiosa es un fach rar per un país immens coma Brasil.

E mai siá un país de colonizacion portuguesa, d'autres grops etnics daissèron
d'influéncias prigondas dins la cultura nacionala, en se destacant los pòbles
indigènas, los africans, los d'italians e los d'alemands. Las influéncias
indigènas e africanas daissèron de marcas dins lo domeni de la musica, de la
cosina, del folclòre, dins los caractèrs emocionals e dins las fèstas popularas
de Brasil. Es evident que qualques regions recebèron una màger contribucion
d'aqueles pòbles: los estats del Nòrd an fòrta influéncia de las culturas
indigènas, mentre que de regions del Nòrd-èst an una cultura fòrça africanizada.

Mentre que mai al sud de Brasil, la cultura es mai europeïzada. Dins lo Sud del
país las influéncias de l'immigracion italiana e alemanda son evidentas, que siá
dins la cosina, la musica, las abituds e l'aparéncia fisica de las personas.
D'autras etnias, coma los arabis, espanhòls, poloneses e japoneses
contribuiguèron tanben a la cultura de Brasil, malgrat aiçò, d'un biais pus
limitat.

L'interès oficial per la preservacion del patrimòni istoric e artistic en Brasil
comencèt amb l'institucion en 1934 de l'« Inspeccion del Monuments Nacionals ».
Puèi lo « Servici del Patrimòni Istoric e Artistic Nacional » i succediguèt, e
uèi lo sector es administrat nacionalament pel Institut del Patrimòni Istoric e
Artistic Nacional (IPHAN), que possedís ja mai de 20 000 bastissas tombados, 83
ostals de camp e conjunts urbans, 12 517 ostals de camp arqueologic donat de
nauta, mai d'un milion d'objèctes arrolados, en comprenent l'acervo museológico,
près de 250 000 volums bibliográficos e vasta documentacion arquivística.
Tradicions imateriais coma lo samba de ròda del Recôncavo Baiano e l'art grafic
e pintura corporala dels indians Wajapi de l'Amapá tanben ja foguèron
reconegudas coma Patrimòni de l'Umanitat per l'UNESCO. Tanben los estats e
qualques municipalitats possedisson ja d'instàncias pròprias de preservacion e
l'interès dins aquel airal a crescut los darrièrs ans.

Encara amb l'intensa activitat dels organs oficials, lo patrimòni nacional
sofrís encara frequent depredação e a la siá proteccion e sustentabilidade
limitadas per l'escassesa de budgèts e per la fauta de consciéncia de la
populacion envèrs la riquesa de la siá eiretatge culturala e artistica e envèrs
lo besonh d'un despartiment de responsabilitats per la siá salvaguarda efectiva
a tèrme long.

Lo patrimòni istoric brasilièr es un dels pus ancians d'America, en essent risi
mai que mai en relíquias d'art e arquitectura barròcas, concentradas sustot dins
l'estat de Minas Gerais (Ouro Preto, Diamantina, São João del Rei, Sabará,
Congonhas, etc.) e en de centres istorics de Recife, São Luís, Salvador, Olinda,
Santos, entre d'autras vilas.

Possedís tanben dins los grands capitals nombroses e d'importantas bastissas
d'arquitectura eclectica, de la transicion entre los sègles Modèl:Ligam
sègleModèl:Verificacion sègle e Modèl:Ligam sègleModèl:Verificacion sègle, e de
arquitectura modernista, ont Brasilia, lo sieu exemple màger, es l'unica vila
modèrna del mond reconeguda per l'UNESCO coma Patrimòni Cultural de l'Umanitat
en foncion de la siá arquitectura, expression de la cultura brasilièra avalorada
internacionalament.

I a tanben diversitat dins d'ostals de camp arqueologic, coma lo trobat en lo
sud de l'estat del Piauí: Serra da Capivara. Los problèmas afrontats per la
majoritat dels ostals de camp arqueologic brasilièrs afèctan pas los mai de 600
ostals de camp que son en lo Parque Nacional da Ressèga da Capivara, en lo
Piauí. Localizat dins un airal de 130 000 ha lo Parque Nacional da Ressèga da
Capivara es un exemple de conservacion del patrimòni istoric e artistic
nacional. En 1991, foguèt consagrat Patrimòni Mondial per l'Unesco.

La Ressèga da Capivara es una dels airals mai protegits de Brasil, doncas es jos
la gàrdia de l'Iphan, Ministèri del Mitan ambient (MMA), Fundahm e del Ibama
local, qu'a poder de polícia. En aquel meteis airal se localiza lo Musèu de
l'Òme American, ont se tròba çò de mès de vièlh fossil uman trobat en America e
lo segond mai vièlh del mond.

Lo fotbòl es l'espòrt pus important en Brasil. La seleccion brasilièra de fotbòl
es considerada la melhora del mond en detenent cinc còps lo títol de campion.
Autres espòrts a grand pes dins lo país coma lo basketeball, lo volleyball, lo
tennis, lo futsal, d'espòrts radicales, entre unes autres.

Brasil aculhís ja divèrses eveniments esportius d'ample escalièr: lo país
organizèt a Copa del Mond FIFA de 1950 e foguèt causit per aculhir a Copa del
Mond FIFA de 2014. São Paulo organizèt los de Jòcs de Pan-american de 1963 e lo
Rio de Janeiro recebèt los de Jòcs de Pan-american de 2007. Brasil ensaja a
l'ora d'ara pel quatren còp lo drech de recebre los [[de Jòcs Olimpics d'Estiu
de 2016]].

La lenga oficiala de Brasil es lo portugués, idiòma parlat e escrit per
l'immensa majoritat de la populacion. Lo portugués es la lenga usada dins las
institucions d'ensenhament, dins los mejans de comunicacion e dins los negòcis.
Brasil es l'unic país de lenga portuguesa de las Americas.

L'idiòma parlat e escrit en Brasil diferís leugièrament de l'utilizat en
Portugau e dins los autres païses lusofòns. En rason de las diferéncias
geograficas e culturalas entre Brasil e Portugau, e tanben de las divèrsas
politicas lingüisticas bastidas pels dels païses a l'ample dels ans, lo
portugués brasilièr e lo portugués europèu ne l'evolucionèron de forma uniformi.
I a fòrça divergéncias entre las nòrmas cultas de las de las variantas de la
lenga, sustot que se fa referéncia en el la la fonética, a l'ortografia e al
sistèma pronominal. Encara aital, de talas diferéncias en lo comprometon la
compreneson mutuau.

I a encara divèrsas variacions dialectalas intèrnas al portugués brasilièr, que
se connèctan sustot la diferéncia regionala e sociala.

Lo lengatge brasilièr de senhals es tanben considerat un mejan legal de
comunicacion dins lo país.

Los primièrs ans de colonizacion, las lengas indigènas èran parladas
inclusivament pels colons portugueses, qu'adoptèron un idiòma mixte basat en la
lenga tupi. Per èsser parlada per gaireben totes los abitants de Brasil, demorèt
coneguda coma lenga generala. Malgrat aiçò, al sègle Modèl:Ligam
sègleModèl:Verificacion sègle, la lenga portuguesa se faguèt oficiala de Brasil,
çò que culminèt en la gaireben desaparicion d'aquela lenga comuna.

Amb lo transcórrer dels sègles, los indians foguèron exterminats o aculturats
per l'accion colonizadora e, amb aiçò, de centenats dels sieus idiòmas foguèron
extints. A l'ora d'ara, los idiòmas indigènas son parlats sustot en lo Nòrd e
Centri-Oèst. Las lengas pus parladas son del tronc Tupi-guarani.

De mai de las desenas de lengas autoctònas, de dialèctes d'origina alloctònas
son parlats en de colònias ruralas mai isoladas del Brasil meridional, sustot lo
hunsrückisch e lo talian (o vènet brasilièr), d'originas alemanda e italiana,
respectivament.,



https://oc.wikipedia.org/wiki/Occitan

L'occitan (o lenga d'òc ) es una lenga romanica parlada en Occitània e pels
occitans emigrats de pel monde. Es una lenga fòrça similara al catalan que
d'unes considèran aquel coma un dialècte.

L'occitan coneguèt son epòca daurada entre los sègles XI e XIII gràcias a sa
literatura e subretot las composicions dels trobadors que coneguèron de succès
per tota Euròpa.

Sens estat per encoratjar la transmission e ne far la valorizacion, patís la
politica lingüicida de l'Estat francés, mas tanben la passivitat de Mónegue e de
l'estat italian. Sonque lo Principat de Catalonha, dins 'Estat espanhòl,
reconeis l’occitan coma lenga oficiala, e pròpria de la Val d'Aran, que
l'ensenhament public lo generaliza.

Los sols sinonims que s'emplegan correntament, uèi, son occitan (lo pus
frequent) e lenga d'òc (un pauc mens frequent). Aquestes dos noms, apareguts a
la fin del sègle XIII, venon de l'advèrbi afirmatiu òc: a l'Edat Mejana
serviguèt per distinguir la lenga d'òc o occitan, la lenga de si o italian e la
lenga d'oïl o francés (en essent oïl la forma anciana per oui en francés
modèrne).

Lo mot provençal (var. provençau) a pogut designar l'« occitan » dins sa
totalitat, sustot al sègle XIII e tanben als sègles XIX e XX (mai que mai en
filologia e dins qualques cases es encara servat aital uèi). Aquel sens es
vengut rar dempuèi los ans 1960. Lo tèrme provençal designa ara, subretot, lo
dialècte occitan que se parla en Provença.

D'autres sinonims d'« occitan », ara desapareguts de l'usatge, foguèron lemosin
al sègle XIII, gascon als sègles XVI, XVII e XVIII, lengadocian als sègles XVIII
e XIX. Uèi lemosin designa sonque lo dialècte occitan del nòrd-oèst; gascon
designa sonque lo dialècte del sud-oèst; lengadocian designa sonque lo dialècte
del centre-sud.

Ara s'estima que sus una populacion de 14 o 15 milions d'occitans, son entre
110 000 e 580 000 los que son capables de parlar l'occitan correntament, mas las
ocasions de lo parlar dins la societat son raras. Aquela reculada, sensibla
dempuèi lo començament del sègle XX, es causada per una diglossia al profièch
del francés, de l'italian e de l'espanhòl; e mai per una politica clara de
repression lingüistica dins l'estat francés (vejatz la partida istorica, çai
sota).

Los esfòrces de l'occitanisme pòdon pas encara inversar la substitucion
lingüistica, pasmens i a agut d'avançadas importantas que contribuisson a
melhorar l'imatge de la lenga:

L'occitan, son nom li ven de l'advèrbi afirmatiu òc (del latin hoc) que li es
pròpri.

Lo latin venguèt sul territòri actual occitan amb las armadas romanas dins lo
periòde entre 118 e 52 abC. Se sap pas quora la latinizacion foguèt acabada mas
sembla que i aguèt de diferéncias regionalas plan grandas: cèrtas regions
occitanas perifericas (dins los Pirenèus) aurián poscut èsser latinizadas, o mai
romanizadas, als sègle VIII e IX apC., mentre que Provença e lo Bas Lengadòc o
foguèron al sègle I apC.

Certans lingüistas, dins una concepcion teleologica dels territòris politics
actuals (mite de l'apertenéncia exclusiva al galloromanic, vejatz çai subre), se
son particularament interessats a la biparticion lingüistica de las Gàllias
entre occitan e francés. Per explicar lo fach qu'existisson doas lengas plan
diferentas, s'es avançat mantun argument:

L'occitan es nascut a partir del latin vèrs lo sègle VIII apC e foguèt la lenga
majoritària de la populacion fins al començament del sègle XX. L'occitan laissèt
de traças importantas dins los documents en latin tre lo sègle IX e los primièrs
documents escriches tot en occitan apareguèron a la fin del sègle X. Entre los
sègles X e XV, l'occitan foguèt la lenga dominanta dins la cultura,
l'administracion e las sciéncias e sol lo latin li faguèt un pauc concurréncia.
Lo periòde dels trobadors, als sègles XII e XIII, enaucèt fòrça lo prestigi de
l'occitan dins Euròpa tota.

A partir de la fin del sègle XV (e tre lo sègle XIII dins lo Creissent), lo
francés penetrèt en Occitània coma lenga del poder politic e del prestigi
cultural al detriment de l'occitan. Ansin comencèt la diglossia o subordinacion
lingüistica. Aquò s'accentuèt al sègle XVI amb l'imposicion del francés e de
l'italian coma solas lengas oficialas dins los territòris occitans someses al
reialme de França o al ducat italianizat de Savòia.

Pasmens l'occitan demorèt la sola lenga de las classas popularas, se parlava
parcialament dins las classas nautas (malgrat la dominacion del francés e de
l'italian) e contunhèt de beneficiar d'una literatura productiva. En Bearn
l'occitan foguèt oficialament emplegat dins los actes juridics e parlamentaris
fins a la Revolucion.

En literatura, malgrat la dominacion del francés s'escriguèt e s'estampèt fòrça
en occitan durant tot lo periòde literari designat jos lo nom de barròc occitan
amb d'autors com Pèir de Garròs, Pèire Godolin, Bellaud de la Bellaudiera,
Francés de Corteta, Joan Enric de Fondevila e Joan Baptista Fabre.

La literatura occitana del sègle XIX foguèt marcada per una renaissença de las
letras d'òc preparada entre d'autres per l'escrivan agenés Jansemin e puèi per
Frederic Mistral e los autres escrivans del Felibritge.

Aital l'occitan beneficièt d'una renaissença culturala e d'un movement de
revendicacion qu'òm pòt sonar occitanisme al sens larg. Pasmens, l'occitan a
reculat dins l'usatge a partir dels ans 1920-1950: dempuèi a cessat d'èsser la
lenga majoritària. Coneis un perilh grèu de substitucion lingüistica e cedís lo
terren davant lo francés en Occitània Granda e a Mónegue, davant l'italian dins
las Valadas Occitanas e davant l'espanhòl en Aran.

Al costat d'aquò, lo movement occitanista contunha de revendicar una plaça digna
per l'occitan e assaja de ne far tornarmai una lenga de comunicacion, amb
qualques avançadas parcialas (vejatz çai subre "Situacion sociala").

La sola classificacion incontestada es aquela: l'occitan fa partida de las
lengas romanicas (eissidas del latin), que son una branca de las lengas italicas
(latin e divèrsas lengas anticas d'Itàlia), que son a lor torn una branca de las
lengas indoeuropèas.

Segon lo lingüista Joseph Greenberg, es possible d'integrar l'indoeuropèu dins
una superfamilha encara pus larga e pus anciana, la de las lengas eurasiaticas,
mas aquela concepcion es pas acceptada per totes los lingüistas.

Dintre las lengas romanicas, las classificacions an pogut variar segon los
autors. Mas dempuèi lo lingüista Pèire Bèc, los especialistas son consents per
dire que l'occitan amb lo catalan, sa lenga bessona, constituisson un grop
pròpri, l'occitanoromanic, que fa una transicion entre dos autres grops pus
periferics: lo galloromanic e l'iberoromanic.

Se pòt pensar qu'en mai dels arguments scientifics, de presupausats ideologics
son a la basa de la causida de certanas classificacions ancianas. Una vièlha
classificacion, ara perimida, metiá l'occitan exclusivament dins lo galloromanic
e lo catalan exclusivament dins l'iberoromanic. Aquela vision vièlha a pas pus
la mendre justificacion scientifica car nega la coesion tras que fòrta qu'unís
l'occitan e lo catalan dins un diasistèma comun: occitan e catalan son pus
pròches entre eles que o son de tota autra lenga.

Per mai de detalhs, se pòt consultar las presentacions de Juli Ronjat e Pèire
Bèc. Las afinitats de l'occitan existisson bèl primièr amb lo catalan en
general.

Cal senhalar lo fenomèn de l'alternància vocalica. En posicion atòna, certanas
vocalas son impossiblas e se transforman en vocalas pus barradas:

La distincion entre /v/ e /b/ es generala en provençal, vivaroalpenc, auvernhat
e lemosin. Per contra, en lengadocian e gascon, los fonèmas /b/ e /v/ se son
neutralizats en /b/ (donc /v/ a desparegut).

Lo lexic occitan presenta d'afinitats amb totas las lengas romanicas vesinas:
catalan subretot, mas tanben aragonés, nòrd-italian, francoprovençal e francés.
Tanben ten certanas racinas comunas amb lo basco qu'es pas una lenga romanica.

L'occitan larg, nommat tanben occitan estandard o occitan referencial (var. -au)
es una varietat estandard de la lenga occitana. Se desvolopa dins l'encastre de
la nòrma classica dempuèi los ans 1970 e sa fixacion es pro avançada uèi. Se
basa sus la convergéncia de totes los dialèctes de l'occitan, reconeis la plaça
centrala del dialècte lengadocian mas prevei tanben d'adaptacions regionalas
(segon los grands dialèctes) que rèstan convergentas entre elas : aqueles
"estandards regionals" son en via de fixacion mai o mens avançada segon las
regions.

A l'Edat Mejana l'occitan s'escriviá d'un biais pro unificat e autoctòn que se
sona grafia classica.

Amb la pèrda progressiva de prestigi de la lenga e de tot estatut oficial,
aquela tradicion grafica autoctòna se perdèt dins un periòde entre 1460 e 1530
segon las regions (mas tre la segonda mitat del sègle XIII dins lo Creissent; en
Bearn per contra la tradicion de la grafia classica s'esperlonguèt fins en
1789). L'occitan, ça que la, contunhèt de s'escriure de longa durant los sègles
XVI a XVIII mas segon un fais de principis diferents d'autor a autor: èran de
grafias afrancesadas (o italianizadas al País Niçard).

En 1803, Fabre d'Olivet foguèt lo primièr a prepausar de restaurar la grafia
classica, çò es: un sistèma grafic inspirat del de l'edat mejana. D'autres
autors tanben prepausèron la restauracion mai o mens completa de la grafia
classica, coma lo provençal Simon Juda Onorat en 1846.

Mas los primièrs felibres a l'entorn de Frederic Mistral, Josèp Romanilha e
Teodòr Aubanèu ne causiguèron un autre, amb la fondacion del Felibritge en 1854:
lor sistèma es apelat grafia mistralenca e pus precisament nòrma mistralenca
perque Mistral ne foguèt lo promotor mai celèbre (mas Romanilha l'aviá concebut
tre 1853). Aquel sistèma, basat sus la correspondéncia son/grafia del francés
amb d'adaptacions e de manlèus al sistèma grafic de l'edat mejana, aguèt un
grand resson. Es la grafia utilizada dins d'òbras de Mistral coma Mirèlha
<Mirèio> e dins Lo Tresaur dau Felibritge <Lou Tresor dóu Felibrige>. Concebut
per la fonologia del parlar rodanenc emplegat pels primièrs felibres, lo sistèma
grafic mistralenc èra plan mens adaptat pels autres dialèctes. Amb la difusion
del Felibritge fòra de Provença, lo sistèma foguèt donc adaptat o abandonat per
d'autres. Un exemple d'adaptacion n'es la grafia febusiana de l'escòla Gaston
Febus, pel gascon.

Las idèas de tornar a la grafia classica contunhèron de trabalhar ça que la de
longa lo movement renaissentista. En Lemosin, lo felibre Josep Ros i trabalhèt
en 1876, seguit pels felibres lengadocians Antonin Perbòsc e Prosper Estieu dins
los ans 1890. Lo lengadocian Loís Alibèrt, amb sa Gramatica occitana segon los
parlars lengadocians (1935-1937), fixèt mai o mens definitivament los principis
d'una grafia englobanta basada sul sistèma grafic autoctòn, dicha desenant
grafia classica o alibertina. Aquel trabalh precís de codificacion d'Alibèrt, a
l'escrich coma a l'oral, fonda pus precisament la nòrma classica. Se faguèt una
adaptacion de la nòrma classica a l'ensems dels dialèctes occitans durant los
ans 1950-1970, mai que mai gràcias a las òbras del provençal Robèrt Lafont, del
gascon Pèire Bèc e de l'[[Institut d'Estudis Occitans]]. Dempuèi 1996 lo Conselh
de la Lenga Occitana (en collaboracion amb lo Gidilòc) preseguís la gestion de
la nòrma classica.

Tanben cal senhalar doas autras grafias d'impacte mendre: la grafia bonaudiana,
fondada per Piare Bonaud en 1973, que fa concurréncia a la grafia classica en
auvernhat, e la grafia de l'Escòla dau Pò, version simplificada de la grafia
mistralenca, que fa concurréncia a la grafia classica dins las Valadas Occitanas
dempuèi 1971.

La grafia es estada, de la fondacion del Felibritge en 1854 e fins a l'ora
d'ara, un grand subjècte de polemicas particularament dins las annadas seissanta
e setanta del sègle XX.

Tradicionalament òm considèra que l'occitan ten sièis grands dialèctes : lo
gascon a l'oèst, lo lengadocian e lo provençal (provençau) al sud, lo lemosin,
l'auvernhat e lo vivaroalpenc al nòrd. Los dialèctes son nommats mai que mai
segon de divisions provincialas ancianas mas i a pas de correspondéncia exacta
entre los dialèctes e las províncias: en Provença se parla provençal mas atanben
vivaroalpenc, en Auvèrnha auvernhat e lengadocian, en Lengadòc lengadocian,
auvernhat, provençal e vivaroalpenc etc...

Fòra del cas particular del gascon (e encara), la transicion entre los dialèctes
es plan rarament brutala e un parlar considerat coma de lengadocian o de
provençal pòt tenir un fais de caracteristicas d'un autre dialècte o de
caracteristicas pròprias: podèm citar lo niçard, lo cevenòl, lo gavaldanés o lo
brageiragués.

Entre los parlars de transicion cap a las lengas vesinas, podèm citar lo roiasc
e los parlars del Creissent.

Cèrts autors coma Pèire Bèc an prepausat un segond tipe d'estructuracion de
l'espaci lingüistic occitan. Pèire Bec definís tres grands complèxes
supradialectals: l'arvèrnomediterranèu, l'occitan central e l'aquitanopirenenc
(vejatz çai sota).

Segon lo lingüista Pèire Bèc. Aquesta classificacion supradialectala es
compatibla amb la precedenta, mas se fa segon de critèris diferents.



https://oc.wikipedia.org/wiki/Japon

Lo Japon (日本, Nihon o Nippon?, escotar), formalament l'Estat del Japon (日本国,
Nihon-koku o Nippon-koku?), qu'ei un archipèla e un país a l'èst deu continent
asiatic. Situat dens l'Ocean Pacific, a l'èst de China, Corèa e Russia, que
s'espandeish, dens ua direccion nòrd-èst / sud-oèst, de la Mar d'Okhotsk a la
Mar de China Orientau.

N'a pas nada capitala oficiau, mes lo sièti deu govèrn qu'ei a la comuna de
Chiyoda, dens la metropòli de Tòquio.

Dab mei de tres mila islas (dont las quate màgers, qui representan lo 97 % de la
superficia terrèstra deu país, e son Hokkaidō, Honshū, Shikoku e Kyūshū), lo
Japon que s'esten, deu nòrd au sud, aproximativament deu 45au parallèle nòrd
(latitud de Bordèu) au 26au (latitud deu Sahara Occidentau). Bèras uas d'aqueras
islas que son montanhosas, e de que n'i a que son volcanicas; per exemple, lo
som mei haut de Japon, lo Mont Fuji, qu'ei un volcan.

En occitan, lo mot “Japon” qu'ei un exonime qui n'existeish pas dens la lenga
japonesa. Los noms japonés deu país que son Nippon (にっぽん) e Nihon (にほん), entrams
que s'escriven de la medisha faiçon en kanji o caractèrs chinés: 日本.

Lo caractèr 日 que representa lo sorelh, e lo sens deu caractèr 本 qu'ei “arraditz
d'arbe” e per extension “origina”. Donc, tant Nippon com Nihon que vòlen díser
“l'origina deu sorelh” e per'mor d'aquò qu'apèran còps que i a lo Japon lo “País
deu sorelh lhevant”. Aquesta faiçon de nomar lo país qu'apareishó dens la
correspondéncia de la cort imperiau dab la dinastia chinesa Sui e que's
refereish a la posicion orientau de Japon per rapòrt a la China.

La forma Nippon que s'utiliza dens los tèxtes oficiaus e suus bilhets de banca.
Nihon qu'ei la forma mei correnta, e la de la lenga de tot dia.

Peu nom occitan de Japon, qu'arribè en Occident de China enlà, per las rotas
comerciaus dab l'Orient Extrème.

En chinés, los caractèrs chinés 日本 que's prononciavan aproximativament
[njitbə̌n], prononciacion qui adaptada a la lor fonetica peus japonés e balhè
las fòrmas actuaus Nippon e Nihon. Mes dens lo dialècte de Shangai, aqueths
sinogramas au dia de uei que's pronóncian Zeppen; qu'ei ad aquera prononciacion,
o a ua prononciacion pròcha, qui cau restacar lo nom de Japon en malai: Jepang
(en ortografia modèrna Jepun). Los mercadèrs portugués qu'aprenón aqueth nom a
Malaca au sègle XVIau e que's pensa que serén estats los prumèrs a aportà'u tà
Euròpa.

Mes mercés au viatge de Marco Polo, l'Euròpa qu'avè dejà entenut a parlar de
Japon devath lo nom de Cipango. Aquera forma que correspond au chinés 日本国,
prononciats au dia de uei en chinés rìběnguó (“país de l'arraditz deu dia”), e
en japonés nihonkoku o nipponkoku. Qu'ei donc lo medish nom.

Lo Japon qu'ei un país insular constituit de mei de 3000 islas deu Pacific Nòrd,
a l'èst deu continent asiatic. Las quate islas principaus, deu nòrd au sud, que
son Hokkaidō (aperada d'autes còps Eso), Honshū (la mei grana), Shikoku e
Kyūshū. Las islas Ryūkyū, dont hè partida l'isla d'Okinawa, que son ua cadena
d'islas au sud de Kyūshū. Qu'apèran archipèla japonés l'ensemble de las islas
qui fòrman lo territòri deu país.

Deu 70 au 80 % deu terrenh, haut o baish, qu'ei horastèr e montanhós e ne pòt
pas cotivà's ni arcuélher industrias per'mor deu relhèu accidentat e deus riscs
d'eslits terrèras causadas peus tèrratrems e las plojas constantas. Sonque drin
mei deu cinquau deu territòri japonés (80 500 km²) qu'ei abitader e la poblacion
que's concentra mei que mei suus territòris costèrs, qui an ua densitat de
poblacion hèra hauta.

L'expleitada deus costalats e de las montanhas dab lo sistèma de cultura en
platèus (los penents que son cobèrts de concas successivas de talha
descreishenta segon l'altitud, çò qui permet la cultura deu ris, de la sòja,
etc. Las còstas de Japon qu'atenhen ua longor (33 000 km) e ua varietat de las
granas, mes los arrius que son corts, hèra en penent e violents, e non favorizan
guaire la navigacion. Vista la soa localizacion dens la Cinta de huec deu
Pacific, au punt de contacte de tres placas tectonicas, lo Japon qu'ei victima
de tèrratrems febles mes frequents e d'activitat volcanica. Los tèrratrems que
sòlen estar acompanhats de tsunamis.

Lo Japon que da la mustra d'ua societat de 127 000 000 abitants, hautament
desvolopada, dens un environament hèra mauaisit qui n'auhereish aus sons
abitants qu'ua superficia cotivabla inferiora a 78 000 km² (mensh deu 24 % de la
superficia totau).

Lo clima de Japon qu'ei temperat, mes que varia hèra deu nòrd au sud. Que's
pòden distinguir sheis airaus climatics principaus:

En 2006, la poblacion de Japon qu'èra de 127 300 000 abitants, sia ua densitat
de 337,3 ab./km². Lo Japon qu'ei lo 10au país deu monde per la soa poblacion,
dab haut o baish 128 000 000 personas.

Lo pòble japonés que fòrma l'immensa majoritat de l'isclada. Aquesta qu'estó pòc
a pòc poblada, au gusmeth de la Preïstòria, per divèrsas andadas de migracions
d'originas geograficas diferentas. Totun, aqueras migracions que's honón viste
en un navèth pòble, puishqu'a comptar de l'epòca Yayoi (IIau sègle abc) non i
avó nada migracion de massa. Lo desvolopament demografic deu Japon (600 000
abitants a l'epòca Yayoi, 6 000 000 au XIau sègle) que's deu donc a causas
mèrrament endogènas.

Au sen deus japonés, los burakumin (部落民) que constitueishen un grop sociau
minoritari discriminat sociaument e economicament. Que son los descendents deus
hinin (非人) e deus eta (穢多) e en despieit de l'abolicion deu lor estatut en 1871,
qu'encontran dificultats dens tots los maines de la vita vitanta per'mor de la
lor origina. Que serén dus o tres milions.

Que son la poblacion autoctòna de l'isla de Hokkaidō (e lhèu mei ancianament de
tota l'isclada japonesa). La lor origina qu'ei diferenta de la deus japonés e
que presentan un aspècte fisic diferent: que son generaument mei grans, la lor
pèth qu'ei mei clara e n'an pas los uelhs estirats. La lenga aino qu'ei
tipologicament pròcha de las lengas paleosiberianas (d'autes lingüistas que
parlan d'un grop corean-nipon-aino).

La formacion de la poblacion de las Ryūkyū que seguí probable lo medish
procèssus que la deu pòble japonés stricto sensu. Las lors lengas que son
aparentadas au japonés (dab lo quau e fòrman lo grop de las lengas japonicas),
mes suu plan genetic que's tròba ua parentat dab los ainos.

La poblacion de Japon que coneish a l'òra d'ara ua baisha deu son taus de
natalitat (1,3 mainatges per hemna) devuda, enter autas rasons, au còst eslhevat
de l'educacion deus mainatges. D'auta part, qu'ei au tresau reng mondiau per
l'esperança de vita de la soa poblacion (82,4 ans en 2006). Aqueths dus factors
que pausan a tèrmi lo problèma de la viabilitat deu son sistèma de retiradas e
lo de dispausar de man d'òbra en nombre sufisent. Despuish 2005, lo nombre de
japonés que baisha. Dab los paramètres de uei lo dia, la poblacion de Japon que
baisharé a 100 000 000 abitants en 2050 e a 64 000 000 en 2100.

L'airau deu Gran Tòquio, qui includeish la capitala e mantua prefectura a
l'entorn, qu'ei lo mei gran airau metropolitan deu monde. Estenut de la capitala
a Yokohama, que compta 35 000 000 abitants, sia ua densitat superiora a
2500 ab./km², e qu'amassa ueit vilas de mei de 500 000 abitants. Que
constitueish l'ipercentre e lo limit nòrd-orientau de la megapòli japonesa, qui
s'alarga sus 1200 km sus tota la còsta sud de Honshū dinc a Fukuoka au nòrd de
Kyūshū.

Per venciva, Hokkaidō e las zònas interioras de las autas islas qu'an densitats
de poblacion hèra baishas, comparablas a la de dauvuns país europèus e còps que
i a mei baishas (68 ab./km² entà Hokkaidō).

Lo Japon qu'entra dens l'istòria au sègle VIIau au parat de las tresviradas
devudas a la soa entrada en contacte dab China, au prumèr reng de las quaus e
figura la conquista militara peus chinés de principats coreans aliats aus
japonés.

La miaça militara e la descobèrta de la superioritat chinesa dens un hèish de
maines que mian los principats japonés, dont lo mei important èra lo de Yamato,
a encetar refòrmas radicaus.

Qu'ei ad aquera epòca qui's causeish lo mot Japon (日本) entà designar lo país, e
Tennō (天皇) entà designar l'emperaire. Aqueths dus tèrmis que remplaçan
respectivament los mei ancians país deus was e ō-kimi (大君), entà har, entrams
los dus, la contracarra a la pretension de China de considerar lo Japon com un
país tributari, e afirmar l'egalitat de Japon dab la China.

Lo poder politic que favoriza la difusion de la pensada confucianista e deu
bodisme, au detriment de la religion indigèna shintō, per'mor que'us considèra
com factors d'unificacion ideologica e religiosa de l'archipèla.

L'Estat japonés qui's hica en plaça ad aquera epòca qu'ei centrat suu parçan de
Yamato qui exerceish la soa dominacion sus la rèsta de l'isclada: en aqueth
parçan que's tròban las capitalas (kyō, 京) successivas, dont las mei duradissas
estón Heijō-kyō (au dia de uei Nara), fondada en 710, e Heian-kyô (au dia de uei
Kyōto), fondada en 794. D'aquiu que's mia la conquista sistematica deu territòri
e au sègle Xau, tot l'arquipèla, a l'excepcion d'Eso, que reconeish l'autoritat
de l'emperaire.

Aquesta qu'ei subertot morau e simbolica. L'emperaire, simbèu de l'unitat de
Japon, qu'a ua activitat ceremoniau dens ua Cort reglada per un formalisme
estricte, au sen de la quau ua elei de 5000 a 10 000 foncionaris, qui son los
descendents de la noblessa militara deu sègle VIIau, administran lo país segon
un sistèma juridic qui estableish teoricament lo contaròtle absolut de l'Estat e
de la societat. En practica, aqueth contaròtle qu'ei limitat per:

Dens l'encastre deu Japon antic, l'economia que coneish ua expansion lenta, mes
continua e la literatura japonesa que produseish caps d'òbra deus grans: en 720,
qu'ei compilat lo Nihon Shoki (日本書紀, Annalas o Cronicas de Japon), ua istòria
mitica de Japon, e lo sègle XIau que ved a espelir lo Díser deu Genji (源氏物語,
Genji Monogatari), considerat com lo prumèr roman jamei escriut au monde.

Com l'Edat Mejana de l'Euròpa occidentau, que's caracteriza per la frequéncia de
las guèrras interioras e l'estrocejada deus poders. Que's divideish en dus grans
periòdes, lo periòde Kamakura (1185-1333) e lo periòde Muromachi (1392-1441),
separats per la Guèrra de las Duas Corts (1336-1392) devuda a ua rivalitat
dinastica. L'Edat Mejana japonesa que's feneish peu periòde dit de “las
Províncias en guèrra” (Sengoku jidai, 戦国時代) (1467-1560), au cors de la quau
l'inestabilitat e l'estrocejada politica atenhen lo lor punt maxímum.

Lo punt d'aviada de l'Edat Mejana japonesa que's situa en 1185, quan Minamoto no
Yoritomo e receu de l'emperaire lo títol de shōgun e s'installa a Kamakura.
Qu'ei lo començament deu bakufu (幕府), un govèrn militar (qu'ei lo sens deu
tèrmi) qui en fèit se constitueish deu començament enlà com un segond poder
politic, au ras deu poder (simbolic e decoratiu) de l'emperaire. Lo bakufu que
durarà dinc a 1868.

Ua interrupcion de tres ans que's produsí totun enter 1333 e 1336, dab la
restauracion efemèra de l'emperaire Go-Daigo, qui assumí tots los poders, au
contra de la practica tradicionau.

Que hiquè fin ad aquera temptativa Ashikaga Takauji, dab la presa de Kyōto en
1336, e lo son segond successor, Yoshimitsu, qu'installè lo bakufu a Muromachi,
un quartièr de Kyōto.

Au sud de Japon, lo reiaume de las islas Ryūkyū que serveish de gran mercat
enter Japon, China, Corèa, Java e Siam.

Au sègle XVIau, que's produseish ua arreconstruccion deu poder centrau, miada
successivament per tres caps de guèrra, Oda Nabunaga (1534-1582), Toyotomi
Hideyoshi (1536-1598) e Tokugawa Ieyasu (1536-1508). En 1603, Ieyasu, qui vien
de recéber lo títol de shōgun, qu'installa lo bakufu a Edo (au dia de uei
Tòquio) e que distribueish las tèrras a la soa familha e aus sons aliats.

Lo sègle XVIau qu'ei mercat tanben per l'encontre deus japonés dab los
occidentaus, portugués, espanhòus, neerlandés e anglés, qui favoriza
l'espandiment deu comèrci maritim. Qu'apòrtan dab eths mejans superiors de
transpòrt maritim, las armas de huec e lo cristianisme. En prumèras, la lor
influéncia qu'ei considerada com benefica peu bakufu, qui a com tesic màger, a
la fin deu sègle XVIau, d'anientir lo poder rivau e desestabilizador de las
sèctas bodistas. Mes en segondas, un còp aqueth perilh estremat, lo bakufu que's
chepica de la difusion deu cristianisme: qu'ei jutjada incompatibla dab lo
mantien deu fragile equilibri intèrne establit dens lo país, entau quau la
ruptura de las relacions exterioras e l'isolament de Japon e semblan necessaris.
La barradura de Japon que's torna definitiva en 1641 dab l'installacion deus
neerlandés sus l'isclet artificiau de Dejima, dens la baia de Nagasaki e
l'interdiccion de tot aute comèrci aulhors en Japon, qui segueish de pòc
l'interdiccion aus japonés de viatjar en dehòra de l'archipèla.

Aquesta barradura deu país qu'ei ua caracteristica màger de l'epòca d'Edo, dont
lo començament ei mercat convencionaument a 1615, quan Ieyasu elimina lo son
concurrent Hideyori Toyotomi (lo hilh de Hideyoshi) en s'apoderant deu casteràs
d'Osaka.

L'epòca d'Edo qu'ei lo segond long periòde de patz interiora dens l'istòria de
Japon. Dens aqueth periòde, lo Japon qu'aqueseish lo sons limuts definitius. La
patz qu'estó assegurada com ua “patz armada” dens ua estructura politica e
militara federau. Lo poder deu shōgun qu'ei ahortit per la legitimacion qui
deriva de la soa nominacion per l'emperaire e los daimyō qui regnan suus
principats, qu'an a residir a Edo la mieitat de l'an e que son associats a
l'administracion deu bakufu en tribalhant dens la soa burocracia.

Edo, arrefondada com casteràs per Ieyasu, qu'ei en efèit la capitala
administrativa e ceremoniau deu gran maine territoriau deus shōgun Tokugawa, e
lo milion d'abitants qui i viven que hèn d'era la prumèra capitala deu monde au
sègle XVIIIau; los grans principats que son obligats de i véner ua partida de la
lor produccion, çò qui hè a mei anar mei de Japon un mercat nacionau.

L'epòca d'Edo qu'ei ua epòca de prosperitat economica e d'aviada demografica. Se
la poblacion de Japon e s'estima a uns 12 000 000 abitants au sègle XVau, lo
prumèr recensament, en (1721), qu'amuisha 26 000 000 abitants dens lo país. La
produccion agricòla que creish dab l'aumentacion deus rendements e de la
superficia agricòla (+ 50 %). Vilatges navèths que son creats, lo desvolopament
deu comèrci que permet l'aviada de las culturas industriaus (amorèr, terièr,
arbo de laca, arbo de papèr, lin, plantas tinctoriaus). Ōsaka, dab 500 000
abitants, qu'ei ua placa viradissa deus escambis e de la finança, e Kyōto
(400 000 abitants) que jòga, com a las epòcas precedentas, lo ròtle de centre
artisanau de luxe entà l'eleit de tot lo país.

L'instruccion que s'espandeish: los temples en campanha, escòlas privadas dens
las vilas, qu'ensenhan a léger, escríver e comptar. Cada principat màger qu'a la
soa escòla on se forman los futurs administrators. L'edicion comerciau que
s'amplifica, e au miei deu sègle XIXau, lo 40 % deus òmis e lo 15 % de las
hemnas que saben léger.

D'auta part, l'epòca d'Edo qu'ei mercada per ua vigorosa reflexion intellectuau.
En prumèras, que continua la tradicion deu confucianisme japonés (dab Nakae
Tōju, Kumazawa Banzan e Ogyū Sorai); mei tard, a comptar de la mieitat deu sègle
XVIIIau que s'espandeish lo Kokugaku (literaument Estudis nacionaus) qui
s'estaca a arredescobrir los tèxtes japonés ancoans e la lor sensibilitat
amagada peus manlhèus culturaus a la China.

L'epòca d'Edo que coneish tanben, solide, crisis. Au sègle XVIIIau, la
creishença demografica qu'ei ua de las encausas de hamièras qui tornan
regularament e las dificultats economicas que provòcan revòltas popularas.

En 1853, peu prumèr còp despuish mei de dus sègles, los japonés que son acarats
a l'estrangèr, quan pareish dens la baia de Tòquio lo commodòre american Perry,
qui a recebut mission deu son govèrn d'aubrir rotas comerciaus de cap tà
l'achipèla japonés. Impressionats peu son armament desconegut d'eths, los
japonés fin finala que cedeishen e l'annada seguenta, un tractat comerciau, la
Convencion de Kanagawa, qu'aubreish lo país au comèrci dab l'Occident, mes atau
com en China ne i aurà pas nada vertadèra colonizacion: en dehòra de quauques
punts de la còsta lo Japon que demora barrat aus occidentaus.

Lo Bakufu que s'èra ahortit en se barrant a l'estrangèr. Aquesta ubertura
impausada peus occidentaus que mia los japonés a decidir de modernizar lo país.
Mes la soa division politica que va provocar ua longa crisi qui s'acabarà per la
caduda deu Bakufu e l'emergéncia deu Japon contemporanèu.

Lo govèrn imperiau que mia ua seria de refòrmas. La capitala qu'ei transferida
de Kyōto a Edo, qui pren lo nom de Tòquio. Lo sistèma feudau qu'ei abolit : la
proprietat de las tèrras ne revien pas mei a l'aristocratica, e lo Japon qu'ei
dividit en prefecturas. Que s'encoratja la practica deu shintoïsme, qui devien
ua mena de religion d'Estat, e un sistèma de servici militar obligatòri qu'ei
establit.

Dab la poténcia qui a aquesit, lo Japon que's lança dens ua politica
expansionista e que mia ua guèrra contra la China (1895) e contra la Russia
(1905), au tèrmi de las quaus annexè la Corèa, Taiwan e d'autes territòris.

Aquò que hè deu Japon ua poténcia d'endom mondiau e la sola poténcia d'Asia. Au
sortit de la prumèra Guèrra mondiau, lo Japon qu'ocupa ua posicion solida en
Orient Extrème, dab l'armada mei poderosa de la zòna. Qu'exerceish ua grana
influéncia en China e qu'a beneficiat de la guèrra deu punt de vista economic.
Dens lo decenni de las annadas 20, la societat japonesa qu'estó acarada a
problèmas qui la democracia non podó pas resòlver. La corrupcion a l'interior
deu govèrn qu'èra insuportabla e las acusacions contra los membres de la Crampa
baisha que provocavan susmautas a continuar, e mentretant, los grops sociaus mei
conservadors qui tienèn la Crampa hauta e lo Conselh que criticavan la
democracia en per'mor de la soa feblessa. La prosperitat comerciau atenhuda au
darrèr de la prumèra Guèrra mondiau que comencè de s'amendrir quan, en 1921,
l'Euròpa e comencè la soa recuperacion. Las consequéncias de la Grana Depression
qui s'aviè en 1929 qu'estón nefastas entau Japon per'mor de l'aumentacion de las
tarifas doanèras de las parts deus país qui crompavan produits japonés, e que's
desvolopè dens lo país ua grana praubèra. Aqueths problèmas e l'actitud de la
China qui ensajava de descaçar lo comèrci japonés, qu'explican l'invasion peu
Japon de la Manchoria en 1931.

Mes aquera invasion que s'èra hèita shens l'autorizacion deu govèrn e lo prumèr
menistre Inukai que condemnè aquera accion. La soa actitud que miè tau son
assasinat per un grop d'oficiaus de la Marina (15 de mai 1932). Lo son successor
que considerè qu'avè a aprovar las accions de l'Armada e atau que's passè durant
los 13 ans qui seguín. Lo govèrn que miè tà tèrmi ua ahortida de l'arsenal de
guèrra e ua politica exteriora agressiva e expansionista. Lo coronament d'aqueth
procèssus qu'estó ua navèra invasion de Manchoria (1937), qui provoquè la
Segonda Guèrra sinojaponesa.

Lo Japon qu'ataquè la basa americana de Pearl Harbor en deceme de 1941, çò qui
miè los Estats Units a declarar la guèrra au Japon. Aqueth conflicte qu'estó ua
part de la segonda Guèrra mondiau, e lo Japon que deviengó la tresau poténcia de
l'Èish dejà format per l'Alemanha e l'Italia. Arron ua longa campanha aeronavau
dens lo Pacific, lo Japon que pergó totas las conquistas efemèras qui avè hèit
dens la soa avançada, puish, en junh de 1945, los americans que s'apoderavan
d'Okinawa, obligant las fòrças japonesas a's replegar sus las quate islas
màgers. Las bombas atomicas lançadas peus Estats Units sus Hiroshima (6 d'agost
1945) e Nagasaki (9 d'agost 1945) que forcèn fin finala lo Japon a capitular
shens condicions lo 15 d'agost 1945.

L'armada americana qu'ocupè lo país dinc a 1952 e que hasó jutjar dirigents
politics e militars deus qui avèn miat la politica d'imperialisme, mes non
l'emperaire ni los responsables de la recèrca d'armaments bacteriologics. Los
Estats Units qu'impausèn tanben (1947) ua navèra constitucion mei democratica e
pacifista dens l'encastre d'ua monarquia parlamentària. Mes Okinawa que demorè
devath ocupacion dinc a 1972 e los Estats Units qu'an sauvat dinc a uei lo dia
un centenat de basas militaras capvath lo país. L'economia japonesa que conegó a
comptar de las annadas 1950 un miracle economic qui hasó deu Japon la segonda
poténcia economica mondiau dab ua creishença mejana d'un 10 % l'an 40 ans de
temps. Aqueste periòde que's fení dab l'esclatament de la boishòrla especulativa
japonesa au principi de las annadas 1990, e que s'enseguí ua grèu recession de
la quau lo país e s'arrehè progressivament. Durant aquesta tempsada, lo Japon
qu'a patit catastròfas com l'atemptat terrorista la sècta Aum Shinrikyō (オウム真理教,
Vertat Suprèma) (atemptat dab gas sarin dens lo mètro de Tòquio, 12 morts, mei
de 100 nafrats) o lo tèrratrem de Kōbe en 1995 (quasi 6500 morts) e lo tsunami.
Lo 11 de març 2011, un tèrratrem de magnitud 8,9 sus l'escala de Richter, seguit
d'un tsunami devastador dab andadas de 10 m de hautor, que toquè lo parçan de
Sendai on, en mei de provocar milierats de morts e domaus hèra grèus, estó
l'encausa de l'accident nuclear de Fukushima.

La Constitucion de 1947 que hica en plaça ua monarquia parlamentària e qu'afirma
la renonciacion deu país a la guèrra e lo caractèr democratic e pacific deu
Japon. Lo cap de l'Estat qu'ei l'emperaire, “simbèu de l'Estat e de l'unitat deu
pòble”, qui a un ròtle mèrrament ceremoniau, e la sobiranetat que resideish dens
lo pòble japonés. A l'òra d'ara, l'emperaire deu Japon qu'ei Akihito, e lo
prince deu japon Naruhito qu'ei a la prumèra plaça dens la linha successorau.

Lo poder legislatiu qu'ei hidat a la Dièta, un Parlament bicamerau compausat de
la Crampa deus Representants (480 membres) e de la Crampa deus Conselhèrs (242
membres), entrams elejudas au sufragi universau per cinc ans. La Dièta qu'elei
lo Prumèr ministre, qui ei puish nomat per l'Emperaire ; aqueste qu'ei lo cap
deu govèrn, qui exerceish lo poder executiu. Qu'a a conservar l'ahida de la
Dièta entà mantiene's au poder. A l'òra d'ara, Yoshihiko Noda qu'ocupa lo pòste
de Prumèr ministre.

Lo principau partit japonés de governament qu'ei lo Partit liberau democrata
(PLD), d'ideologia conservadora e liberau, de qui los Prumèrs ministres e son
gessits de 1955 a 1993 e de 1996 a 2009. Lo segond partit qu'estó dinc a las
annadas 1990 lo Partit socialista japonés (PSJ), mes que perdó lo son electorat
tradicionau au darrèr de la soa participacion a ua grana coalicion governamentau
dab lo PLD enter 1994 e 1998 e a la soa transformacion en Partit sociau
democrata (PSD) en 1996. Per'mor d'aquò, despuish la fin de las annadas 1990, lo
màger partit d'oposicion qu'ei lo Partit democrata deu Japon (PDJ) fondat per
ancians membres autant deu PSD com deu PLD, e qui's posiciona au centre. Lo PDJ
qu'arribè au poder au parat de las eleccions de 2009 e qu'a exercit lo poder
despuish ençà, sol o en coalicion dab lo Navèth Partit deu Pòble (PPP, centre
dret).

Japon qu'ei dividit en 47 prefecturas (都道府県 todofuken) o departaments, de quate
tipes:

Lo Japon qu'ei la tresau poténcia economica mondiau dab 4 332 miliards de dolars
de PIB en 2010, segon las chifras de la Banca mondiau. Que's situa darrèr los
Estats Units e la China, mes davant l'Índia e l'Alemanha. Los immenses grops
industriaus japonés (Toyota, Nissan, Honda, Mitsubishi, Canon, Panasonic, Sony,
Nintendo...) que hèn deu país ua de las granas nacions industriaus per çò qui ei
de l'automobila, l'electronica e la construccion navau, mes l'economia japonesa
qu'ei tanben ua economia de servicis hèra diversificada e hèra competitiva, mei
que mei dens los sectors de punta.

Au darrèr de la Segonda Guèrra mondiau, durant la quau lo Japon e patí pèrdas
umanas e materiaus de las granas, lo país que progressè a un ritme suberrapide
(dinc a 10 % de creishença annau dens las [[annadas 1950]|annadas 50] e 60:
qu'an aperat aquera recuperacion impressionanta de l'economia japonesa lo
miracle economic japonés. Segon los observators, las encausas deu miracle
economic japonés qu'estón la cooperacion enter l'Estat (peu biaish deu MITI,
puish METI) e las enterpresas, ua produccion virada tà l'exterior (importantas
exportacion tà l'Asia e l'America, ua hòrta etica deu tribalh, la mestresa de
las tecnicas de punta mercés a la recèrca, e las despensas militaras baishas
(1 % deu produit interior brut). Dens las annadas 70 e 80, la creishença que
baishè, mes que's mantiengó per aquò a un bon ritme: uns 5 % l'an dens las
annadas 70, uns 4 % l'an dens las annadas 80.

Totasvetz, l'economia qu'amuishè signes de s'arrehar a comptar de 2005 puishque
la creishença deu PIB estó de 2,8 % aqueth an.

A maugrat de la hrèita de superficia cotivadera (pas mei deu 15 % deu
territòri), lo país qu'a un deus mei hòrts rendements mondiaus mercés a ua
tecnologia agricòla avançada. Lo Japon qu'ei autosusisent en ris, mes qu'impòrta
la mieitat de la soa consomacion d'autas cerealas, e la soa autosufiséncia
alimentària n'ei pas que deu 40 %.

Per'mor deus acòrds signats dab l'Organizacion mondiau deu comèrci, lo Japon
qu'a redusit las subvencions aus agricultors, çò qui a miat a l'entrada suu
mercat nacionau de ris american o vietnamian.

Qu'ei lo principau sector de l'economia: que representa lo 39 % deu PIB e
qu'amassa lo 33 % de la poblacion activa (25 % en França). L'industria japonesa
qu'ei hèra dependenta de las importacions de mestiors prumèras e d'energia.

Que presenta caractèrs pròpris: - ligams estrets enter industriaus,
sòsttractants e distributors au sen de grops aperats keiretsu; - sindicats
d'enterpresa potents dab pòc de conflictes e ua cultura deu dialògue, e un
movement de reïvindicacions salariaus tot primtemps; - de hòrts investiments
dens la recèrca e lo desvolopament. - dens las granas enterpresas, l'emplec deus
salariats qu'ei guarantit a vita. Las màgers enterpresas japonesas que's tròban
dens lo sector financèr, lo de las asseguranças, lo sector immobiliari e los deu
transpòrt e de las telecomunicacions. Lo Japon que gaudeish d'ua capacitat
industriau de las granas e que produseish ua hauta tecnologia de las avançadas
dens lo sector automobile, de l'equipament electronic, de la maquina-apèr, e
dens lo sector quimic. La Borsa de Tòquio, dab ua capitalizacion de mei de 550
miliards de iens en 2006, que's presenta com la segonda deu monde en
importància.

Lo Japon qu'expòrta los sons produits en prioritat de cap taus Estats Units
(22,8 %), l'Union Europèa (14,5 %), la China (14,3 %), la Corèa deu Sud (7,8 %),
Taiwan (6,8 %) e Hong Kong (5,6 %), segon las dadas de 2006. Qu'expòrta
principaument veïcules, equipament electronic, maquineria electrica e produits
quimics.

Per'mor de la soa hrèita de ressorças naturaus, lo Japon qu'ei hèra dependent
d'autes país entà's provedir en mestiors prumèras. En 2006, las soas
importacions que vienèn de China (20,5 %), deus Estats Units (12 %), de l'Union
Europèa (10,3 %), d'Arabia Saudí, deus Emirats Arabes Units (6,4 %), d'Australia
(4,8 %), de Corèa deu Sud (4,7 %) e d'Indonesia (4,2 %).

Despuish lo 1èr de seteme 2009, un acòrd de libre escambi e de partenariat
economica que liga lo Japon e la Soïssa.

L'evolucion de la demografia (poblacion a mei anar mei vielha) que pausa un
problèma màger a tèrmi long. Los japonés qu'arrefusan de recórrer a
l'immigracion entà i rampèu. Aquesta, d'aulhors, que pausaré tanben problèmas
puishque las zònas abitablas deu país e son suberpobladas. Per'mor d'aquò, lo
Japon qu'a desvolopat la robotica qui ei destinada a deviéner ua de las granas
fòrças de la soa economia. Au dia de uei, dab 410 000 maquinas, lo Japon que
possedeish lo 57 % deus robòts industriaus deu monde. L'emplec que demora ua
preocupacion màger deu país.



https://oc.wikipedia.org/wiki/Angl%C3%A9s

L'anglés es una lenga indoeuropèa del grop germanic occidental originària
d'Anglatèrra.

Se parla a l'ora d'ara dins fòrça païses dins lo monde, pr'amor de l'influéncia
militara, economica, scientifica, politica e culturala de l'Empèri Britanic al
sègles XVIII, XIX e al començament del sègle XX, e de la dels EUA dempuèi la
mitat del sègle XX fins a uèi. Es fòrça utilizat coma segonda lenga e es la
lenga oficiala dels païses del Commonwealth e la lenga utilizada per fòrças
organizacions internacionalas.

Istoricament, l'anglés a per origina divèrses dialèctes (ara sonats anglosaxon o
vièlh anglés) que foguèron portats en Grand Bretanha pels colons anglosaxons a
la debuta del sègle V. La lenga foguèt fortament influenciada pel noroèc dels
envasidors Viking. Aprèp la conquista normanda, lo vièlh anglés evoluiguèt en
anglés mejan, mesclat de vocabulari Normand e de sas convencions ortograficas.
L'anglés modèrne s'es devolopat fins a uèi en adoptar de contunh de mots
estrangièrs, mai que mai eissits del latin e del grèc.



https://oc.wikipedia.org/wiki/Occit%C3%A0nia

Occitània es lo país del sud-oèst d'Euròpa que correspond al domeni lingüistic
contemporanèu de la lenga occitana. Segon d'unes Occitània forma una nacion (e
los occitans son un pòble), segon d'autres es solament un espaci lingüistic e
cultural.

Segond los dialèctes, Occitània se pòt prononciar [utsiˈtanjɔ, utsiˈtanja,
uksiˈtanjɔ, usi'tanjɔ, ukʃiˈtanjɔ, uksiˈtanja, owsi'tani].

Occitània ven del latin medieval Occitania. La primièra part del mot, Occ-, ven
de l'occitan òc e de l'expression lenga d'òc, en italian lingua d'oc, un nom que
Dante donèt a l'occitan segon lo sieu biais de dire de "òc" (per oposicion a la
lenga de si qu'es l'italian e a la lenga d'oïl qu'es lo francés). La terminason
-itània es probable una imitacion del vièlh nom [Aqu]itània. Las primièras
atestacions de l'emplec d’Occitania dins d’autras lengas que lo latin datan de
1515 (Ocitania en italian), 1572 (Ocitania en alemand), 1644 (Occitanie en
francés), 1645 (Occitania, en italian) e 1680 (Occitania en espanhòl).

Occitània ocupa una posicion d'istme entre l'Ocean Atlantic a la Mar
Mediterranèa. Situada entre lei Pirenèus, lo Massís Centrau e leis Aups, a una
superficia de 190 986 km². Son territòri se pòu devesir entre quatre entitats
principalas que son l'Occitània Granda que s'estend sus lo tèrç sud de França e
que representa 97% dau territòri occitan (185 829 km²), lei Valadas Occitanas
d'Itàlia (2% d'Occitània siá 4 521 km²), la Val d'Aran (634 km²) e Mónegue (2
km²).

Es un país fòrça valonat que son relèu es dominat per de massís montanhós
importants au sud, au centre e a l'èst e per lei bacins idrografics de Ròse e de
Garona. D'efèct, au sud e a l'èst, lei Pirenèus e leis Aups forman doas
barrieras naturalas que son de mau franquir. Mai d'una cima i passa 3 000 mètres
d'altitud e leis Aups assostan la cima pus auta d'Occitània qu'es la Barra deis
Escrinhs (4 102 m). Au centre, se tròba lo Massís Centrau que presenta una
altitud pus febla e sistematicament inferiora a 2 000 mètres. L'oèst es dominat
per lo plan oceanic dei Lanas qu'es lo plan pus important d'Occitània. Leis
autrei plans notables se tròban lòng de Mediterranèa en Lengadòc.

La vau de Garona separa lei Pirenèus e lo Massís Centrau. Es un riu amb un debit
relativament irregular que varia entre 190 m3/s (aost) e 1 030 m3/s (febrier).
Es una via navigabla anciana per lei embarcacions leugieras. En revènge, lei
naviris pesucs pòdon gaire passar Bordèu ò Lengon. A l'èst, la vau de Ròse
separa lo Massís Centrau e leis Aups. Es un fluvi ben alimentat per lei
precipitacions mediterranèas e oceanicas (sus la vau de Sòna) e per la fonda dei
nèus. Son debit es donc important e relativament regular entre 1 000 m3/s e
2 000 m3/s. Permet la navegacion sus de distàncias importantas.

La division tradicionala d'Occitània destria plusors regions principalas. A
l'oèst, lo plan occidentau forma lei regions de Gasconha (principalament au sud
de Garona) e de Guiana (au nòrd dau fluvi). Au centre, lo plan mediterranèu e
lei relèus meridionaus dau Massís Centrau forman Lengadòc. Lei quarts nòrd-oèst
e nòrd-èst dau Massís Centrau son respectivament dichs Lemosin e Auvèrnhe. A
l'èst de Ròse, Provença cuerb la mitat sud dau territòri e Daufinat la mitat
nòrd. Enfin, sus lo pendís orientau deis Aups, se tròban lei Valadas Occitanas.

En causa de la diversitat de son relèu, Occitània presenta cinc zònas
climaticas. Dins lei regions d'altitud dei Pirenèus, dau Massís Centrau e deis
Aups, lo clima es de tipe montanhard amb una aumentacion dei precipitacions e
una demenicion dei temperaturas. Per exemple, la temperatura estivenca mejana
enregistrada au Mont Augal es de 13,1°C e lei precipitacions anualas i agantan
aperaquí 2 050 mm (maximom mesurat en Occitània). D'ivèrn, lei tombadas de nèu
pòdon agantar una espessor de plusors mètres.

Dins lo plan occidentau, lo clima es de tipe oceanic ambé d'ivèrns doç (5,2°C an
Aush, 5,7°C a Brageirac) en despiech de gelades sevèras (minimom absolut de
-20,4°C an Albi). Leis estius son cauds (20,3°C an Aush, 21,6°C an Albi). Lei
precipitacions son regularas e aumentan vèrs lo sud e lei Pirenèus (747 mm/an a
Montalban còntra 1 132 mm/an a Pau). Lei nèblas son frequentas durant lei
periòdes fregs e lei vents, que vènon principalament de l'Ocean, son moderats.

Lòng de la Mar Mediterranèa, lo clima es de tipe meditarranèu caracterizat per
d'ivèrns fòrça doçs (7,1°C a Marselha) e d'estius cauds e secs (30,9°C au Luc).
Lei precipitacions, sovent violentas, i son pus raras que dins lo rèsta
d'Occitània e son sustot concentradas durant la prima e l'autona. Certanei
regions, coma Crau, an un clima semiarid ambé mens de 500 mm/an de
precipitacions. Pasmens, la region mediterranèa presenta de variacions
climaticas importantas e lei precipitacions vènon pus importantas a l'interior
dei tèrras. Lei temperaturas ivernencas i son tanben sovent frejas e de vilas
coma Montpelhièr patisson sovent de geladas (25,8 jorns cada annada còntra
solament 1,3 a Niça). Dos vents poderós (lo mistrau e la tramontana) dominan la
zòna mediterranèa e participan a la secaressa observada d'ivèrn e d'estiu.

En 2008, la populacion d'Occitània èra de 16,2 milions d'abitants. Se
concentrava principalament segon dos aisses. Lo premier va de Niça a Bordèu e
passa lòng dau litorau mediterranèu e de la vau de Garona. Lo segond se situa
lòng de la vau de Ròse e contunia vèrs lo nòrd en direccion de Lion. La vila
occitana pus granda, Marselha (mai d'un milion d'abitants dins son
aglomeracion), se tròba a la convergéncia d'aqueleis aisses. Plusors autrei
vilas importantas (Montpelhièr, Nimes, Avinhon e Ais de Provença) se situan
tanben dins aquela region. Leis autreis aglomeracions pus importantas
d'Occitània se tròban lòng dau premier aisse ambé Bordèu, Tolosa, Tolon e Niça
que son d'aglomeracions de mai de 500 000 abitants. Enfin, dins lo nòrd e dins
lo sud-oèst, se fau nòtar l'existéncia de plusors vilas de mai de 100 000
abitants (Clarmont Ferrand, Lemòtges, Pau...) que tènon un important ròtle
economic coma centre de regions ruralas grandas.

La lenga que definís Occitània es l'occitan, qu'es en situacion minorizada tant
en França (la reconeissença dei lengas regionalas dins la constitucion en 2008
entraïnèt ges d'evolucion vertadiera per quant au desvolopament de la lenga),
qu'en Itàlia e dins la Val d'Aran ont a l'estatut de lenga cooficiala (en 2006,
aquela cooficialitat foguèt estenduda a tota la Generalitat de Catalonha).

I a ges de donada estatica fisable regardant lo nombre de locutors de l'occitan.
Segon leis estudis, varia entre 0,2 e 10 milions ambé 110 000 a 580 000 personas
que son capables de lo parlar correntament. Aquela reculada, sensibla dempuei
leis ans 1930, es causada per una diglossia au profiech dau francés, de
l'italian e de l'espanhòu. En França, foguèt agravada per la politica de
repression lingüistica sostenguda per l'Estat (Vergonha).

A despart de l'occitan, se parla subretot lei lengas oficialas dins leis estats
e regions que s'estendon sus Occitània. Lo francés i es donc la lenga
majoritària e es parlat per la quasi totalitat deis abitants d'Occitània. Enfin,
en mai de l'occitan e dei lengas oficialas, se parla tanben divèrsei lengas
d'imigracion economica ò toristica qu'an ges d'estatut oficiau.

I a ges de donada fisabla sus lei religions practicadas en Occitània qu'un tal
recensament es enebit per lei lèis francesas. La region es tradicionalament
crestiana mai, dins lo corrent dei sègles XIX e XX, la societat occitana
conoguèt una evolucion similara an aquela de França. L'ateïsme e l'agnosticisme
i son donc probablament venguts majoritaris durant la segonda mitat dau sègle
XX.

Lo catolicisme es la forma principala dau cristianisme occitan. En particular,
Avinhon foguèt lo centre de la papautat de 1309 a 1418 e Occitània assosta de
santuaris importants coma aquelei de la Verge a Lorda ò de Maria Magdalena a
Sant Maissemin de la Santa Bauma. La region es tanben traversada per lei camins
de Sant Jaume que certaneis etapas son vengudas de luòcs importants de
raionament culturau e intellectuau. Lo catolicisme es pasmens pas l'unica
religion crestiana presenta en Occitània. D'efèct, lo protestantisme tenguèt
lòngtemps un ròtle influent dins certanei regions onte de minoritats son totjorn
presentas (Lengadòc, Bearn...).

En despart dei religions crestianas, existisson de minoritats judievas e
musulmanas. La preséncia judieva es relativament anciana en Gasconha e dins lo
Comtat Venaicin (Judieus dau Papa). Après la Revolucion Francesa, aquelei
comunautats poguèron emigrar dins d'autrei regions entraïnant la disparicion
progressiva dei comunautats istoricas. Pasmens, dins lo corrent de la segonda
mitat dau sègle XX, de comunautats novèlas se formèron ambé l'installacion de
judieus francés originaris d'Africa dau Nòrd. La formacion de minoritats
musulmanas es pus recenta e s'explica per l'arribada de trabalhaires venguts
d'Africa, principalament de Magrèb, a partir deis ans 1950-1960.

Lei traças umanas pus ancianas descubèrtas en Occitània datan d'au mens 1,6
milions d'annadas. Homo erectus dominèt la region fins a l'arribada dei
premiereis populacions d'Homo neanderthalensis i a aperaquí 350 000 ans. Pus
desvolopat que son predecessor, aquel òme laissèt de vestigis mostrant un
melhorament important dei tecnicas de fabricacion d'otís e l'aparicion de rites
funeraris. Homo sapiens arribèt sus lo territòri occitan i a 38 000 ans a partir
d'Orient Mejan. Remplacèt ò assimilèt lei populacions d'òmes de Neanderthal.
Fondèt tanben plusors culturas liticas (Aurinhacian, Gravetian, Magdalenian,
Solutrean...) marcadas per de perfeccionaments tecnologics e per l'aparicion de
l'art (Vènus paleoliticas, pinturas rupèstras...).

L'agricultura e lo norrigatge apareguèron dins lo corrent dau millenari VI av.
JC a partir dei regions mediterranèas. Dominat en Occitània per la cultura de la
terralha cardiala (6 200-4 800 av. JC), aqueu periòde veguèt una aumentacion de
la populacion e l'aparicion d'abitats estables. Foguèt remplaçat per la cultura
chasseana (4 200-3 500 av. JC) que sa caracteristica principala foguèt la
creacion de rets d'exportacion de produchs artesanaus (destraus, lamas...) en
Euròpa Occidentala. L'abitat d'aqueu periòde es mau conegut mai sembla
fortificat. Un autre trach particular de la cultura chasseana foguèt sa
participacion ai movements de construccion de megalits que s'observèron dins
l'oèst d'Euròpa entre lei millenaris V e II av. JC.

Aquelei populacions preistoricas son mau conegudas mai semblan formadas de
Ligurs a l'èst de Ròse e d'Ibèrs a l'oèst. Au sègle VI av. JC, de Cèltas
migrèron dins la region. Formèron una aristocracia que prenguèt lo poder e que,
de còps, se mesclèt ambé lei populacions indigènas (especialament lòng de
Mediterranèa). En parallèl, de colons grècs originaris de Focèa s'installèron en
Provença a la fin dau sègle VII av. JC. I fondèron Massalia (Marselha) e
establiguèron rapidament de comptadors e de rets comerciaus dins lei regions
maritimas provençalas e catalanas. Sota son influéncia, lei populacions
indigènas dau litorau aprenguèron l'usatge de l'escritura a partir dau sègle III
av. JC.

Generalament pacificas, lei relacions entre Massalia e lei pòbles indigèns
conoguèron pasmens plusors crisis. En 125 av. JC, menaçada per lei Sallavis, la
vila grèga demandèt l'ajuda militara de Roma. Aquò entraïnèt una reaccion rapida
dei Romans que mandèron una armada per protegir son aliat marselhés e per
conquistar lei regions mediterranèas situadas entre Itàlia e Hispania. Acabada
en 118 av. JC, aquela campanha aguèt per consequéncia la formacion d'una
província romana dicha Gàllia Narbonesa entre leis Aups e lei Pirenèus.

Estrategicament importanta per la Republica Romana, la província novèla veguèt
la construccion de mai d'una colonia de poblament roman coma Narbo Martius
(Narbona), Aquae Sextiae (Ais de Provença), Telo Martius (Tolon) ò Fossae
Marianae (Fòs). Una rota (la Via Domitia) foguèt bastida per facilitar lei
comunicacions dins la region. En mai d'aquò, en 107 av. JC, una revòuta dei
Cèltas Tectosages permetèt ai Romans de prendre lo contraròtle de Tolosa.
Aquelei trabalhs e l'installacion d'un nombre important de colons favorizèron la
difusion de la cultura romana au sen dei populacions indigènas e tre lo sègle
seguent, la Gàllia Narbonesa èra venguda un important centre de romanitat.

Dins lo corrent deis annadas 50 av. JC, la Gàllia Narbonesa foguèt la basa
principala de Juli Cesar durant la conquista dau rèsta de Gàllia. Durant lo
decenni seguent e la guèrra civila, chausiguèt lo camp de Cesar. En revènge,
Massalia se raprochèt de Pompèu e perdiguèt son independéncia en 49 av. JC.

A la creacion de l'Empèri Roman, l'emperaire August (27 av. JC - 14 ap. JC)
menèt una reorganizacion dei províncias gallesas destinada a defugir de
revòutas. Ansin, la Gàllia Narbonesa foguèt liada a la Gàllia Aquitània per
divèrsei rets rotiers e administratius. L'objectiu dau govèrn imperiau èra de
separar lei pòbles dau sud-oèst de Gàllia de l'ensems cèlta per leis integrar au
fogau de romanitat qu'èra la Gàllia Narbonesa. Durant aqueu periòde, Tolosa,
situada au limit entre lei doas províncias, conoguèt un desvolopament important.
Aquò entraïnèt la romanizacion relativament rapida d'Aquitània e la formacion
progressiva d'un ensems culturau distint fòrça romanizat (e latinizat) a
l'origina d'Occitània.

Au sègle II ap. JC, lo cristianisme comencèt de se difusar en Narbonesa e en
Aquitània a partir de la vau bassa de Ròse. En despiech dei persecucions,
venguèt pauc a pauc la religion majoritària e foguèt a l'origina de la mesa en
plaça d'un clergat poderós dins lo corrent dau sègle IV. Puei, dins un contèxte
de crisi de l'Empèri Roman, minat dempuei lo sègle III per de problemas
economics, la Glèisa prenguèt pauc a pauc mai e mai d'importància, especialament
dins lo domeni administratiu.

En 406, lei defensas romanas lòng de Ren s'afondrèron e lei pòbles germanics
envasiguèron l'Empèri Roman d'Occident. Fins a 409, Gàllia foguèt traversada e
pilhada per lei Suèves, lei Vandals e leis Alans. Lei Visigòts prenguèron Roma
en 410 avans de passar leis Aups en 412. Ocupèron un important territòri entre
l'Estrech de Gibartar, Ròse e Léger e establiguèron sa capitala a Tolosa.
Pasmens, èran pauc nombrós a respèct dei populacions romanizadas e avián pauc
pas de foncionaris capables de gerir l'administracion d'un reiaume tant
important. Ansin, lei rèis visigòts se convertiguèron rapidament au cristianisme
(mai chausiguèron l'arianisme) e reconoguèron lei drechs de l'aristocracia
terrenca romana e dau clergat (compilacion dau drech roman de 506). Aquò
permetèt a l'elèit roman de gardar son poder e son influéncia maugrat la
disparicion de l'Empèri d'Occident en 476.

En 507, lei Visigòts foguèron severament batuts per lei Francs de Clodovèu a
Vouillé. Deguèron abandonar sei territòris au nòrd dei Pirenèus e lei Francs
ocupèron la totalitat de Gàllia franc dei regions au sud de Durença tengudas per
leis Ostrogòts. A la mòrt de Clodovèu en 511, la division de son reiaume entre
seis eiretiers permetèt ai Visigòts de reconquistar una partida de Lengadòc.
Pasmens, lei Francs gardèron l'avantatge e agantèron finalament la Mar
Mediterranèa en 537. La Glèisa sostenguèt la conquista franca car lei rèis
francs respectavan l'ortodoxia fixada per Roma. L'elèit romanizat foguèt pus
prudent e negocièt tornarmai son sostèn en cambi de la preservacion de seis
interès. Ansin, en despiech dau contèxte de violéncias dau periòde, l'ensems
culturau formada per Aquitània e Narbonesa demorèt en plaça e la perpetuacion de
la cultura antica venguèt un marcaire de l'elèit. En particular, lo latin dau
sud de Gàllia subiguèt mens d'influéncias germanicas que lei parlars dau nòrd de
Léger.

A partir de la fin dau sègle VI, lei senhors « romans » d'Aquitània deguèron
tanben faciar d'incursions menadas per lei Vascons, un pòble basc que
s'installèt au sud de Garona. Pasmens, lei Vascons se romanizèron durant la
premiera mitat dau sègle VI e se fixèron dins l'oèst d'Occitània onte foguèron a
l'origina dau gascon. A partir deis annadas 650, participèron ai luchas dei
senhors dau sud qu'èran a assaiar d'aprofichar lei conflictes intèrnes dei
Francs per s'emancipar. Dins aquò, aqueu projècte mau capitèt car lei Francs
gardèron sa superioritat militara. En revènge, aqueu caòs permetèt a Provença de
venir de facto independenta sota la direccion de « ducs romans » locaus.

Au començament dau sègle VIII, lei senhors d'Aquitània capitèron de venir
independents quand Audoïn d'Aquitània foguèt reconegut rèi per plusors
Merovingians ostils a Carles Martèl dins lo corrent deis annadas 710. Pasmens,
sa posicion, entre leis Arabes au sud e lei Francs de Carles Martèl au nòrd, èra
malaisada. Assaièt sensa succès de s'aliar amb un senhor berbèr rebèl puei
capitèt de rebutar una premiera incursion en 721. Pasmens, en 732, foguèt
durament batut a Bordèu. Obligat de demandar l'ajuda dei Francs, deguèt
abandonar son títol reiau e reconóisser la senhoriá de Carles Martèl.

Durant tot lo sègle VIII, lei Francs organizèron mai d'una ataca còntra lei
musulmans installats dins lo sud de Gàllia e dins lei Pirenèus. Pasmens, maugrat
de combats saunós, lei posicions dei dos camps evolucionèron gaire. En parallèl,
lei successors d'Audoïn gardèron una autonòmia fòrça importanta coma ducs
d'Aquitània. En 759, Pepin lo Brèu, fiu de Carles Martèl e fondator de la
dinastia carolingiana, comencèt una lònga guèrra per eliminar la poissança
aquitana. Acabada per son fiu Carlesmanhe en 769, aquela guèrra reglèt pas la
question coma lo mòstra l'emboscada organizada per lei Vascons còntra la
rèiregarda carolingiana a Roncesvals en 778. Mau somés, lei senhors dau sud
gardèron sei trachs culturaus romans e retrobèron son autonòmia après la mòrt de
l'emperaire en 814.

D'efèct, après la mòrt de Loís lo Pietós (814-840), la division de l'Empèri
Carolingian entre sei tres fius entraïnèt un novèu periòde de guèrras intèrnes
entre Francs. Provença aprofichèt tornarmai la situacion per se revòutar còntra
Lotari e sei successors. En 879, lo duc Boson capitèt de se'n proclamar rèi ambé
lo sostèn de l'aristocracia. Batut, deguèt renonciar a son reiaume mai son títol
reiau contunièt d'èsser l'enjòc de luchas acarnadas fins ais annadas 920-930.
Aquitània conoguèt divèrsei temptativas similaras fins a 864.

En fòra dau mantenement dau particularisme culturau dau sud de Gàllia, lo
periòde carolingian foguèt tanben a l'origina de l'establiment de la feudalitat
en Occitània. D'efèct, afeblits per sei conflictes intèrnes incessants, lei rèis
foguèron obligats d'acceptar la transmission ereditària dei comtats e dei
ducats. Aquò entraïnèt la formacion d'una aristocracia locala fòrça poderosa que
luchava de contünia per aumentar son autonòmia. Puei, dins lo corrent dau sègle
X, lei senhors pus poderós s'aproprièron de prerogativas regalianas coma la
fiscalitat, la justícia ò la moneda. En mai d'aquò, en Occitània, la distància
importanta entre lei senhors locaus e lei rèis dei Francs permetèt de rompre
totalament lo contacte. Ansin, en 987, lei Grands dau Sud participèron pas a
l'eleccion d'Uc Capet e lo reconoguèron pas coma rèi. En Provença, una situacion
similara entraïnèt la formacion d'un reiaume poderós dirigit per lei còmtes
d'Arle.

Dins lo corrent dau sègle X, lei senhors d'Occitània aprofichèron la mesa en
plaça de la feudalitat e lo declin carolingian per formar lei sieus estats.
Quatre ensems dominèron rapidament la region :

Aquelei quatre estats conoguèron tanben, coma lei reiaumes carolingians, un
procès de fragmentacion intèrne. D'efèct, leis estats occitans ausèron jamai se
proclamar totalament sobeirans e sei caps aguèron donc jamai una autoritat
incontestada. Lei cambiaments continús d'aliança, la necessitat de donar de
tèrras per s'assegurar de la fidelitat dei vassaus e lei trèbols recurrents dau
periòde (invasions vikingas, incursions sarrasinas, invasions ongresas...) leis
afebliguèron rapidament. Ansin, sensa tenir còmpte dei senhors ecclesiastics, lo
nombre d'entitats occitanas de facto independentas passèt d'un vintenau a mai
d'un centenau entre 900 e 975.

Au començament dau sègle XI, la situacion politica comencèt de s'estabilizar e
apareguèt una societat medievela dominada per una aristocracia novèla e per la
Glèisa. D'efèct, lei cambiaments politics dau sègle X entraïnèron la disparicion
progressiva de l'aristocracia d'origina romana que foguèt remplaçada per de
senhors nomats per lo poder carolingian. Venguts independents, capitèron de
prendre lo contraròtle de l'aristocracia locala gràcias a un ret complèx de
juraments de fidelitat inspirats de la feudalitat franca.

Durant aqueu periòde, la Glèisa capitèt tanben de renfòrçar d'un biais
considerable son poder. D'efèct, lo clergat superior (evesques e monastèris)
formèron de domenis importants gràcias ai laissas dei fidèus. Per exemple, a son
apogèu entre 950 e 1150, l'Abadiá Sant Victor de Marselha administrava de
monastèris, de glèisas e de fèus dins tota Occitània, en Catalonha, en Sardenha
e en Itàlia. De mai, aprofichant l'introduccion de la reforma gregoriana, lo
clergat occitan poguèt s'afranquir de la tutèla dei nobles. En revènge, lo
clergat bas veguèt sei condicions de vida e son nivèu de formacion demenir.
Ansin, foguèt rapidament incapable de donar una educacion religiosa corrècta ai
fidèus, çò que favorizèt l'aparicion deis eresias dei sègles XII e XIII.

Gràcias a l'estabilizacion de la societat occitana e a de condicions climaticas
pus favorablas, l'economia poguèt se redreiçar e lo sègle XI marquèt lo
començament d'un periòde de prosperitat en Occitània. Aquò permetèt l'aparicion
progressiva d'una aristocracia urbana e sustot d'una classa d'abitants dei vilas
(marchands, artesans...) qu'anava formar una borgesia capabla d'impausar sei
revendicacions ai senhors locaus dins lo corrent dau sègle seguent.

Dins lo corrent dau sègle XII, Occitània conoguèt mai d'un conflicte liat a de
temptativas d'establir son egemonia sus una region rica e prospèra. Localament,
lei ducs d'Aquitània e lei còmtes de Tolosa foguèron leis actors principaus
d'aquelei conflictes. Lei premiers, qu'èran tanben rèi d'Anglatèrra après lo
maridatge d'Alienòr d'Aquitània e d'Enric II d'Anglatèrra en 1152, podián
s'apielar sus la legitimitat d'un fèu ancian que s'estendiá teoricament sus tot
lo sud-oèst de Gàllia. Lei segonds dispausavan de revendicacions sus un
territòri immens entre Pirenèus e Ròse e la participacion victoriosa de Ramon IV
de Tolosa (1092-1105) a la Premiera Crosada li avián donat un prestigi fòrça
important en Occident. Pasmens, en despiech de conflictes durs en 1098, en 1114,
en 1159 e en 1188, la lucha entre lei dos camps demorèt indecisa. S'acabèt
finalament en 1196 amb un tractat de patz.

Una autra fònt de conflictes èra la question dei domenis occitans de la Corona
d'Aragon que menaçavan d'enceuclament lo Comtat de Tolosa. D'efèct, gràcias a
una tiera d'eiretatges e d'operacions militaras, lei rèis aragonés avián pres
possession de regions importantas (Provença, Gavaudan...) ò vassalizats plusors
senhors dau pendís nòrd dei Pirenèus (Fois, Comenge...). Per assaiar de rompre
aquela menaça, lei còmtes de Tolosa menèron donc mai d'una guèrra. Pasmens, lei
dos camps mancavan de ressorsas e la situacion evolucionèt gaire. Vèrs 1200, una
patz definitiva foguèt donc concluda laissant ai dos camps sei posicions
respectivas.

La borgesia occitana foguèt la beneficiària principala d'aquelei guèrras. Tirèt
profiech dei besonhs de cada senhor per obtenir ò crompar mai d'autonòmia e de
privilègis. Per exemple, en 1189, la vila de Tolosa obtenguèt una autonòmia
quasi totala regardant la gestion de seis afaires intèrnes ambé l'instauracion
de cònsols.

Au sègle XII, la situacion dau clergat bas s'èra pas melhorada e lo ric clergat
superior èra vengut fòrça corromput. Conjugada ambé la tolerància religiosa de
la societat occitana, aquò favorizèt l'aparicion e lo desvolopament dau
catarisme. Religion crestiana dualista, interpretava la Bíblia d'un biais fòrça
diferent de Roma. Lei papas successius demandèron ai senhors e ais evesques
occitans d'eliminar aquela eresia. Pasmens, leis evesques refusèron d'intervenir
per protegir son autonòmia a respèct de la papautat e lei senhors occitans
podián pas atacar leis eretics sensa entraïnar de revòutas grèvas.

En fàcia d'aqueu blocatge, lo papa Innocenci III (1198-1216) decidèt d'organizar
una crosada formada de senhors eissits dau mond crestian. Après ben de
dificultats, obtenguèt l'autorizacion dau rèi Felip August. La menaça d'una
expedicion militara entraïnèt la dubertura de negociacions vertadieras mai leis
exigéncias dei legats èran pas acceptablas per lei senhors occitans. En 1208,
l'excomunicacion de Tolosa agravèt lei tensions e lo legat Pèire de Castelnòu
foguèt assassinat. Aquel incident foguèt rapidament esplechat per lei partisans
de la Crosada que comencèt un an pus tard.

La Crosada durèt de 1209 a 1229. Son debanament pòu se devesir en tres periòdes
principaus. De 1209 a 1216, la Crosada foguèt menada per lei legats pontificaus
e per Simon IV de Montfòrt que s'impausèt coma lo cap militar dei Crosats.
Premier, ataquèron lo vescòmte de Trencavel que foguèt rapidament capturat après
lo sac de Besièrs e lo premier sètge de Carcassona. Montfòrt recebèt lei
territòris dau vescòmte (que moriguèt probablament assassinat en 1209) e
dirigiguèt la Crosada còntra Tolosa. La violéncia dei combats (liquidacion dei
senhors fidèus a l'Ostau Trencavel, chaple de La Vaur, multiplicacion dei
lenhiers, faidiment dei senhors sospichats de protegir d'eretics...) entraïnèt
una generalizacion rapida dau conflicte car lo rèi d'Aragon e plusors senhors
occitans chausiguèron de sostenir Tolosa còntra lei Crosats. Pasmens, en 1214,
lei senhors occitanoaragonés foguèron severament batuts a la batalha de Murèth
onte lo rèi Pèire II d'Aragon moriguèt. Après aquela desfacha, Ramon VI de
Tolosa (1194-1222) foguèt obligat de capitular e de cedir sei domenis a Simon de
Montfòrt.

Dins aquò, en despiech de sa victòria militara, lo rèine de Simon de Montfòrt
foguèt brèu car la populacion occitana reconoguèt pas sa legitimitat. De mai,
leis abüs de la repression anticatara acipèron leis abitants. A partir de
Provença, lo futur Ramon VII de Tolosa poguèt donc reünir una armada novèla
qu'infligiguèt una desfacha ai Crosats a Bèucaire en 1216. Puei, un an pus tard,
son paire capitèt de tornar prendre lo contraròtle de sa capitala gràcias a una
insureccion populara. Simon de Montfòrt assetjèt la ciutat mai foguèt tuat
durant un assaut en 1218. Puei, en 1219, lei Crosats subiguèron una desfacha
saunosa a Basièja e, incapables de remplaçar sei pèrdas, deguèron pauc a pauc
recular dins una region venguda fòrça ostila. Finalament, lei Montfòrt
capitulèron en 1224 a l'eissida dau segond sètge de Carcassona e quitèron
Occitània.

En França, lei Montfòrt donèron sei drechs sus lo Comtat de Tolosa e sus la
Vescomtat de Carcassona au rèi de França Loís VIII (1223-1226). Au contrari de
son paire, aqueu rèi èra fòrça favorable a la Crosada. En 1226, decidèt de menar
la sieuna expedicion vèrs lo sud. Se turtèt a una resisténcia acarnada a
l'entorn d'Avinhon que capitulèt après tres mes de sètge. Pasmens, tocat per de
malautiás qu'avián decimat son armada, Loís VIII moriguèt quauquei jorns après
sa victòria. La fin de la Crosada foguèt fisada a Humbert de Beaujeu que
comencèt la destruccion sistematica dei ressorsas agricòlas d'Occitània. En
1229, aquò entraïnèt la capitulacion de Tolosa que son còmte perdiguèt la mitat
de son territòri e deguèt adoptar coma eiretier lo fraire dau rèi Loís IX.

Après la Crosada, Ramon VII de Tolosa (1222-1249) assaièt sensa succès de
restaurar son independéncia. Pasmens, après sa mòrt, son comtat passèt entre lei
mans dei Capetians avans d'intrar dirèctament dins lo Domeni Reiau en 1271 ambé
lo decès sensa eiretier d'Anfós de Peitieus (1249-1271). En parallèl, lo papa
Gregòri IX (1227-1241) creèt l'Inquisicion que traquèt lei catars. La casuda dau
castèu de Montsegur (1244) marquèt una etapa decisiva dins aquela lucha car mai
d'un cap de la Glèisa Catara i moriguèt. Dins aquò, en despiech dei lenhiers, lo
catarisme se mantenguèt en Occitània fins au començament dau sègle XIV.

L'establiment dau poder reiau en Lengadòc foguèt rapidament basat sus una
aliança entre l'aristocracia locala, formada de l'aristocracia anciana (reducha
per lei combats e per lo faidiment) e de senhors novèus d'origina francesa que
s'occitanizèron rapidament (coma lei Lévis-Mirapéis), e lo rèi de França ò sei
representants. Ansin, tre leis annadas 1240, la màger part de l'administracion
francesa recrutava de senhors ò de borgés occitans. La populacion occitana
mantenguèt donc sei posicions, sa lenga e son drech d'origina romana e i aguèt
ges de politica de colonizacion umana dau nòrd vèrs lo sud. Economicament, la
fin de la guèrra favorizèt l'economia e au començament dau sègle XIV, Tolosa e
Montpelhièr fasián partida dei vilas pus importantas dau continent.

Durant aqueu periòde, Provença passèt tanben sota lo contraròtle d'una dinastia
capetiana après la mòrt de Ramon Berenguier V de Provença (1209-1245). Venguda
una possession periferica dau domeni angevin, aprofichèt economicament leis
efècts d'una autonòmia relativament importanta. Pasmens, coma Lengadòc,
perdiguèt son ròtle de centre culturau. Ansin, ambé la disparicion dei Corts de
Tolosa e de Provença, Occitània passèt pauc a pauc dins l'esfèra d'influéncia
culturala de França, çò que foguèt marcat per la disparicion de la literatura
dei trobadors a la fin dau sègle XIII ò per l'introduccion de l'arquitectura
gotica que remplacèt l'art romanic.

Lei sègles XIV e XV foguèron un periòde de trèbols grèus en Euròpa Occidentala.
En Occitània, prenguèron la forma de catastròfas climaticas (ariditat, vengudas
deis aigas...) qu'entraïnèron de faminas, de malautiás decimant la populacion e
d'incursions ò de pilhatges liats ais armadas e ai mercenaris menent la Guèrra
de Cent Ans (1337-1453). D'efèct, tre lo començament dau sègle XIV, lo clima
venguèt mens favorable a l'agricultura e lei precipitacions venguèron pus
violentas entraïnant de degalhs importants dins lei zònas negadissas (per
exemple en 1345 ambé lei vengudas deis aigas simultanèas de Ròse e de Durença).
La demenicion de la produccion agricòla afebliguèt la populacion e leis
epidemias de la fin de l'Edat Mejana i trobèron un endrech fòrça favorable per
se desvolopar. En particular, la pèsta venguèt endemica dins certanei regions
occitanas fins a la fin dau sègle XV. Leis operacions militaras de la guèrra
entre França e Anglatèrra toquèron tanben lei regions occidentalas d'Occitània.
Pasmens, lo problema pus grèu foguèt la multiplicacion dei companhiás de
mercenaris que pilhèron ò rançonèron lo país fins a Provença fins a la
restauracion de l'òrdre public per Loís XI (1461-1483).

Maugrat aquelei calamitats, la populacion occitana demorèt fidèla au rèi de
França franc de certaneis episòdis de revòuta còntra la fiscalitat. D'efèct, la
violéncia deis incursions anglesas en Occitània (pilhatges de Lengadòc,
destruccion de Lemòtges...) e de concessions fachas ai captaus locaus (creacion
deis Estats de Lengadòc...) permetèron de mantenir la màger part d'Occitània
dins lo camp francés. Ansin, dins leis annadas 1410-1420, leis Armanhac e leis
Albret, originaris de Gasconha, tenguèron un ròtle major au sen dau govèrn
francés. Pasmens, d'un biais paradoxau, aquel afebliment dau poder reiau
entraïnèt un renfòrçament dau contraròtle en Occitània. D'efèct, en cambi de
l'institucion d'Estats Provínciaus pròpris ai regions dau Sud, lo rèi capitèt
d'obtenir l'instauracion d'impòsts anuaus. De mai, per leis Estats, la
necessitat de mandar de documents escrichs a la Cort Reiala favorizèt la
difusion dau francés entre leis elèits occitans a partir dau sègle XV. Enfin, en
1481, lo Comtat de Provença foguèt tanben annexat per la Corona de França après
la mòrt de Carles III de Provença (1480-1481).

A la fin dau sègle XV, Occitània èra largament contraròtlada per lei rèis de
França après l'expulsion deis Anglés de Gasconha (1453), l'integracion deis
Armanhac e deis Albret a la Cort de França e l'annexion de Provença (1481). Lo
Comtat de Fois e quauquei fèus situats au nòrd dei Pirenèus èran lei darriereis
endrechs dirigits per de senhors occitans relativament autonòms. Lo demorèron
fins a la fin dau sègle XVII quand lo rèi Enric III de Navarra, que n'èra lo
sobeiran, venguèt rèi de França sota lo nom d'Enric IV.

Pasmens, durant l'Ancian Regime, lei regions occitanas capitèron de mantenir una
autonòmia relativament importanta. D'efèct, lei regions occitanas gardèron sa
lenga, son drech escrich e seis unitats de mesura. De mai, en causa de sa
posicion de províncias perifericas, aprofichavan de condicions fiscalas pus
avantatjosas regardant lo pagament de la gabèla. A partir dau sègle XVI, de
reformas reialas transferiguèron lo poder deis institucions tradicionalas (que
foguèron pasmens pas suprimidas) vèrs d'administracions novèlas tengudas per
d'oficiers reiaus (que jonhèron pauc a pauc la noblesa locala gràcias a la
transmission ereditària de sei cargas). Lei Parlaments, corts de justícia
cargadas de jutjar leis afaires pus importants au nom dau rèi, foguèron leis
institucions pus importantas d'aquela politica. Quatre foguèron installats en
Occitània : Tolosa (1443), Bordèu (1451), Ais de Provença (1501) e Pau (1620).
Pauc a pauc, aquelei parlaments venguèron un centre de resisténcia au poder
reiau e a seis abüs. En revènge, son trabalh renforcèt lo ròtle dau francés coma
lenga de poder, especialament après l'Ordonança de Villers-Cotterêt (1539)
qu'impausèt l'usatge unic de la lenga dau rèi.

Lo mantenement d'institucions localas en Occitània èra una necessitat per lo
poder reiau que deviá i afrontar de revòutas antifiscalas recurrentas (Crocants,
Marselha, Lemosin, Gasconha...). Victoriosament reprimidas, aqueleis
insureccions empachèron l'extension tròp importanta dei poders deis oficiers
reiaus que volián suprimir leis Estats Provínciaus. Pasmens, entraïnèron
l'emergéncia de l'etnotipe dei populacions occitanas restivas a tota forma
d'autoritat.

En fòra dei revòutas antifiscalas, una autra fònt de conflictes foguèt la
question dau protestantisme. La religion novèla, sota sa forma calvinista
principalament, agantèt Occitània tre leis annadas 1520-1530. Seduguèt
rapidament lei mitans intellectuaus, una partida de l'aristocracia e un nombre
important de borgés. Ansin, franc dau Massís Centrau (levat Velai, Vivarés e
Gavaudan), de Provença (qu'assostava pasmens de vaudés en Leberon e dins leis
Aups) e de Tolosa, la Reforma penetrèt prefondament. Après quauqueis esitacions,
leis autoritats chausiguèron de reprimir l'eresia novèla e de lenhiers
apareguèron tornarmai dins lo País d'Òc a partir de 1535. Puei, un an pus tard,
lo Parlament d'Ais començèt una lònga guèrra còntra lei vaudés e lei protestants
de Leberon.

Pasmens, la repression empachèt pas lo protestantisme de contuniar sa
progression e plusors guèrras civilas opausèron protestants e catolics dins tot
lo Reiaume de França. La màger part dei regions occitanas, que concentravan lei
proporcions pus importantas de protestants, i jonhèron lei fòrças opausadas ai
catolics. L'excepcion principala foguèt Provença onte lei protestants foguèron
vencuts en 1545. Pasmens, lei venceires se devesiguèron entre moderats e
fanatics e contunièron de se combatre per lo contraròtle dau Comtat. En 1572,
après lo Chaple de Sant Bertomieu, lei regions occidentalas e centralas
d'Occitània venguèron donc lo còr d'una federacion protestanta (e catolica
moderada) que foguèt utilizada per lo futur Enric IV per accedir au tròne de
França.

En 1598, a la fin dei guèrras de religion, lo protestantisme, quasi anientat
dins lo nòrd dau reiaume, demorava poderós en Occitània lòng d'un arc anant deis
Aups a La Rochèla en passant per lei Cevenas, Montalban e la vau de Garona. Dins
aquela region, lei protestants obtenguèron plusors plaças fòrtas (La Rochèla,
Montalban, Montpelhièr...) e lo drech d'i estacionar una fòrça gropant plusors
miliers d'òmes.

Pasmens, aquò durèt gaire car durant lo rèine de Loís XIII (1610-1643), lo
cardinau de Richelieu s'ataquèt a l'autonòmia dei protestants que menaçava sei
projèctes de poder reiau absolut. De 1621 a 1629, una tiera de guèrras s'acabèt
ambé la reconquista dei fortalesas protestantas e per una reduccion de sei
drechs politics. Ansin, après 1629, i aviá plus de fòrças militaras capablas en
Occitània de s'opausar a la politica reiala.

Loís XIV (1643-1715) contunièt la politica dau cardinau de Richelieu e renforcèt
mai l'absolutisme de la monarquia francesa. Ansin, après la participacion dei
vilas occitanas a la Fronda (1648-1653) per assaiar d'obtenir mai d'autonòmia,
s'ocupèt de sometre Occitània a son poder (Bordèu en 1653, Marselha en 1660).
Puei, annulèt l'Edicte de Nantas e enebiguèt tornarmai lo protestantisme, çò
qu'entraïnèt la revòuta dei Camisards (1685-1710) dins lei Cevenas. Pasmens,
aquò reglèt pas la question protestanta coma lo mostrèt en 1762 l'afaire Calas a
Tolosa. Ansin, de trèbols contunièron fins a l'adopcion de l'Edicte de
Tolerància de 1787 e d'importantei comunautats protestantas capitèron de se
mantenir dins lei regions de Nimes e de Droma.

Durant lo sègle XVIII, la difusion deis idèas dei Lutz en Occitània demorèt
limitada maugrat lo ròtle eminent de Montesquieu. D'efèct, après lei trèbols dei
sègles precedents, lei regions occitanas èran vengudas pauras levat certanei
pòchis de prosperitat (Bordèu, Avinhon...). L'educacion e lo progrès tecnologic
i èran fòrça limitats. Ansin, franc de Provença e dei regions textilas de
Lengadòc, l'industrializacion èra inexistenta. L'importància de la païsanariá
permetiá lo mantenement de l'occitan que comencèt d'interessar certanei sabents
ambé la publicacion dei premierei gramaticas. Pasmens, lo ròtle d'Occitània dins
lei mitans intellectuaus dau Reiaume èra feble e la màger part dei foncionaris
reiaus èran originaris dau nòrd. Ansin, aqueu clima de pauretat e de dominacion
d'oficiers reiaus cargats de levar d'impòsts impopulars entraïnèt una lenta
aumentacion dau maucontentament que culminèt a la velha de la Revolucion
Francesa.

En 1789, lo rèi Loís XVI (1774-1792) convoquèt leis Estats Generaus dau Reiaume
per organizar una importanta reforma d'un sistèma fiscau vengut ineficaç.
Esperant de cambiaments pus prefonds, la populacion francesa se revoutèt e
sostenguèt lei deputats dau Tèrç Estat. Aquò foguèt la causa de la Revolucion
Francesa que durèt de 1789 a 1799. Leis Occitans participèron activament au
movement revolucionari — ò còntrarevolucinari — coma l'indican la multiplicacion
deis atacas de castèus, la participacion decisiva dei volontaris marselhés a la
presa dau Palais des Tuileries (1792) e la creacion de societats popularas
liadas ai grands corrents politics qu'animavan lo debat politic a París.

Pasmens, rapidament, la tradicion d'autonòmia locala dei vilas e vilatges
occitans (parlaments, consulats, estats provínciaus...) intrèt en conflicte ambé
la vision unificatritz dei republicans parisencs. Lo Massís Centrau refusèt la
constitucion civila dau clergat e la màger part d'Occitània refusèt la
mobilizacion generala decidida per la Convencion. Ansin, en 1793, lei vilas
occitanas principalas (Bordèu, Marselha, Nimes, Tolon...) sostenguèron lo
movement federalista dirigit per lei Girondins. Aquela insureccion foguèt
rapidament vencuda e s'acabèt ambé la capitulacion de Tolon lo 18 de decembre de
1793. Pasmens, la pacificacion demorèt fragila e de combats contunièron
d'opausar republicans e realistas fins a la fin dau sègle.

Per assegurar lo contraròtle dau territòri e la difusion deis idèas
revolucionàrias, leis autoritats novèlas creèron una administracion poderosa e
decidèron d'impausar lo francés coma lenga unica. D'efèct, dins l'encastre dei
luchas ideologicas dau periòde, lei « patés » èran sovent utilizats per veïcular
la propaganda realista au sen d'una païsanariá estacada a sei tradicions e son
clergat. A tèrme cort, aqueu projècte durèt gaire car interessèt pauc Napoleon
Bonaparte que prenguèt lo poder en 1799. Pasmens, anava conéisser un vam novèu
sota la IIIa Republica.

Lei periòdes revolucionari e napoleonenc trebolèron leis estructuras socialas e
politicas francesas e occitanas. Rapidament, aqueleis efècts foguèron aumentats
per lei transformacions entraïnadas per la Revolucion Industriala. Dins aquò, a
respèct dau rèsta dau territòri francés, Occitània conoguèt de retards
importants de desvolopament.

D'efèct, maugrat la modernizacion de l'agricultura que començava de despoplar
lei regions ruralas, la proporcion de païsans demorèt importanta dins lo sud. En
causa dei melhoraments continús dei mejans de transpòrt (tren, naviris...),
devián faciar la concurréncia dei productors d'autrei regions ò d'autrei país.
Ansin, per exemple, lo vinharés lengadocian foguèt victima d'una crisi fòrça
grèva en 1907 que necessitèt la mobilizacion de 60 000 soudats per restablir
l'òrdre. Aquelei dificultats deis agricultors marquèron lo començament de
l'exòde rurau en direccion dei centres industriaus.

Dins aquò, dins lei regions occitanas, l'industria restèt una activitat
marginala fins a la Premiera Guèrra Mondiala e l'exòde rurau se faguèt sustot
vèrs lei regions industrialas dau nòrd. D'efèct, en 1911, Occitània assostava
solament 10% dei maquinas de vapor francesas. Lei capitaus necessaris a sa
crompada èran sovent d'origina parisenca, lionesa ò estrangiera car la borgesia
locala preferissiá se concentrar sus l'agricultura. De mai, leis industrias
occitanas eissidas dau sègle XVIII (textilas de Lengadòc, siderurgia dei
Pirenèus...) subrevisquèron pas a la concurréncia dei companhiás de Lorena e dau
Nòrd. Enfin, la dispersion dei jaciments de carbon occitans e la manca
d'infrastructuras favorizèt pas la creacion de grands bacins industriaus.

Dins lo corrent dau sègle XIX, lei retards economics dau Miegjorn favorizèron un
renfòrçament deis etnotipes negatius estacats ais Occitans. Plusors autors famós
sotalinhèron lei «  colors pintorescas » de son país e sa « vivacitat ».
Pasmens, metèron tanben l'accent sus sa « pauretat », sa « violéncia »
(especialament còntra l'autoritat) e son « feniantige » (en causa de la
« legislacion dau Soleu »). Puei, d'explicacions racialas ò culturala venguèron
explicar aquela « inferiotat » de la « raça latina » dei gents dau Sud a respèct
dei populacions d'origina germanica dau nòrd de França.

Pasmens, aqueleis estereotipes favorizèron tanben l'estudi dau folclòre
meridionau e dei « patés ». Òr, començadas durant lo Premier Empèri, aquelei
recèrcas anavan rapidament entraïnar un important trabalh de collècta de
racòntes, de cants e de parlars tradicionaus. Aquò favorizèt la redescubèrta de
l'òbra dei trobadors, ja estudiada per Francés Rainoard au sègle precedent, puei
de la cultura occitana medievala. A partir deis annadas 1840, aquelei trobalhas
prestigiosas incitèron un nombre creissent d'erudits occitans a s'interessar a
son istòria e sa lenga. En parallèl, l'escrich en occitan conoguèt una
resurgéncia importanta marcada per la creacion dau Felibritge (1854) e per lo
succès de Mirèio (1859) de Frederic Mistral.

Lo Felibritge permetèt d'assegurar la publicacion d'un nombre importanta d'òbras
e de realizar la premiera codificacion de la lenga occitana (la nòrma
mistralenca). Pasmens, lei temptativas dei felibres de portar de revendicacions
politicas en favor de la defensa de la lenga ò dau federalisme mau capitèron. De
mai, lo movement, que gropava sustot d'intellectuaus eissits dei classas
mejanas, foguèt jamai una organizacion de massa susceptibla d'influenciar lei
debats politics nacionaus. Pièger, maugrat lo prestigi d'autors coma Mistral,
Romanilha ò Gras, lo Felibritge poguèt pas arrestar la difusion de la cultura
francesa que venguèt quasi egemonica en Occitània.

La Premiera Guèrra Mondiala (1914-1918) foguèt una catastròfa per lei regions
ruralas d'Occitània que sa jovença foguèt decimada per lei combats (19% de tuats
en Lemosin còntra 7% per lo rèsta dau país). En mai d'aquò, lei soudats
provençaus foguèron accusats de coarditge après la revirada deis ofensivas
d'aost de 1914 e patiguèron de tractaments marrits durant tot lo conflicte
(afaire dau 15en còrs). Lo deficit de populacion foguèt donc pus grèu en
Occitània que dins lo rèsta de França.

Ansin, durant l'entre doas guèrras, de Bretons venguèron s'installar en
Gasconha, d'Italians e d'Espanhòus en Provença e dins la vau de Garona e
d'Armenis a Marselha. En 1939, una segonda onda d'immigracion espanhòla arribèt
en Occitània ambé la desfacha dei republicans. A respèct deis immigrats dau
sègle XIX, foguèron relativament ben acuelhits. Permetèron lo mantenement de la
societat rurala occitana mai pas aqueu de la transmission de la lenga. D'efèct,
a partir deis annadas 1930, lo francés, vist coma un factor de promocion
sociala, foguèt l'unica lenga transmesa a la màger part deis enfants.

Durant la Segonda Guèrra Mondiala (1939-1945), lo regime de Vichèi e certanei
collaborators manifestèron una simpatia per lei movements regionalistas. Loís
Alibèrt, fondator de la nòrma classica, foguèt un dei simbòls d'aqueu
raprochament. Pasmens, la màger part de l'occitanisme s'alunchèt pauc a pauc dau
regime de Pétain e lo movement foguèt gaire inquietat a la Liberacion. Per lo
rèsta, Occitània venguèt la basa principala dei movements de resisténcia
francesa car, levat lo litorau atlantic, foguèt pas ocupada avans novembre de
1942. En 1944, se liberèt ela meteissa franc de Provença onte desbarquèt una
armada francoestatsunidenca lo 15 d'aost. Lei liberacions de Tolon (26 d'aost) e
de Marselha (28 d'aost) per lei tropas colonialas francesas e la batalha de
Montelaimar (17-29 d'aost) foguèron lei combats principaus de la Liberacion dau
Miegjorn.

Après la Segonda Guèrra Mondiala, Occitània conoguèt de mutacions fòrça
importantas. Au nivèu economic, l'agricultura es finalament venguda una
activitat menora levat d'Auvèrnhe e d'Aquitània (6% de la populacion activa).
Pasmens, maugrat lei capitadas dei creacions de la zòna industriala de
Fòs-Lavèra e d'un sector aeronautic fòrça competitiu a Tolosa e Marinhana,
l'industrializacion dei regions occitanas demorèt febla. Au contrari, la segonda
mitat dau sègle veguèt la disparicion de l'industria miniera dei Cevenas
(Alès...), dei chantiers navaus mediterranèus (La Ciutat...) e dei sectors
industriaus de Lengadòc e d'Aquitània (Frontinhan, Bordèu...). Ansin, lo sector
terciari, especialament lo torisme, comencèt de dominar l'economia occitana. Au
nivèu demografic, la populacion aumentèt tornarmai après 1945 gràcias a la
perseguida de l'immigracion mediterranèas (Espanha, Portugau, Magrèb...), a la
repatriacion dei colons d'Argeria e a l'arribada de populacions septentrionalas
(trabalhaires e retirats).

Dins un Miegjorn d'ara endavant associat a l'idèa de Soleu e de vacanças,
aquelei transformacions entraïnèron l'adopcion per lo govèrn francés d'una
importanta politica de desvolopament per redurre lei retards de la region
(construccion d'autorotas, de camins de fèrre, electrificacion...). Suscitèron
tanben un vam d'interès per lei regions en cors de desertificacion en causa de
l'exòde rurau. L'occitanisme aprofichèt aquela situacion per sostenir de
movements novèus de renaissença culturala. Aquò permetèt de melhorar la
codificacion de la nòrma classica. Pasmens, sei progrès demòran limitats maugrat
una reconeissença fòrça fragila de l'occitan per leis autoritats francesas dins
l'ensenhament. Ansin, lo nombre de locutors de la lenga a fòrça demenit
d'aperaquí 10 milions de personas en 1930 a un nombre probablament inferior a un
milion au començament dau sègle XXI.

Vaquí una lista de qualques personalitats celèbras occitanas (per una tièra pus
completa vejatz l'article principal).



https://oc.wikipedia.org/wiki/Egipte

Egipte (en arabi مصر = Miṣr, en arabi egipcian Maṣr, en egipcian còpte Kīmi, en
egipcian ancian Km.t o mens exactament Kemet) es un país istoric dau nòrd-èst
d'Africa que dona son nom a un estat dau meteis nom. Egipte foguèt la pàtria dau
pòble egipcian e lo brèç de la lenga egipciana; uei ten doas lengas e doas
culturas: la cultura aràbia e la cultura còpta. Lo país s'estructura lòng de la
bassa vau de Nil, una zona fertila que s'engulha entre de desèrts a l'èst e a
l'oèst. Forma uei un estat que son nom oficiau es Republica Aràbia d'Egipte,
situat entre la mar Mediterranèa au nòrd e la mar Roja a l'èst, e que confronta
leis estats de Sodan au sud, de Libia a l'oèst e d'Israèl au nòrd-èst.

La preséncia d’Homo sapiens es atestada dempuei au mens 40 000 ans. Lei platèus
e lei savanas situats en tresplomb de Nil foguèron poblats per de comunautats de
caçaires culheires. Entre 5 000 e 4 000 av. JC, l'aumentacion dei temperaturas e
lei progrès de la desertificacion entraïnèron la migracion d'aquelei populacions
dins la vau de Nil. Una societat agricòla, mestrejant l'usatge de la terralha,
s'i desvolopèt rapidament gràcias ai condicions naturalas favorablas deis abòrds
dau fluvi e, probablament, gràcias a l'influéncia de Mesopotamia e de Siria.

En Egipte Auta, lo desvolopament agricòla s'acompanhèt de l'emergéncia de
centres urbans, d'un poder relativament centralizat e d'elèits que sa poissança
èra basada sus lo contraròtle dei ressorsas agricòlas e preciosas. De 3 900 a
3 150 av. JC, la cultura de Nagada dominèt la region e passèt pauc a pauc de la
pèira polida a la metallurgia. Melhorèt tanben lei tecnicas de construccion
navala, çò que permetèt lo desvolopament dau comèrci lòng de Nil.

Aquò favorizèt la formacion de vilas e de construccions pus importantas. En
parallèl, dins de condicions mau conegudas, se formèron d'estats vertadiers tant
en Egipte Bassa qu'en Egipte Auta (que gardèt una superioritat tecnica e
economica). Ansin, segon la tradicion, Egipte èra devesida a la fin dau
millenari IV av. JC entre dos reiaumes respectivament situats dins lei tèrras
autas e dins lei tèrras bassas.

Lo Periòde Tinita correspond ai premierei dinastias faraonicas egipcianas de la
fin dau millenari IV av. JC e dau començament dau millenari III av. JC.
Acomencèt vèrs 3 200 ambé l'unificacion dei reiaumes d'Egipte Auta e d'Egipte
Bassa per un sobeiran dich Narmer ò Meni. Establiguèt sa capitala a Tinis e
fondèt probablament Menfis. Lei faraons dei doas premierei dinastias contunièron
son òbra d'unificacion ambé lo desvolopament de l'agricultura (construccion d'un
ret d'aigatge « nacionau », desvolopament dau norrigatge), la definicion dei
principis de la monarquia faraonica (absoluda e d'esséncia divina) e la creacion
d'administracions reialas e provincialas.

L'Empèri Ancian durèt de 2778 a 2420 av. JC e curbiguèt lo periòde de la IIIa a
la VIa dinastia. La capitala foguèt transferida a Menfis per la IIIa dinastia.
Foguèt un periòde d'afirmacion dau poder reiau en causa de l'importància novèla
de l'administracion (Cort, classa de favorits, foncionaris... etc.), de
l'adopcion d'una definicion precisa de la natura divina dau faraon (« fiu de
Ra ») e dau ròtle novèu d'Egipte en Orient Mejan (comèrci en Mediterranèa,
relacions ambé leis estats de Siria e de Mesopotamia... etc.). Foguèt tanben lo
periòde de construccion dei piramidas.

Pasmens, sota la VIa dinastia, especialament après lo rèine fòrça lòng de Pepí
II, la poissança dei faraons declinèt au profiech dei cortesans e dei caps
provinciaus. Foguèt benlèu minada per de revòutas popularas. Lo periòde entre la
fin de la VIa dinastia e l'aveniment de la XIa es fòrça mau conegut e sembla
trebolat (fragmentacion politica, faminas, insureccions e invasions
estrangieras).

L'Empèri Mejan comencèt vèrs 2160 e s'acabèt vèrs 1785 av. JC. Foguèt dirigit
per lei XI e XIIa dinastias. Sa fondacion foguèt l'òbra dei princes de Tebas que
formèron la XIa dinastia e que restaurèron l'unitat dau país. La monarquia
retrobèt alora sa poissança e son centralisme. Lo panteon foguèt leugierament
modificat ambé la primautat de la divinitat tebana Amon que foguèt pauc a pauc
fusionada ambé Ra per donar Amon Ra.

Consequéncia dei trèbols sociaus dau periòde precedent, lei subjèctes dau faraon
avián mai de drechs. Aquò favorizèt l'aparicion d'una classa mejana formada de
foncionaris qualificats (escribas... etc.) e d'artesans. Aguèt un ròtle
important dins lo desvolopament dau culte d'Osiris que permetiá l'accession a la
vida eternala de cada èsser uman. Aquò donèt una importància a de santuaris e de
centres culturaus coma Abidòs e foguèt a l'origina d'una difusion dei rites
funeraris de momificacion — a l'origina reservats au faraon — a l'ensems de la
societat.

Après son aveniment, la XIIa dinastia transferiguèt la capitala a Licht dins
l'oasís de Faium que venguèt lo centre economic d'Egipte. Menèt tanben de
trabalhs de fortificacions dau Deltà, especialament durant lo rèine d'Amenemhat
Ièr (1991-1962 av. JC), per lo protegir deis incursions de pòbles asiatics. Au
sud, s'organizèt la progression en direccion d'Africa ambé la creacion d'una
vice-reiautat basada sus la IIa cataracta e la bastida de fortalesas en Nubia e
en Sodan.

A partir de 1 900 av. JC, d'invasions e de movements de populacion en Siria e en
Mesopotamia entraïnèron de migracions de populacions asiaticas en direccion
d'Egipte. Dichs Icsòs (« caps deis estrangiers » en occitan), aquelei
populacions aprofichèron lei trèbols liats a la disparicion de la XIIa dinastia
(vèrs 1 780 av. JC) per rompre lei defensas egipcianas e s'installar dins lo
nòrd-èst dau Deltà. Puei, progressèron pauc a pauc en direccion dau sud onte
s'èran retiradas lei XIIIa e dei XIVa dinastias. Vèrs 1 650 av. JC, d'Icsòs
prenguèron lo poder e formèron lei XVa e XVIa dinastias que dirigiguèron lo país
fins ais annadas 1580 av. JC.

L'Empèri Novèu acomencèt en 1552 av. JC e s'acabèt en 1069 av. JC. Correspond a
l'apogèu de l'Egipte Antica e a un periòde d'activitat intensa dins lei domenis
economics, culturaus e militars. Sa fondacion foguèt l'òbra de la XVIIa dinastia
qu'èra eissida d'un ostau princier egipcian de Tebas qu'aviá resistit ais Icsòs
en Egipte Auta. A partir de 1640 av. JC, menèron una lucha acarnada — assimilada
a una guèrra de liberacion nacionala — còntra lei XV e XVIa dinastias. Après sa
victòria e la reunificacion dau país, son cap Ahmes Ièr formèt la XVIIIa
dinastia.

Durant cinc sègles, Egipte foguèt dirigida per lei XVIIIa (1552-1292 av. JC),
XIXa (1292-1186 av. JC) e XXa dinastias (1186-1069 av. JC). Adoptèron una
politica expansionista per conquistar lei regions vesinas (Siria, Palestina,
Nubia) per protegir lo còr dau territòri egipcian. Aquò entraïnèt una tiera de
guèrras còntra Mitani, leis Ititas ò lei Pòbles de la Mar.

L'administracion èra totjorn centralizada mai s'inspirèt d'ara endavant dau
sistèma de vassalitat deis Icsòs. Aquò permetèt de racionalizar l'administracion
e de mantenir en plaça l'autoritat dei faraons dins dei regions relativament
alunchadas. Per legitimar son poder, lei faraons de l'Empèri Novèu donèron mai
d'importància a son estatut divin. Aquò aguèt per consequéncia lo renfòrçament
de la poissança dau clergat d'Amon que venguèt un estat dins l'estat sota la
XIXa dinastia ambé de domenis, de milícias e de tribunaus pròpris. Per demenir
aquela poissança, Akhenaton (vèrs 1355-1338 av. JC) assaièt d'instaurar lo culte
dau disc solar Aton e lei Ramsès desplaçèron la capitala dins lo Deltà per
alunchar lo poder politic dei santuaris pus importants d'Amon.

Pasmens, aquelei temptativas mau capitèron e lo declin s'agravèt ambé lo
desvolopament de la corrupcion au sen de l'administracion e deis ambicions dei
caps militars. Durant lo rèine de Ramsès XI, aquelei tensions degenerèron en
guèrra civila. Aquò afebliguèt durablament Egipte que perdiguèt sa primautat en
Mediterranèa Orientala.

De 1069 av. JC a 332 av. JC, Egipte conoguèt de periòdes de division, de
reunificacion brèva e de dominacion estrangiera que son dichs Tresen Periòde
Intermediari (1069-750 av. JC) e Epòca Bassa (750-332 av. JC).

Entre lei sègles XI e VIII av. JC, Egipte conoguèt un lòng periòde de division
inaugurat per l'establiment de dinastias faraonicas dins lo Deltà (XXIa, XXIIIa
e XXIVa dinastias), la formacion d'un reiaume centrat sus Tebas qu'èra dirigit
per de rèis prèires d'Amon e per la dominacion de dinastias estrangieras coma la
XXIIa dinastia d'origina libiana (que deleguèt una partida de son poder ai
senhors de Tebas).

La reunificacion dau país foguèt l'òbra d'una dinastia kushita que conquistèt la
totalitat d'Egipte de 750 av. JC a 715 av. JC. Formèt la XXVa dinastia egipciana
e, gràcias au sostèn dau clergat d'Amon, gardèt lo contraròtle dau territòri
egipcian fins a una invasion assiriana a la fin deis annadas 670 av. JC.
Pasmens, dins lo corrent de la decenia seguenta, lei trèbols intèrnes de
l'Empèri Assirian après la mòrt d'Assarhaddon permetèron ai princes de Sais de
restaurar l'independéncia dau país (XXVIa dinastia). Puei, lei faraons saitas
assaièron de tornar conquistar Palestina qu'èra utilizada coma basa deis
invasions asiaticas. Dins aquò, la preséncia egipciana dins aquela region
demorèt febla maugrat lei divisions entre seis adversaris (Assirians, Caldèus,
Medes e Aquemenidas). Ansin, après l'unificacion d'Orient Mejan per Pèrsia,
Egipte foguèt aisament conquistada per leis Aquemenidas en 525 av. JC.

Egipte venguèt alora una satrapia pèrsa e lei sobeirans aquemenidas portèron lo
títol de faraon dins lo país (XXVIIa dinastia). En 404 av. JC, una insureccion
egipciana aprofichèt lo declin e lei guèrras civilas entre pretendents au tròne
aquemenida per restaurar l'independéncia. Formèron lei XXIXa e XXXa dinastias e
capitèron de tenir lo país fins a una novèla invasion pèrsa en 341 av. JC.
Pasmens, lo retorn deis Aquemenidas foguèt brèu car lo país foguèt conquistat,
sensa trobar de resisténcia vertadiera, per l'armada d'Alexandre lo Grand en 333
av. JC.

Après la conquista dau país per Alexandre lo Grand, Egipte demorèt sota lo
contraròtle de sobeirans d'origina grèga de 332 a 30 av. JC. Durant son brèu
passatge, Alexandre fondèt Alexàndria, capitèt d'obtenir lo sostèn dau clergat
d'Amon, totjorn poderós, e laissèt sei lèis ais Egipcians. Après sa mòrt en 323
av. JC, la region foguèt atribuida a Ptolemèu que la dirigiguèt coma satrapa
avans de se proclamar rèi en 305 av. JC. Fondèt la dinastia lagida que
reprenguèt la forma tradicionala dau poder egipcian, compres lo títol de faraon,
per legitimar son poder.

Ptolemèu reinèt fins a sa mòrt en 283 av. JC e dotèt Egipte d'una flòta poderosa
que li permetèt de tornar venir una poissança comerciala. Pasmens, après sa
disparicion, sa dinastia s'afebliguèt en causa de complòts e de tensions
intèrnes entre Grècs e Egipcians. D'efèct, lei dos pòbles visquèron d'un biais
separat (lenga, religion, drech diferents... etc.) e lei cargas importantas
foguèron unicament fisadas ai Grècs. De mai, per assegurar sa poissança, lei
Lagides impausèron d'impòsts importants ais Egipcians.

Ansin, maugrat una cort prestigiosa — Alexàndria èra, amb Atenas, lo centre
culturau e intellectuau mediterranèu pus important dau periòde — l'Egipte Lagida
declinèt pauc a pauc. A partir de 168 av. JC, passèt sota la proteccion de Roma.
Puei, lei Romans annexèron de partidas importantas de l'empèri comerciau
egipcian coma Cirèna (74 av. JC) ò Chipre (58 av. JC). Enfin, foguèt
definitivament annexada, coma proprietat personala de l'emperaire, après la
desfacha de Cleopatra VII qu'aviá sostengut Marc Antòni còntra Octavius en 30
av. JC.

Lo periòde roman durèt de 30 av. JC a la division de l'Empèri Roman a la fin dau
sègle IV ap. JC. Egipte foguèt una província particulara, proprietat personala
de l'emperaire, qu'aviá un ròtle important per avitalhar Roma. L'objectiu dau
poder imperiau èra donc de produrre un maximom de cerealas e de richessas e
l'administracion lagida foguèt donc gaire modificada : lei revenguts dau clergat
foguèron leugierament demenits mai lo grèc demorèt la lenga dau poder. De tropas
importantas (tres legions completadas per d'auxiliaris locaus au sègle I)
foguèron estacionadas per susvelhar la region.

Pasmens, lei revòutas foguèron pas frequentas. Lei pus importantas foguèron
entraïnadas per lo maucontentament dei judieus que foguèron chaplats en 66 e en
117 ap. JC. Au sègle II, leis emperaires aumentèron la part deis impòsts donada
au clergat e assaièron de melhorar lo rendement de sei domenis. Lo calme
permetèt de redurre la preséncia militara mai la maufisança demorèt la nòrma e
leis emperaires mantenguèron totjorn un contraròtle estricte dau país.

Lo cristianisme apareguèt rapidament en Egipte e èra majoritari au sen de la
populacion tre lo sègle III. A respèct d'autrei regions de l'Empèri,
l'eremetisme e lo monaquisme i foguèron fòrça importants. Alexàndria e lei
monastèris egipcians venguèron pauc a pauc de centres majors de la teologia
crestiana. Pasmens, aqueu succès entraïnèt una multiplicacion deis eresias e una
reaccion viva dei pagans que s'organizèron per resistir. En particular, lei
neoplatonicians formèron d'escòlas de filosofia a Alexàndria que foguèron
finalament sarradas en 415 après de manifestacions violentas de la populacion.

Après la division de l'Empèri Roman, Egipte faguèt partida de l'Empèri Bizantin
fins a la conquista aràbia dins lo corrent dau sègle VII. Pasmens, a respèct dau
periòde roman, d'evolucions politicas avián agut luòc ambé la cristianizacion
dau país. En particular, lo patriarca d'Alexàndria avián pron d'autoritat per
s'opausar a la volontat imperiala gràcias au sostèn deis evesques e dei
monastèris egipcians. De mai, defensor dei posicions teologicas d'Egipte,
capitèt de restaurar a son profiech lo sentiment nacionau de la populacion.

L'Egipte Bizantina foguèt donc subretot tocada per de conflictes ambé
Constantinòple. La rason prefonda n'èra l'adopcion dau monofisisme per leis
Egipcians e son oposicion ai dògmas dau concili de Calcedònia. En causa de
l'importància estrategica de l'agricultura egipciana, leis emperaires successius
foguèron obligats de negociar e de divisir seis adversaris. Pasmens, lei
faccions pus duras gardèron lo poder e l'ostilitat de la populacion còntra lo
poder imperiau aumentèt durant lo sègle VI. En 616, lei Sassanidas qu'ocupèron
la region durant la lònga guèrra de 602-628 recebèron ansin un acuèlh favorable
de part de la populacion.

La conquista aràbia acomencèt en 640 e s'acabèt en 642. Defenduda per de tropas
mau equipadas e gaire motivadas, Egipte resistiguèt gaire ais envaïsseires en
causa de l'ostilitat prefonda de la populacion còntra Constantinòple. En 645 e
en 654, d'atacas de la flòta bizantina permetèron brèvament de tornar conquistar
Alexàndria mai privada dau sostèn deis abitants, l'armada imperiala poguèt pas
resistir ai còntra-ofensivas aràbias.

Gaire nombrós, leis Arabis laissèron seis institucions a la populacion e se
contentèron de sasir lei domenis de l'emperaire e dei senhors bizantins. Levèron
tanben un impòst sus la proprietat fonsièra e una capitacion sus lei crestians.
En mai d'aquò, lo clergat còpte foguèt protegit e lei monastèris exemptats de la
capitacion. Aquò favorizèt la conversion progressiva de la populacion a l'islam
(sunita) e lo mantenement de l'influéncia dei monastèris. La fin dau contraròtle
bizantin permetèt tanben a Egipte de comerçar ambé de destinacions novèlas coma
Índia ò Pèrsia.

Pasmens, aqueu periòde de renaissença economica s'acabèt ambé la fin dau Califat
Omeia en 750 car leis Abbassidas se preocupèron subretot d'esplechar la vau de
Nil per avitalhar sei capitalas mesopotamianas. Aquò entraïnèt rapidament de
revòutas dei Còptes e mai deis Arabis.

Dins lo corrent dau sègle IX, lo declin dau Califat Abbassida permetèt ai
governadors dei províncias de venir autonòms. En 868, Ahmad ibn Tulun se
proclamèt senhor d'Egipte e conquistèt Siria. Fondèt la dinastia tulunida e
capitèt de gardar sei domenis en cambi de la reconoissença de la senhoriá
nominala dei califas abbassidas. Lei Tulunidas gardèron lo poder fins a 905 e un
retorn en fòrça deis Abbassidas que restabliguèron son autoritat dirècta sus lo
país.

Pasmens, aquela restauracion de la poissança abbassida foguèt brèva. En 935,
Muhammad ben Tughj, un generau turc cargat de luchar còntra lo chiisme en
Egipte, se proclamèt a son torn independent, mejançant tornarmai un mantenement
nominau de la senhoriá abbassida. Fondèt la dinastia ikhchidida que declinèt
rapidament après sa mòrt en 946.

Senhor de Magrèb dempuei 909, lei Fatimidas, chiitas, conquistèron Egipte en
969. I transferiguèron sa capitala quatre ans pus tard e lo país venguèt lo còr
de son domeni après l'independéncia de Magrèb en 1045 e la pèrda de la quasi
totalitat de Palestina ocupada per lei Turcs e lei Crosats.

Sobeirans bastisseires e tolerants, lei califas fatimidas creèron una cort
brilhanta que sei besonhs de produchs de luxe permetèt de sostenir l'artesanat e
de redreiçar l'economia egipciana. Lo comèrci venguèt tornarmai una activitat
importanta e Egipte èra alora tornarmai una plaça importanta per lei marchands
mediterranèus, africans e asiatics. En revènge, la situacion dei païsans se
melhorèt gaire e la populacion demorèt largament fidèla au sunisme.

Puei, a partir dau sègle XI, lei califas perdiguèron son poder e mau capitèron
d'empedir la generalizacion de la corrupcion au sen de l'administracion e de
l'armada. De vizirs energetics permetèron d'assegurar la subrevida dau Califat
mai son declin contunièt. En 1164, menaçat per d'invasions bizantinas e francas,
lo govèrn fatimida demandèt l'ajuda dei Turcs de Nur al-Din. Aqueu darrier li
mandèt Shirku que rebutèt leis assauts dei crestians en 1169 e moriguèt quauquei
setmanas après sa victòria. Foguèt remplaçat per son nebòt Saladin que recebèt
l'òrdre de suprimir lo Califat Fatimida, çò que foguèt realizat en 1171.

Egipte, gràcias a son industria e son agricultura, venguèt lo còr de la
poissança de Saladin. A sa mòrt, en 1193, foguèt donada a son fiu Al-Aziz Imad
ad-Din Uthman. Pasmens, la dinastia aiubida mancava d'estabilitat e divèrsei
còps d'estat l'afebliguèron. En mai d'aquò, deguèt faciar plusors Crosadas que
desbarquèron dins lo Deltà. Aquò renforcèt lo poder deis esclaus militars turcs
dichs Mamelocs. Ansin, en 1250, son cap executèt lo darrier sultan aiubida
d'Egipte e prenguèt dirèctament lo poder.

Lei Mamelocs dirigiguèron Egipte de 1250 a 1517. Creèron una administracion
eficaça e aprofichèron la destruccion d'Orient Mejan per lei Mongòls per venir
la principala plaça comerciala de Mediterranèa. En particular, lo pòrt
d'Alexàndria venguèt la crosiera principala entre marchands italians (fusta,
fèrre, armas... etc.) e orientaus (espècia, seda... etc.). La prosperitat
eissida d'aquelei cambis permetèt l'aparicion d'una cort luxuosa au Caire e una
activitat intellectuala ò cultura intensa simbolizada per la construccion de
monuments prestigiós.

Regardant leis afaires politics, l'epòca mameloca pòu se devesir entre tres
periòdes diferents. De 1250 a 1382, lo poder foguèt entre lei mans dei Mamelocs
bahritas (d'origina turca). Sota la direccion dei sultans Qutuz (1259-1260) e
Baybars (1260-1277), capitèron de rebutar leis atacas mongòlas e d'eliminar la
preséncia crosada en Palestina. Après la destruccion de Bagdad en 1258,
venguèron lei protectors dei califas abbassidas que foguèron acuelhits en Egipte
onte tenguèron un ròtle simbolic de cap religiós. Puei, durant lei rèines de sei
successors, estendèron sa dominacion sus lei Luòcs Sants de la Peninsula Aràbia
e dins lo sud d'Anatolia.

En 1382, lei Mamelocs burjitas (d'origina circassiana) prenguèron lo poder. Fins
a la mòrt de Barsbay (1422-1438), mantenguèron la poissança militara dau
Sultanat Mameloc, compres còntra Tamburlan en 1400. Pasmens, deguèron pauc a
pauc faciar una desgradacion de la situacion economica e assaièron sensa succès
d'impausar un monopòli d'Estat sus lei cambis comerciaus dau pòrt d'Alexàndria.
Après 1438, lei Mamelocs declinèron e adoptèron de politicas conservatritz
qu'empachèron la modernizacion de sei fòrças militaras. Ansin, au començament
dau sègle XVI, la flòta mameloca foguèt anientada per lei Portugués en 1503 que
s'installèron ais Índias e prenguèron lo contraròtle dirècte de certanei zònas
de produccion d'espècias. Enfin, en 1516, una guèrra còntra l'Empèri Otoman e
son artilhariá s'acabèt per un desastre e la presa dau Caire per lei Turcs en
1517.

Per assegurar son autoritat en Egipte, l'Empèri Otoman s'apielèt sus lei
Mamelocs qu'acceptèron sa dominacion e creèron un sistèma d'esplecha economic
permetent d'assegurar de revenguts a Constantinòple e a seis aliats locaus. Un
sistèma relativament complèx, inspirat per lo sistèma feodau mameloc, foguèt
donc creat per administrar lo país.

Son cap èra un pacha, teoricament nomat per una durada d'un an, e cargat de
levar l'impòst, de mandar una partida dau tesaur a Constantinòple e de formar de
tropas militaras destinadas ai besonhs de l'Empèri. Èra ajudat per 24 beis,
generalament d'origina mameloca, que dispausavan de tropas personalas, e de sèt
regiments frontaliers dirigits per d'agas elegits per un an per sei soudats.
Aqueleis oficiers superiors avián de tèrras e èran cargats de la collècta de
l'impòst. Devián ne'n donar una partida au pacha e podián gardar lo rèsta per
sei besonhs.

Pasmens, en causa de l'alunchament de Contantinòple e dau declin progressiu de
la poissança otomana, aqueu sistèma venguèt rapidament fòrça caotic. D'un caire,
lei pachas venguèron pauc a pauc independents e, a partir d'Alí Bey al-Kabir
(1757-1773), acceptèron solament de reconóisser nominalament la senhoriá dau
sultan otoman. D'autre caire, lo pacha eu meteis deguèt sovent se contentar
d'una autoritat teorica sus sei beis e seis agas. L'economia, que deviá sostenir
aqueu sistèma, declinèt en causa de l'incompeténcia dei senhors egipcians. Per
lo premier còp dempuei l'Antiquitat, Egipte venguèt pauc a pauc una poissança
economica segondària e perdiguèt sa posicion de plaça comerciala majora en
Mediterranèa.

Dins lo corrent dau sègle XVIII, Egipte èra plus un centre comerciau important —
Alexàndria èra plus frequenta per leis estrangiers levat de quauquei marchands
marselhés — mai sa posicion estrategica sus la rota deis Índias interessèt lei
poissanças imperialas europèas. Aprofichant lo declin de l'Empèri Otoman,
Anglatèrra, França e Russia assaièron d'estendre son influéncia dins lo país.
Per exemple, en 1775, leis Anglés obtenguèron la dubertura de la Mar Roja a sei
naviris en provenença deis Índias.

Puei, durant lei guèrras revolucionàrias, França mandèt una armada, dirigida per
Napoleon Bonaparte, en Egipte per copar la liason entre leis Illas Britanicas e
leis Índias. Se lo país foguèt aisament conquistat a l'eissida de la batalha dei
Piramidas (21 de julhet de 1798), lei Francés foguèron rapidament isolats per la
superioritat navala anglesa e la destruccion de sa flòta a Abokir. Après lo
retorn de Napoleon en França (aost de 1799) e l'assassinat dau generau Kléber
(14 de junh de 1800), un desbarcament angloturc entraïnèt la capitulacion dau
còrs expedicionari francés lo 2 de setembre de 1801.

Après la desfacha francesa, l'Empèri Otoman mau capitèt de restaurar son
autoritat sus Egipte que venguèt de facto independenta quand Mehemet Ali, cap
dei tropas albanesas dins lo país, foguèt reconegut pacha per Constantinòple en
1805. Sièis ans pus tard, eliminèt beis e Mamelocs per assegurar son poder.
Enfin, per se desbarrassar de sei soudats albanés, lei mandèt conquistar Sodan
en 1820-1821.

Mehemet Ali dirigiguèt Egipte fins a sa mòrt en 1849. Son objectiu foguèt de
desmantelar lo sistèma feudau eiretat dau periòde mameloc per redreiçar
l'agricultura e l'industria. Per aquò, adoptèt una politica fòrça dirigista
(monopòlis, contraròtle deis exportacions, percepcion dirècte deis impòsts...
etc.) que mau contentèt Londres entraïnant un raprochament ambé París. En
1820-1827, Mehemet Ali acceptèt d'ajudar l'Empèri Otoman per contrar lo movement
independentista grèga. En cambi, demandèt sensa succès la cession de Siria. En
1831-1832, aquò entraïnèt una guèrra e l'ocupacion de Siria per lei tropas
egipcianas. Pasmens, lo Reiaume Unit reüniguèt una coalicion europèa (Reiaume
Unit, Àustria, Russia e Prússia) per defendre l'integritat de l'Empèri Otoman.
En 1841, Mehemet Ali foguèt obligat d'abandonar Siria e de se contentar de sei
territòris africans.

Son felen Abbas Hilmi (1848-1854) assaièt de se raprochar de Constantinòple mai
foguèt rapidament assassinat. Foguèt remplaçat per Muhammad Said Pacha
(1854-1863) que restabliguèt de relacions privilegiadas ambé França e favorizèt
lo desvolopament de la proprietat privada en favor de la païsanariá. Pasmens,
aquò causèt la formacion d'una classa de grands proprietaris terrencs. Sota sa
direccion, Egipte retrobèt tanben son ròtle d'intermediari entre Euròpa e Asia
ambé la construccion d'un camin de fèrre entre Alexàndria e Suèz e
l'acomençament dau cavament dau Canau de Suèz.

Dins lo corrent dau rèine d'Ismail Pacha (1863-1879), Egipte conoguèt una tiera
de dificultats en despiech de l'inauguracion dau Canau de Suèz en 1869. D'efèct,
per de rasons financieras, lo govèrn deguèt vendre sei parts dins la companhiá
dau canau ai Britanics en 1874. Dos ans pus tard, assaièt de suspendre lo
pagament dau deute public, çò qu'entraïnèt la presa de contraròtle de
l'administracion egipciana per París e Londres. En parallèl, una temptativa
d'invasion d'Etiopia mau capitèt totalament e l'insureccion madista prenguèt lo
contraròtle de Sodan.

En 1879, Francés e Britanics remplacèron Ismail Pacha per son fiu Tawfiq
(1879-1892). Puei, en 1882, un chaple de crestians permetèt au Reiaume Unit de
trobar un pretèxte per desbarcar de tropas en Egipte — França refusèt de
participar. Après una victòria còntra lei fòrças dau coronèu nacionalista Ahmed
Urabi lo 13 de setembre, lei Britanics prenguèron lo contraròtle d'Egipte que
venguèt de facto un protectorat.

Se lei Britanics restabliguèron lei finanças egipcianas e desvolopèron
l'agricultura gràcias a la construccion de restancas, se turtèron a una
oposicion viva. En Egipte, deguèt faciar una agitacion nacionalista quasi
permanenta. En Sodan, l'insureccion madista prenguèt lo contraròtle totau dau
país en 1881-1885. Sa repression foguèt malaisada e foguèt pas acabada avans
1898-1899. Durant la Premiera Guèrra Mondiala, Egipte venguèt una basa per lei
fòrças britanicas qu'ataquèron l'Empèri Otoman a partir de Sinai. Aquò permetèt
d'oficializar lo protectorat britanic en 1914.

Après la fin de la Premiera Guèrra Mondiala, lo protectorat britanic foguèt
rapidament contestat. En novembre de 1918, lo refús de Londres de recebre una
delegacion egipciana entraïnèt dos mes d'esmogudas. Leis autoritats britanicas
acceptèron alora l'idèa d'una evolucion de sa preséncia en Egipte. En 1922,
après la revirada de plusors temptativas de negociacion, Londres decidèt de
reconóisser l'independéncia dau país mai de gardar lo contraròtle dau Canau, la
gestion deis afaires estrangiers, la defensa e la proteccion dei drechs deis
estrangiers. Gardèt tanben lo contraròtle de Sodan que foguèt definitivament
separat d'Egipte.

En 1923, una constitucion creèt una monarquia parlamentària. Fins a la Segonda
Guèrra Mondiala, lo rèi, la borgesiá nacionalistas e leis autoritats colonialas
britanicas dominèron la vida politica egipciana. En 1941-1942, Egipte foguèt
atacada per leis Italians e leis Alemands que foguèron finalament rebutats a la
batalha d'El Alamein. Pasmens, afeblit, lo Reiaume Unit deguèt evacuar lo país.

La monarquia èra tanben descreditada en causa de sa lònga collaboracion ambé
Londres e de son sostèn a la borgesiá. La desfacha còntra Israèl en 1948 agravèt
lo maucontentament. En julhet de 1952, un còp d'estat militar reversèt lo rèi
Faruk e la monarquia foguèt abolida en 1953.

Lo coronèu Gamal Abdèl Nassèr venguèt rapidament la figura principala entre leis
autors dau còp d'estat de 1952. Dirigiguèt lo país fins a sa mòrt en 1970. En
1956, capitèt de nacionalizar lo Canau de Suèz e la revirada politica de
l'intervencion francobritanica (crisi de Suèz) li donèt un prestigi considerable
dins lo mond arabi. Li permetèt tanben de s'assegurar dau sostèn de l'URSS en
despiech de sa politica anticomunista. Ansin, en 1958, lei dirigents panarabis
de Siria li demandèron de prendre la direccion de son país. Lei dos estats
formèron la Republica Aràbia Unida mai l'experiéncia mau capitèt e Siria
reprenguèt son independéncia en 1961.

En Egipte, lo regime venguèt pus autoritari ambé l'arrestacion dei comunistas e
dei Fraires musulmans. Divèrsei companhiás foguèron tanben nacionalizadas mai
lei reformas economicas demorèron globalament prudentas. La burocracia, ja
pletorica, foguèt encara renfòrçada. Enfin, lo darrier ponch important de la
politica de Nassèr foguèt la lucha còntra Israèl. Pasmens, en junh de 1966,
l'armada egipciana subiguèt un desastre durant la Guèrra dei Sièis Jorns e
Israèl ocupèt Sinai.

A la mòrt, Anwar el-Sadat li succediguèt e donèt una orientacion islamita au
regime ambé l'arrestacion de plusors militants de senèstra ò de fidèus de Nassèr
e ambé la liberacion de presoniers dei Fraires musulmans. Reprenguèt tanben la
lucha còntra Israèl e menacèt d'abandonar l'aliança sovietica (expulsion dei
conselhiers sovietics en 1972) per obtenir un sostèn pus important de Moscòu. En
octòbre de 1973, l'armada egipciana resistiguèt mielhs a l'armada israeliana
durant la Guèrra de Kippur mai foguèt finalament batuda.

Pasmens, lei succès iniciaus d'aquela guèrra permetèron de considerar l'idèa de
negociacions de patz. En 1977, un viatge suspres de Sadat en Israèl permetèt de
signar la patz un an pus tard entre Israèl e Egipte e d'obtenir la restitucion
de Sinai. En parallèl, Lo Caire abandonèt definitivament l'aliança sovietica e
se raprochèt deis Estats Units. Aquel abandon de la solidaritat aràbia, durament
criticat per leis autrei país arabis, foguèt acceptat per la populacion
egipciana. Dins aquò, Sadat contunièt de se turtar a una oposicion intèrna
importanta (comunistas, nasseristas, islamistas, còptes, intellectuaus... etc.)
e, en 1981, foguèt assassinat per un grop de militars islamistas.

Hosni Mubarak li succediguèt. Instaurèt e mantenguèt l'estat d'urgéncia que li
permetèt de reprimir l'oposicion, especialament lei movements islamistas coma
lei Fraires musulmans. Pasmens, la situacion economica se desgradèt lentament.
Ansin, maugrat sa popularitat dins lo mond, Mubarak perdiguèt pauc a pauc lo
sostèn de la populacion egipciana. En 2011, après lo reversament dau president
tunisian, de manifestacions popularas fòrça importantas ocupèron la capitala e
Mubarak foguèt obligat de demissionar lo 11 de febrier de 2011.

Dempuei la partença de Mubarak, Egipte conoís un periòde trebolat. D'efèct, se
lei Fraires musulmans ganhèron leis eleccions legislativas e presidencialas de
2012, se turtèron a l'oposicion dei partits laïcs e ai partisans de l'ancian
regime (poderós au sen de l'administracion e de l'armada). De mai, lo caòs
entraïnèt una crisi economica grèva que renforcèt l'oposicion ai Fraires
musulmans.

Aprofichant la situacion, lei militars organizèron un còp d'estat e arrestèron
lo president elegit Mohamed Mursi en 2013. Lo Conseu suprèm dei fòrças armadas
prenguèt la direccion dau país e reprimiguèt tornarmai lo movement dei Fraires
musulmans, çò que suscitèt la formacion de guerilhas islamistas dins mai d'una
region. Puei, lo manescau Abdelfatah Al-Sisi, figura principala dau novèu regime
militar, foguèt elegit president de la Republica ambé 96% dei sufragis exprimits
dins un contèxte de fraudas e de repression massiva dei movements d'oposicion.

De veire: lista dels presidents d'Egipte. Egipte es una republica
semipresidenciala dempuèi lo 18 de junh de 1953.

Las minoritats linguisticas son compausadas per los Dongolawis (1%), los Domaris
(gitans) (0,3%), los Nobiins 0,3%) e los Bejàs (0,1%). I a tanben qualques
communautats immigradas (Grècs, Italians, Libaneses, Chineses...). Lo còpte a
desaparagut coma lenga viva, es sonque utilizat coma lenga liturgica pels
còptes.

Es subretot al ponch de vista religiós que las minoritats son importantas amb
los còptes, de religion crestiana. La majoritat de la populacion es musulmana.

En 2011, sa feconditat foguèt estimada a 2,7 enfants per femna. Pasmens la
feconditat es encara nauta per que lo créis se mantenga e se prevei 123 000 000
d'estatjants en 2050.

L'arabi classic es la lenga oficiala. L'arabi parlat, jos tres fòrmas
dialectalas, (arabi egipcian, arabi sa'idi e arabi bedawi), es la lenga mairala
de mai de 98% de la populacion.

Lo còpte a desaparegut dempuèi lo sègle 17 coma lenga viva. Fins al sègle 13 èra
encara largament utilizat en literatura. A l'ora d'ara s'emplega subretot dins
las glèisas còptas.

Lo francés joguèt (e jòga encara) un ròtle de lenga internacionala. Es
concurrenciat per l'anglés. L'italian e lo grèc, que joguèron tanben de ròtles
de lengas internacionalas en Egipte, an gaireben desaparegut. Egipte es membre
de la Francofònia. En 2005, l'OIF estimèt los francofònes a 3,2% de la
populacion. Qualques escòlas porgisson tanben un sistèma d'ensenhament
francofòne de la mairala a l'universitat.

Lo domari, lenga dels gitans arabis, es encara praticat per una pichona
minoritat dins lo nòrd del païs.

Dins lo sud, los Bejàs, los Dongolawis e los Nobiins consituisson de minoritats
negroafricanas que sos lengas son tanben parladas dins lo nòrd de Sodan.

Los crestians representan 10% de la populacion. La Glèisa ortodòxa còpta recampa
92% dels crestians. La Glèisa catolica còpta es pro reducha en nombre e
representa 3% dels crestians e la Gléisa ortodòxa grèca aperaquí 4%. Totas las
autras ramificacions amassa recampan mens de 1% del crestians.



https://oc.wikipedia.org/wiki/Wikip%C3%A8dia

Wikipèdia (prononciat [lg./ga. wikiˈpɛðjɔ/bikiˈpɛðjɔ, pr. wikiˈpɛdjɔ/vikiˈpɛdjɔ,
ni./va. wikiˈpɛdja/vikiˈpɛdja, au. wikjiˈpedjɔ/vjikjiˈpedjɔ, lm.
wikiˈpedjɔ/vikiˈpedjɔ], en tot realizar eth w com en anglés o ben adaptar-la ath
son deth v baish e, en çò que tanh ar a finau, com en toti es casi, era
pronóncia vàrie segontes eth lòc) ei ua basa de donades dreçada sus Internet e
eth projècte cooperatiu que s'encargue d'aumplir-la en tot crear ua enciclopèdia
liura e multilingüa. Des deth començament, ei emparada pera Fondacion Wikimèdia,
ua associacion sense anim de lucre qu'amie endeuant d'autri projèctes coma eth
wikinòves, eth wikispècies, o eth wikiccionari. Eth sòn objectiu ei amassar tot
eth coneishement universau e méter-lo ar avitalh de toti. Malurosament, pas toti
pòden accedir ad aguest coneishement, pr'amor qu'ena planeta i a fòrça persones
damb pògui recorsi e non a an eth benastre de dispausar d'un ordenador damb
accès a Internet. Ath delà, fòrça govèrns an blocat er accès ara Wikipèdia.

En totau a dejà mès de 19 milions d'articles, mès de tres milions des quaus son
en anglés, era lengua que ne possedís mès, e 82 994 son en occitan, era 51au
lengua damb mès articles. Es lengües wikipedianes son dejà 276. Era enciclopèdia
s'escriu damb era aportacion que hèn cada dia milions de volontaris de tot eth
mond. Cada dia receb mès de cinquanta milions de visites. Era Wikipèdia siguec
enprincipiada en 2001 per Jimmy Wales e Larry Sanger e ara era sua escaduda ei
indiscutible. Aucupe era setau posicion laguens des pagines mès liejudes der
hilat ena classificacion d'Alexa damb mès de 365 milions liegedors. e a devengut
un trabalh de referéncia mondiau. Des deth 2007 ei era enciclopèdia mès longa
deth mond.

Eth nòm Wikipèdia, encunhat pes creadors dera enciclopèdia, ei fruit d'un
crotzament entre eth mot enciclopèdia e era paraula hawaiiana wiki, que vòu
díder “brivent”/“rapid”, qu'a passat a designar ua tecnologia entara creacion de
pagines web cooperatiues damb era quau ei basada era Wikipèdia. Damb aguest
plantejament, cadun pòt enregistrar-se damb un nòm conegut per toti e un senhau
que sonque coneisherà er usatgèr. Un còp hèt, ja pòt collaborar en projècte.
Bèths utilizaires an er estatus d'administrators, es quaus an eth déuer de
moderar eth projècte e intervier en casi de vandalisme, pagines prepausades tà
escafar e d'autri conflictes. Arron, es diuèrsi volontaris se pòden coordinar,
discutir e compartir coneishements a trauèrs d'espacis de comunicacion coma era
Tavèrna e es pagines de discussion.

Amiar endeuant un projècte cooperatiu damb volontaris de tot eth mond que non se
coneishen entre eri non ei un shantièr bric aisit. Pòden aparéisher faussades e
cau revisar contunhadament era informacion e apraiar aqueres causes que bères
persones agen hèt per error o ben damb mala idèia, que passe sovent. A despient
des mesures que met en practica era Wikipèdia tà garantir-ne era veracitat e era
neutralitat deth punt d'enguarda, diuèrsi critics l'acusen sistematicament de
contier errances e incoeréncies en tot sajar de hèr-le pèrder credibilitat.
Autres critiques se fondamenten en problèma deth vandalisme e enes informacions
ahijudes sense era seguretat que siguen totaument veraies . Pasmens, d'autres
arrecèrques an demostrat qu'eth vandalisme se pòt combàter.

Jonathan Dee, deth jornau The New York Times, e Andrew Lih, en 5au Simpòsi
Internacionau sus eth Jornalisme en Linha, mentèren era imporatància dera
Wikipèdia, non sonque coma referéncia enciclopedica, senon tanben coma hònt de
nòves actualizades damb freqüéncia.

Eth nòstre projècte ei crear era enciclopèdia en lengua occitana, çò que hèm
dempús eth 13 de deceme de 2003. Campatz aciu es estadistiques deth projècte en
occitan en grilhes e en grafiques.

Era Wikipèdia ei ua version electronica des enciclopèdies en papièr, es que des
de hè fòrça ans son emplegades a molti endrets deth mond entà eternizar eth
coneishement. Enes prumèrs tempsi, es enciclopèdies èren escrites a man en papir
o pergamin. Non siguec enquia mès tard que s'utilizèc eth papièr, mès er auenç
mès important en camp des enciclopèdies e des libres en generau ei, solide, era
invencion dera impremta, en sègle xv.

Es prumèrs passi entar emplec d'utís automatics que siguessen mielhors qu'era
impremta com a miei mès brivent e practic d'accès as contengudi enciclopedics
aueren luòc enes anades trenta deth sègle xx estimuladi en granda mesura peth
roman de ficcion Eth cervèth deth Mond (1937), de H. G. Wells. Tanben i prenec
partida era vision futurista Memex de Vannevar Bush. Aguesti pensaments se
basauen en emplegar microfilmes tath magasinatge dera informacion mès
arremarcable d'ua persona. Aguesta idèia tanben siguec expausada posteriorament
per Ted Nelson en sòn projècte Xanadu (1960).

Damb eth desrotlament d'Internet s'han produsit fòrça temptegi de crear
d'enciclopèdies en linha. Eth mèstre deth movement deth logiciau liure, Richard
Stallman, prepausèc en 1999 era creacion d'ua Enciclopèdia Liura e Universau e,
mès tard, recebec plan emocionat era nòva dera naishença dera Wikipèdia. Des
deth portau dera Fondacion deth logiciau liure se convida as usatgèrs a visitar
e contribuir damb era Wikipèdia.

Era Wikipèdia comencèc coma un projècte complementari de Nupèdia, ua
enciclopèdia liura en linha escrita en anglés. Era Nupèdia siguec fondada eth 9
de març deth 2000 e ère ua seccion deth portau dera entrepresa Bomis Inc. Era
Nupèdia siguec constituida cossent damb era Licéncia de Liura Documentacion deth
projècte GNU e es sòns collaboradors èren saberuts causidi pera direccion dera
enciclopèdia.

Larry Sanger e Jimmy Wales idièren ua naua faiçon de hèr foncionar era
enciclòpedia e decidèren de desestacar era Wikipèdia dera Nupèdia eth 10 de gèr
de 2001. Com que çò que volien ère ua enciclopèdia universau entà toti, pensèren
qu'era mielhor manièra ère perméter que totes es persones i poguessen collaborar
volontàriament sense èster escuelhudes per arrés. Ath delà, lancèren era
possibilitat de desvolopar-la en d'autres lengües. Siguèren es catalans es que
demanèren insistentament que volien editar era enciclopèdia ena sua lengua, es
quaus an apostat plan per era enquia auei.

Dus mesi dempús neishec era prumèra Wikipèdia en ua autra lengua: era
enciclopèdia en catalan, entamenada eth 21 de març de 2001. Ei ua des edicions
damb mès usatgèrs actius, mès de mila sèt cents trenta, e ei arremarcable eth
ritme de creacion que pòrte. Ara a Modèl:Variables articles e recep ua mejana de
sèt visites per segon, se place atau ara tretzau posicion.

Es baishes en Nupèdia aumentèren enquia que despareishec completament en 2003.
Toti es sòs articles se sauvèren e sigueren incorporadi ara Wikipèdia en madeish
an. Eth 20 de seteme de 2004 era Wikipèdia auie un milion d'articles en cent
lengües. Cada viatge auie mès escaduda e eth 9 de seteme de 2007 s'artenhec era
chifra istorica des dus milions d'articles en anglés en tot consagrar-se coma
era enciclopèdia mès longa deth mond. Superèc era Yongle Encyclopedia (1407),
considerada enquia alavetz coma era mès extensa dera istòria. Curiosament siguec
exactament sies cents ans dempús dera sua publicacion.

Quand era revista Time autregèc eth prèmi "Persona dera annada 2006" a "You",
reconeishec era escaduda dera colaboracion en linha e mentèc era Wikipèdia coma
un des tres exemples des servicis "Web 2.0" amassa damb es portaus YouTube e
MySpace.

S'an emprincipiat diuersi projèctes en sistèma wiki, que permet er ahigement
d'informacion de faiçon dubèrta. Eth sistèma wiki ei tot simplament aquerò e era
filosofia dera dubertura e eth modèu editoriau deth punt d'enguarda neutrau son
uns elements pes quaus apòsten bona partida d'aguesti projèctes, mès non son pas
caracteristiques intrinsiques deth wiki. Per exemple, Wikinfo ei un portau web
wiki que non requesís un punt d'enguarda neutrau e permet atau era arrecèrca
originau. Autri projèctes inspiradi ena Wikipèdia son Citizendium, Scholarpedia,
Conservapedia, i Knol de Google. Se pòt comprovar en aguesti luòcs com quauqui
des aspèctes fondamentaus ena Wikipèdia son abordadi de distinta faiçon, coma es
politiques de revision, era arrecèrca originau e era inclusion de publicitat
comerciau. Era Wikipèdia, en cambi, non met pas publicitat e sonque se manten
damb dons economics desinteressadi.

Era informacion dera Wikipèdia a besonh d'un espaci a ont magasinar-se. Es
servidors son es ordinadors ont se sauve era informacion der hilat. Enquia 2004
era Wikipèdia emplegaue un solet servidor. Era escaduda deth projècte hec que
non n'i auesse pro damb un e era chifra anèc en cheishuda, de sòrta qu'en gèr de
2005 n'auie trenta nau, toti plaçats en Florida (EUA). Es servidors dera
Wikipèdia empleguen eth sistèma operatiu Linux (principaument Ubuntu), damb
bèths OpenSolaris per ZFS. En hereuèr de 2008 i auie tres-cents servidors
plaçats en Florida, vint-e-sies en Amsterdam (Païsi Baishi), vint-e-tres
servidors dera entrepresa Yahoo! en Seol (Corèa deth Sud). Era Wikipèdia recep
entre 25 000 e 60 000 peticions cada segon, depenent dera ora deth dia. Es
servidors mès grandi son plaçadi enes Païsi Baishi e en Corèa e receben
actuaument bona partida deth transit.

Eth foncionament dera Wikipèdia depen de MediaWiki, un logiciau liure e de
codificacion dubèrta escrit en lengatge PHP e bastit sus ua basa de donades
MySQL. Eth logiciau incorpore diuerses caracteristiques de programacion coma era
possibilitat d'includir ligams, que li proporcionen eth sòn caractèr interactiu,
e modèls preestablits, que permeten presentar eth contengut de faiçon
egauitària. MediWiki ei jos era Licéncia publica generau (GPL) de GNU e se hè
servir en toti es projèctes dera Fondacion Wikimèdia e en quaqui autri projèctes
wiki.

Iniciaument ère executada damb eth logiciau UseModWiki, que siguec escrit en
lengatge Perl per Clifford Adams. Aguest prumèr sistèma informatic dera
Wikipèdia ei çò qu'òm nomente fasa I. Abans requesie eth programa Case, que
permetie era inclusion des ligams laguens deth tèxte. Après siguec incorporat un
sistèma mès aisit tà hèr aguesta foncion que convertís en ligam eth tèxte mercat
ara debuta e ara fin per dus gafins.

En gèr de 2002 se comencèren a efectuar diuerses mielhores en sistèma informatic
dera Wikipèdia que ne cambièren completament era configuracion, ei çò qu'aperam
era fasa II. Era nauetat principau d'aguesta fasa siguec er escambi de
UseModWiki, eth logiciau qu'administraue era basa de donades, per Wiki PHP, un
programa plan diferent deth qu'i auie, atau madeish èren escrits en lengatges
informatics diferenti, eth prumèr en Perl e eth nau en PHP. Era basa de donades
ère alavetz de sòrta MySQL, un sistèma qu'actuaument empleguen fòrça logiciaus
de bases de donades coma Open Office. En madeish an òm escambièc eth programa
Wiki PHP per Media Wiki, creat per Magnus Manske. Aguest nau logiciau ère escrit
en madeish còde e incorporaue diuerses mielhores en çò que hè ar autre. En
junhsèga Lee Daniel Crocker mielhorèc eth logiciau Media Wiki entà hèr créisher
eth sòn rendement, ua causa que fòrça usatgèrs credien de besonh.

Ara debuta er imatge dera Wikipèdia ère eth drapèu nòrd-american. Era vertat ei
que non s'auie decidit encara com serie aguest simbèu e er internauta Jimbo
Wales metec eth drapèu sense cap d'intencion que devenguesse er emblèma deth
projècte. Ara ben, aguest hèt generèc bères critiques e s'acusèc era Wikipèdia
d'èster etnocentrica.

Pògui dies dempús, se dessenhèc eth prumèr emblèma dera Wikipèdia, coneishut
coma eth Wiki logo Nupedia. Er autor deth dessenh non s'a podut identificar.
S'installèc ena pagina dera enciclopèdia en març de 2001. Eth dessenh en
question cònste dera suberposicion d'ua frasa der escrivan e matematician anglés
Lewis Carroll sus un cercle, en tot emplegar er efècte de uelh de peish tà
simular ua esfèra. Era frasa ei ua mencion prenuda de Euclid and his Modern
Rivals (Euclides e es sòns rivaus modèrnes) de Lewis Carroll (Prefàcia, pagina
X), que ditz :

Modèl:Mencion « D'un biais, aguest libre ei ua experiéncia que va sajar de
comprovar ua faussada : voi díder que non considerè de besonh de mantier ath
long deth libre era grauetat d'estil qu'es escrivans scientifics son avedadi a
emplegar, e que de quauqua faiçon siguec vist coma un « accident inseparable »
der ensenhament scientific. Jamès podí veire era racionalitat d'aguesta lei
memoriau : i a de tèmes que son, bensè, tròp seriosi en esséncia tà adméter
quinsevolhe tractament arretengut, mès non pògui arreconéisher era Geometria
coma un d'eri. Totun, espèri que se descorbirà que m'è permetut de percéber eth
costat comic des causes sonque en moments apropriadi, quand er alassat liegedor
pòt molt ben desirar un moment d'alend, e non en quinsevolha ocasion que pogue
méter en perilh eth contunhament dera linha argumentau. »

En 2003 òm acuelhec per miei d'ua votacion internacionau er usatge d'un nau
emblèma. Conegut coma wikiesfèra, se tracte d'ua esfèra incompleta compausada de
pèces d'un copacap damb brigalhons d'escritura de diuèrses lengües, en tot
simbolizar era condicion d'obratge en construccion permanenta qu'a era
Wikipèdia. Posteriorament, òm hec bères modificacions en dessenh, coma era
substitucion des brigalhons d'escritura per letres e d'autri signes de diferenti
alfabèts.

Òm recebec fòrça denóncies de diuèrses errances e incorreccions enes simbèus
ahijudi ena wikiesfèra. Aguest hèt impulsèc diuersi editors dera Wikipèdia a
daurir un debat sus era possibilitat de crear un nau imatge animada o
fotorealista. Era creacion deth nau emblèma siguec ua collaboracion entre fòrça
persones. Siguec remplaçat er an 2010 e ei er emblèma que coneishem ara. Era
esfèra actuau ei tridimensionau e a pèces construsides damb un grand realisme.
Es signes de cada pèça se comprovèren ben abans de dar er imatge per fenit. Ath
delà, se cambièc era sòrta de letra dera devisa deth dejós que ditz « Wikipèdia,
l'enciclopèdia liura » per ua letra Linux Libertine. Es dreits dera wikiesfèra
apertien ara Fondacion Wikimèdia.

Era devisa dera Wikipèdia ei « Era enciclopèdia liura que cadun pòt editar ». En
mots deth sòn cofondador Jimmy Wales : « Eth projècte constituís un esfòrç entà
crear e distribuir ua enciclopèdia liura dera mès nauta qualitat possible a
totes es persones ena sua lengua. D'aguesta faiçon poiram arténher un mond ont
totes es persones dera planeta agen accès liure ar ensemble de tota era sabença
dera umanitat ». Se debana en tot hèr-se servir un logiciau wiki e compde damb
un libre d'estil ont s'expausen es directritzes a seguir tà mantier ua certana
qualitat e coeréncia enes articles. Ua d'aguestes directritzes ei, per exemple,
qu'eth títol der artícle a d'aparéisher en gras ara prumèra frasa deth madeish.
Quand cau establir naues directritzes, es utilizaires prepausen es diferentes
possibilitats e ne parlen enquia arribar tà un consent. Alara, era naua decision
s'includís en libre d'estil.

Un estudi realizat pera revista Nature en 2007 afirmaue qu'era Wikipèdia
capitaue era Enciclopèdia Britanica en qualitat. Era Enciclopèdia Britanica
arrefusèc aguesta manièra com era revista valoraue eth contengut des dues
enciclopèdies. Era revista, peth sòn biais, arresponec qu'eth sistèma de
valoracion s'auie expausat esclaridament : estudiants independents analisèren ua
seleccion d'articles e ne causiguèren es mielhors sense saber-ne era
procedéncia. Encara i a plan de polemica sus aguest ahèr.

Era Universitat Carnegie Mellon e eth Palo Alto Research Center realizèren un
estudi sus es grandi caletres d'articles ara Wikipèdia en anglés dempús junhsèga
de 2006 enquiath mai de 2010, es resultats sigueren es que seguissen :

Quaqui projèctes, coma eth dera Stanford Encyclopedia of Philosophy, o eth dera
Nupedia, ara abandonada, an emplegat politiques editoriaus tradicionaus e era
autoria des articles sonque ère en mans de saberuts. Ocasionaument, òm trape
luòcs web coma h2g2 o everything2 que seguissen ues normes preestablides ont es
articles pòden èster redigidi sonque per cada persona de faiçon individuau.

Projèctes coma eth Wikispècies, Susning.nu e Wikinòves son wikis ont es articles
son debanadi per nombrosi autors e non i a cap de critèri abituau de revision.
Mès a diferéncia de moltes autres, eth contengut dera Wikipèdia ei jos ua
licéncia liura : cadun ei autorizat a préner-lo, modificar-lo e distribuir-lo.

Eth contengut grafic e sonor dera Wikipèdia ei partejat damb es autri projèctes
dera Fondacion Wikimèdia, pera aguesta arrason se sauve ena pagina web de
Wikimèdia Commons. S'òm vòu includir un imatge, ua musica o un vidèo en
quinsevolhe des articles de Wikipèdia, Wikispècies, Wikinòves, eca, non cau
sonque apondre entre cladators Imatge: e eth nòm der archiu en question. Òm pòt
cercar aguest contengut laguens era pagina de Wikimèdia Commons, a ont ei
classificat per categories e i a un motor d'arrecèrca entà que sigue mès facil
de trapar çò qu'auetz de besonh.

Ei important qu'es imatges e es enregistraments agen ua licéncia liura, pr'amor
qu'era Wikipèdia non pòt botar arren que sigue proprietat de quauqu'un. Ça que
la, en bèths projèctes de Wikimèdia coma era Wikipèdia anglesa, ei permetut er
usatge d'illustracions damb dreits d'autor gràcies ath fair use (emplec
arrasonable), arrecuelhut ena legislacion des Estats Units.

S'ua persona coneish ben ua lengua que non ei ena Wikipèdia e a eth temps e eth
compromés de construsir-la, ac pòt sollicitar a aciu. Era administracion dera
Wikimèdia ac tendrà en compde e decidirà se crea-la o non. Certanament, s'an dat
casi en qu'era decision a resultat negatiua. Vejatz es peticions de dubertura de
projèctes wiki en naues lengües.

Pr'amor qu'ath long des ans s'an anat enprincipiant edicions en d'autres lengües
e cada ua d'eres a un nombre diferent de collaboradors, totes son en estats de
desvolopament ben diuersi. D'aguest biais, n'i a ues coma era anglesa, era
alemanda e era francesa, qu'an mès d'un milion d'articles e d'autres, coma era
Wikipèdia en chaktow o en chamoru, qu'encara son lonh d'artenher aguesta chifra.
Totun, çò mès important ei que totes es Wikipèdies trabalhen peth coneishement
universau, siguen escrites ena lengua que sigue. Aciu auetz ua tièra de totes es
lengües wikipedianes damb eth sòn nombre d'articles e d'usatgèrs enregistradi.

Coma norma generau, toti es articles se pòden modificar. Ei plan aisit : sonque
cau sarrar eth boton modifica plaçat ena partida superiora dera pagina. Entà
crear un nau article se n'a de cercar eth nòm e, quand s'informe que encara non
i a arren escrit, cau sarrar eth boton article damb letres vermelhes. Es
cambiaments realizats en un article se hèn visibles de manièra instantanèa, per
çò qu'ei important d'auer-lo ben revisat abans de sauva-lo. Entà començar a
editar podètz consultar Prumèrs passi. Se non sabetz qué editar e auetz besonh
idèies, podètz anar a Especial:Darrièrs cambiaments.

Ei en tot estudiar-se com estrénher era edicion d'articles entà forbingar casi
de vandalisme. Ua forma ei era proteccion. Quand se considère qu'un article ei
pro bon e extens, es administradors pòden protegir-lo de biais que s'age de
pelodir permís entà modificar-lo. Ua autra solucion que se contemple ei de
proïbir era edicion as utilizaires que non s'an enregistrat. Era Wikipèdia
anglesa, per exemple, non permet era creacion de naus articles ad aguesti
usatgèrs.

Nomentam guèrra d'edicions quand dus o mès collaboradors an de concepcions
diferentes de com abordar certans articles. Alavetz, aguesti usatgèrs entren en
conflicte de manièra qu'un realize un cambiament e sistematicament un autre lo
revertís. Aguest fenomèn ei plan comun ena Wikipèdia e se produsís normaument en
articles sus tèmes polemics coma China, Israèl, crisi economica, sectarisme,
religion, sionisme, eca. En cas que persistisse es administradors an eth déuer
de moderar-lo e cau que protegiscan er article de forma que non se poga
modificar mès. Ath delà, ei comun de sauvar es dues versions de manièra qu'eth
liegedor trigue la que mès li agrada.

Aguest bendèl se pòt méter en tot ahíger {{esbòs}}. Servís entà indicar qu'un
article ei massa cuert e demanar se quauquarrés lo poderie amplir. Er article en
question serà classificat automaticament ena categoria des articles tà amplir
(Categoria:Wikipèdia:esbòs).

Era Wikipèdia ei un producte de distribucion gratuita e sense restriccions. Eth
contengut textuau ei jos es licéncies GNU e Creative Commons, era darrièra
version dera quau s'actualizèc e aprovèc per miei d'ua votacion entre eth 12
d'abriu e eth 3 de mai de 2009. Tot eth tèxte ei proprietat dera Fondacion
Wikimèdia e non pòt contier arren que sigue proprietat intellectuau d'ua autra
persona.

Era Wikipèdia ei un espaci que toti pòden consultar e tostemp i a d'informacions
que son tròp personaus e cau evitar de méter-les : fotografies de persones
víues, adrèices personaus, nòms de familhars, eca. Certanament, era privacitat
dera informacion ei autant importanta coma era prevencion deth vandalisme.
Creative Commons non pòt grantir toti es dreits d'imatge e violar-los
representarie ua infraccion legau.

Es dreits d'imatge son mausapiosi d'èster violadi en quinsevolh trabalh que
contengue de tèmes umans. Cau forbingar ahíger fotografies, votz, vidèos,
entretens, pèces de teatre e cançons. Entà trasméter aguesta sòrta de contengut
que non vos apartengue, cau demanar permís as persones corresponentes. Aguesta
ei ua obligacion diferenta e independenta dera obtenguda dera licéncia de dreits
d'autor pes sòns obratges, mès pas pes subjèctes. Es licéncies Creative Commons
non afècten as dreits de privacitat des subjèctes, senon des proprietaris. Un
autre des shantièrs de mantienença dera Wikipèdia ei sajar d'eliminar contengut
mausapiós de non respectar es dreits d'imatge.

Vejatz es articles de qualitat dera Wikipèdia occitana en Wikipèdia:Articles de
qualitat

Meta-Wiki causic mil concèptes que considère fondamentaus ena coneishença
universau, coma mamifer, America deth Nòrd, Diego Velázquez, oelha, Cristòu
Colomb, nombre, Voltaire, escultura, adondança, arc, spècie miaçada e Tim
Berners-Lee. Alavetz compde quina quantitat i a d'aguesti articles en cada
edicion e concludís que wikipèdies coma era alemanda, era anglesa e era catalana
los an toti.

Entà esdevier wikipedian cau enregistrar-se ath projècte dera Wikipèdia. Tà
hèr'c cau, en prumèr luòc, sarrar eth ligam crear un compte o se connectar
plaçat ena partida superiora der ecran. Va apareisher era pagina
d'identificacion ara partida superiora dera quau ditz encara non sètz membre ?
Alavetz cau sarrar eth ligam enregistratz-vos plaçat a continuacion. Va
aparéisher un formulari que cau aumplir damb eth nòm, aperat àlies, e causir un
senhau pròpri e secrèt. Cada viatge qu'òm vòu dintrar cau identificar-se damb
eth nòm e eth senhau.

Damb eth temps e es edicions hètes, eth prestigi de cada usatgèr aumente de mès
en mès. A partir d'un certan nombre d'edicions se les autrege eth dreit ath
vòte, eth quau aumente de valor damb era antiquitat. As que pòrten dejà un
certan temps sense problèmes òm les assigne era categoria d'utilizaires
autoconfirmadi, çò que garantís ua confidança per part des autri usatgèrs. Atau
madeish, es sues edicions apareishen ena pagina des darrièrs cambiaments damb un
distintiu especiau. Ei ua mesura d'economizacion des esfòrci pes usatgèrs que se
dediquen a combàter eth vandalisme de biais que poguen focalizar eth sòn
shantièr en d'autres edicions.

Auei, i a 29 059 usatgèrs registradi ena Wikipèdia en occitan, ua chifra que mos
pòt semblar erronèament nauta, car ei un hèt generalizat en totes es Wikipèdies
que s'enregistre fòrça gent, mès ara ora dera vertat pògui i collaboren. Ei mès,
s'a podut constatar qu'era majoritat non s'i inscriuen damb era intencion de
participar-i, senon de profietar era pagina d'utilizaire tà introdusir
d'informacion qu'ahavorise as pròpris interessi. Aguesti compdes se nomenten
compdes de cogit particular.

Campatz quini usatgèrs son capables d'escríuer en occitan: wikipedians natius,
wikipedians damb nivèu plan bon, nivèu auançat.

Eth passat 29 de noveme de 2009, eth jornau espanhòu El País publiquèc un
article qu'afirmaue qu'era Wikipèdia auie subit ua amendrida notable d'editors
en totes es versions lingüistiques pendent er an 2009 segontes es analisis der
arrecercaire espanhòu Felipe Ortega, deth grop Libresoft, dera Universitat Rey
Juan Carlos Aguesta informacion encara ei discutida e Jimmy Wales la desmentic.
Era vertat ei qu'era Wikipèdia creish e mielhora de mès en mès e açò ei possible
gràcies as volontaris.

Es bòts son es robòts dera enciclopèdia, usatgèrs automatics qu'òm pòt crear
entara realizacion de diuersi shantièrs ena edicion dera wikipèdia. Cada bòt ei
associat a un utilizaire, eth quau ei responsable deth sòn foncionament. Es bòts
pòden corregir faussades ortografiques, méter ligams ara version d'un article en
d'autres lengües, revisar edicions, fosionar articles e tota sòrta de causes. I
a bòts que se dediquen ara creacion massiua d'articles, normaument esbòci. Ara i
a 75 bòts trabalhan peth projècte occitan.

Es administradors son usatgèrs enregistradi qu'an obtengut bèths pruvelètges e
s'encarguen dera administracion d'ua edicion determinada dera Wikipèdia. Es
administradors an eth déuer de susvelhar es autri utilizaires e es edicions
qu'amien endeuant, controlar era estructura e er orde en projècte e moderar es
conflictes. Es administradors son eth guidon deth projècte s'an d'assegurar, en
definitiua, que tot vage ben. Es edicions de mès activitat an besonh de mès
administradors. Per exemple, era Wikipèdia anglesa se servís de mès de 1780
administradors, era italiana de 103, era occitana de 5, era chinesa de 74 e era
aragonesa 6 e era zulu non a cap.

S'un usatgèr a besonh de qu'un administrador intervengue en bèth ahèr ac pòt
demanar a Wikipèdia:Requèsta als administrators. Aciu auez toti es
administradors dera Wikipèdia occitana.

Es burocrates pòden cercar gent escadenta entà incorporar-se ara equipa
d'administracion. A despient d'aquerò, es utilizaires enregistradi s'i pòden
aufrir a Wikipèdia:Candidatura al pòst d'administrator. Coma norma generau, es
naus administradors se triguen de manièra democratica, coma se prenen era
majoritat de decisions ena Wikipèdia. Alavetz pòden votar totes es persones damb
dreit de vòte, que s'artenh a partir d'un certan nombre d'edicions. Entà
esdevier administrador cau auer un an d'antiquitat.

Era Wikipèdia compde damb ua version web consultable a trauèrs deth telefòn
mobil : [1]. Aquerò sonque foncione damb portables damb accès tà Internet.
Wapaedia ei un logiciau tà mobils que servís entà consultar e manipular era
Wikipèdia de faiçon mès aisida. Ua naua apòsta dera Fondacion Wikimèdia entà
dubrir-se as naues tecnologies dera comunicacion siguec eth lançament en agost
de 2009 d'un logiciau oficiau dera Wikipèdia entà iPhone e Ipod touch. Aguest
programa ei liure, gratuit e foncione damb iPhone 3 g o versions mès recentes.
Òm pòt descargar-lo en App Store.

Era Fondacion Wikimèdia distribuic era Wikipèdia en supòrt CD en 2003 e en DVD
en 2005, ont s'includien es versions en alemand, polonés, portugués e anglés.
Era organizacion de logiciau liure Kiwix s'encarguèc dera distribucion d'aguest
darrièr. Atau madeish, es ordenadors sense accès a Internet pòden consultar era
enciclopèdia damb era interactivitat que caracterize era Wikipèdia.

En octubre de 2005 eth Govèrn Chinés bloquèc er accès ara Wikipèdia. Un an
dempús, siguec desblocada ara màger part deth territòri chinés. Encara ei
blocada en Tibet e Falun Gong, ues zònes ont eth regim exercís un contròu mès
estricte.

Era Wikipèdia a diuersi projèctes fraires que complementen era enciclopèdia.
Toti aguesti son tanben multilingües, liures, apiejadi ena tecnologia wiki e
administradi pera Fondacion Wikimèdia. Aguesti son es autri projèctes dera
Wikimèdia :

Cada lengua a sues particularitats e eth nòm Wikipèdia (deth mot hawaiian wiki)
apareish en un modelhon de formes distintes. Vejatz quin an adaptat Wikipèdia es
autres lengües wikipedianes :

Nielsen, Finn (August 2007). Scientific Citations in Wikipedia 12. Retrieved on
2008-02-22. 

Pfeil, Ulrike; Panayiotis Zaphiris and Chee Siang Ang (2006). Cultural
Differences in Collaborative Authoring of Wikipedia 12, 88.
DOI:10.1111/j.1083-6101.2006.00316.x. Retrieved on 2008-12-26. 

Wilkinson, Dennis M. (April 2007). Assessing the Value of Cooperation in
Wikipedia 12. Retrieved on 2008-02-22. 

Goldman, Eric (2010). Wikipedia’s Labor Squeeze and its Consequences 8.  (a blog
post by the autor)



https://oc.wikipedia.org/wiki/Fran%C3%A7a

França (en francés France [fʀɑ̃s]) es un país que la màger part de son territòri
se situa en Euròpa Occidentala. Sa capitala es París, sa lenga oficiala lo
francés e sa moneda l'èuro. França se formèt durant lei primièrs sègles de
l'Edat Mejana a partir dei territòris romans ocupats per lei Francs qu'èran un
pòble germanic. Venguda una dei poissanças mondialas majoras vèrs lo sègle XVII,
tenguèt un empèri coloniau vast entre lei sègles XIX e XX. Dempuei la fin de la
Segonda Guèrra Mondiala, es un membre permanent dau Conseu de Seguretat de
l'ONU, es dotat de l'arma nucleara e a un ròtle primordiau dins la construccion
de l'Union Europèa. Fa tanben partida dei poissanças economicas principalas amb
una populacion d'aperaquí 65 milions d'abitants e una economia fòrça desvolopada
de tipe capitalista. Enfin, lo país aguèt una influéncia majora dins lo domeni
culturau.

L'ocupacion umana dau territòri francés es fòrça ancian. Es poplada dempuei lo
Paleolitic e lo Neolitic gràcias a divèrsei migracions de populacions. Vèrs 600
avC, foguèt poblat per lei Cèltas que foguèron conquists per lei Romans en 52
avC. Lo nom de França es eissit d'un pòble germanic ancian que l'existéncia es
atestada dempuei lo sègle III. Lor rèi Clodovèu I capitèt de crear una dinastia
que foguèt a l'origina d'unei reiaumes partejats entre leis eiretiers de la
dinastia. Au sègle VIII, foguèt rebutada per lei Carolingians que lo rèi
Carlesmanhe venguèt emperaire en 800. En 840, son empèri foguèt partejat entre
leis eretiers de son fiu. Foguèt creat sus sa partida occidentala lo reiaume de
Franca Occidentala que vendriá pauc a pauc lo reiaume de França. Aquela
apelacion apareguèt per lo premier còp en 1205 e demorèt fins a la casuda de la
monarquia en 1792. Lo sègle XIX veguèt l'aparicion de divèrsei formas d'estats
fins a l'adopcion definitiva de la Republica entre 1870 e 1875.

La preséncia umana sus lo territòri es atestada dempuei 1,8 milions d'annadas.
Lo clima èra alora relativament malaisat e variable pendent lei diferents
periòdes de glaciacion. Ansin, lo país assosta un nombre relativament important
de baumas e d'abrics adornats que l'exemple pus conegut es la Bauma de Las Caus
en Dordonha. Aqueu periòde s'acabèt vèrs -10 000 amb la fin de l'èra glaciala. A
partir de -7000, es lo començament dau Neolitic. Lei millennis IV e III avC
veguèron un desvolopament demografic e agricòla important e lo començament de
l'utilizacion de metaus (aur, coire e bronze). Lo fèrre faguèt son aparicion
vèrs lo sègle VIII.

Vèrs -600, lei Grècs de la vila de Focèa fondèron la colonia de Marselha sus la
riba mediterranèa. Enterin, de migracions de Cèltas aguèron luòc dins lo país e
aqueu pòble ocupèt pauc a pauc la màger part dau territòri entre lei sègles V e
III avC. Aquò entraïnèt l'emergéncia de Gàllia que venguèt lo nom donat ai
regions abitadas per lei populacions cèltas. En 152 avC, lei Romans ne'n
realizèron la conquista dau quart sud-èst que formèt la província de la
Narbonesa. Puei, en 58 e 51 avC, Juli Cesar ocupèt lo rèstade Gàllia après sa
victòria còntra l'insureccion dau cap cèlta Vercingetorix. Lo país venguèt donc
un element essenciau de l'Empèri Roman en Euròpa Occidentala. Après la
conquista, lo poder roman foguèt rarament menaçat per la populacion e una
civilizacion novèla faguèt son aparicion, magerament dins lei vilas, entre
Romans e Cèltas. D'autra part, l'economia dau país èra dinamica e Gàllia se
modernizèt fòrtament amb la construccion d'infrastructuras importantas (teatre,
aqüaductes...). Ansin, maugrat la fortificacion de la frontiera de l'Empèri sus
lo Ren, lo país foguèt una buta per leis invasions barbariás e un enjòc major
dei luchas intèrnas per la succession imperiala. Lo crestianisme faguèt tanben
son aparicion pendent aqueu periòde.

En 406, Gàllia romana s'afondrèt rapidament durant lei Grandeis Invasions. Tre
la mitat dau sègle V, Alamnans e Francs traversèron Ren e s'installèron dins lo
nòrd de Gàllia. Puei, lei Visigòts ocupèron Septimània e Aquitània e lei
Burgondis lo centre de Gàllia. De generaus capitèron de mantenir lor preséncia
sus divèrsei partidas dau territòri mai lei luchas intèrnas de l'Empèri e lor
afebliment progressiu causèron lor casuda vèrs la fin dau sègle. En 476, un
darrier còp d'estat entraïnèt la fin de l'Empèri Roman d'Occident.

Après la fin de la dominacion romana, Gàllia foguèt devesit entre unei pòbles
que formèron de reiaumes diferents. En 496, la conversion au crestianisme dau
rèi franc Clodovèu I li permetèt d'obtenir l'aliança de la Glèisa Catolica. Sa
dinastia, dicha merovingiana, poguèt establir son poder sus un territòri devesit
entre unei reiaumes dirigits per de membres de la mema familha. Aquela dinastia
conoguèt de dificultats a partir dau sègle VIII e foguèt rebutada en 751 per lei
Carolingians. Sei premiers rèis, Pepin lo Brèu e Carlesmanhe, realizèron
l'agrandiment dau reiaume e lo segond venguèt Emperaire en 800. En 840, aquel
empèri foguèt partejat entre lei tres eiretiers de son fiu. A l'oèst, se formèt
donc lo reaiume de Françia Occidentala. Dirigit per lei Carolingians fins a 987,
aqueu reiaume deguèt luchar còntra divèrseis invasions durant lei sègles IX e X
coma lei Vikings, leis Ongrians o lei Musulmans. Una societat de tipe feodau i
faguèt son aparicion e devesida leis abitants entre tres òrdres qu'èran lo
clergat, la noblesa e lo tèrç estat.

En 987, après la fin de la dinastia carolingiana occidentala, Uc Capet foguèt
elegit rèi per lo rèsta de l'aristocràcia formant la dinastia novèla dei
Capecians. Aquela dinastia va regnar, sota de brancas diferentas de la familha,
fins au sègle XIX. Es tanben lo començament dau procediment d'unificacion de
França meme se, au sègle X, la màger part dau territòri reiau es quasi
independent. Entre lei sègles X e XIII, lei rèis francés successius capitèron
d'aumentar lei territòris sota lor administracion pròpria, dichs domeni reiau, e
prenguèron pauc a pauc l'avantatge sus lei grands senhors feodaus dau reiaume
(Flandra, fèus anglés, Tolosa...).

Lei sègles XIV e XV veguèron lo debanament d'una crisi grèva (Guèrra de Cent
Ans) en causa d'un problema de succession per la corona de França entre lei rèis
francés e anglés. La màger part dau país foguèt destrucha per lei combats, lei
pilhatges e leis epidemias coma aquela de la Pèsta entre 1346 e 1349. Après de
dificultats, la monarquia capitèt de renforçar son poder gràcias a la formacion
d'una armada e d'una imposicion permanentas.

Lo sègle XVI foguèt caracterizada per lo renforçament continú dau poder reiau
que venguèt pus absolut a l'entorn de la persona dau rèi. L'unificacion dau
reiaume contunièt amb l'adopcion dau francés per la redaccion deis actes
oficiaus en 1539 e la reünion au domeni reiau de Bretanha e de la màger part
d'Auvèrnha. D'autra part, foguèt tanben lo començament d'una lucha acarnada
entre lei reiaumes de França e aquelei de la familha dei Hamsborg (guèrras
d'Itàlia). La cultura de l'epòca foguèt egalament fòrtament influenciada per lo
movement de la Renaissença vengut d'Itàlia, especialament dins lo domeni deis
arts. Pasmens, la fin dau sègle foguèt tornarmai marcat per una crisi grèva que
veguèt lo debanament d'unei guèrras religiosas entre Catolics e Protestants
(1562-1598).

L'òrdre foguèt tornarmai establit per lo rèi Enric IV (1598-1610). Lo règne de
son successor, Loís XIII (1610-1643) foguèt caracterizat per lo renforçament dau
poder reiaume e per lei rebellions de l'aristocracia per gardar sei privilègis e
son poder politic. Lo poder reiau foguèt lo venceire durant lo rèine de Loís XIV
(1643-1715) que capitèt de « domesticar » la noblesa e fondèt la monarquia
absoluda francesa. Enterin, durant son règne, França venguèt la poissança majora
dau continent e realizèt divèrsei conquistas en direccion de l'Èst (Franca
Comtat, Alsàcia...). Dins aquò, la fin de son rèine foguèt ensornidas per de
reviradas militars e una crisi economica importanta.

Lo rèine seguent, Loís XV (1715-1774) foguèt donc lo començament d'un declin
progressiu de la monarquia absoluda que foguèt pas capabla de faciar sei
dificultats economicas. Ansin, França foguèt desfacha durant lei guèrras
europèas dau sègle XVII perdent son empèri coloniau au profiech d'Anglatèrra en
1763. Sa revènge en 1783 durant la guèrra d'independéncia deis Estats Units li
permetèt pas de redreiçar la situacion que venguèt au contrari pus grèva en
causa dei despensas de guèrras, de l'abséncia de conquistas importantas maugrat
la victòria e d'una tièra de recoltats marridas. L'òrdre dau Regime Ancian
foguèt donc fòrtament contestat a la fin dau sègle mai leis assais de reformas
mau capitèron en causa de la resisténcia dei privilegiats.

En 1789, la degradacion dei finanças entraïnèron la convocacion deis Estats
Generaus per lo rèi Loís XVI (1774-1792). Causant una desirança gròssa de
reformas, l'assemblada veguèt rapidament la rebellion dei deputats dau Tèrç
Estat que se proclamèron Assemblada Nacionala en 1789 e prenguèron lo poder
legislatiu. L'insurreccion parisenca de julhèt de 1789 (presa de la Bastille lo
14) e sa generalizacion au rèsta dau país (Gròssa Paur) durant l'estiu causèt
l'abolicion oficiala dei privilègis, l'adopcion de la Declaracion dei Drechs de
l'Òme e dau Ciutadan e la disparicion de la monarquia absoluda que foguèt
remplaçada per una monarquia constitucionala.

Pasmens, lo rèi assaièt de luchar còntra la Revolucion. En 1791, un assai de
fugida vèrs l'estrangier foguèt arrestat a Varennes per leis autoritats de
l'Assemblada. Puei, en 1792, lo rèi acceptèt de declarar la guèrra ais Austrians
esperant una desfacha rapida deis armadas revolucionàrias. Lo 10 d'aost de 1792,
una revòuta novèla de la populacion parisenca causèt son arrestacion per
traïson. En setembre, l'invasion deis armadas estrangieras foguèt blocada a
Valmy e la monarquia abolida per l'Assemblada. Enfin, en genier de 1793, lo rèi
foguèt executat après son procès per traïson. Aquò foguèt lo començament d'una
guèrra còntra la màger part dei país europèus. Menaçadas a la mitat de 1793, lei
tropas revolucionàrias prenguèron pauc a pauc l'avantatge en 1794 e obtenguèron
finalament la victòria en 1798.

A l'interior dau país, lo poder foguèt dominat per l'esquèrra revolucionària
fins a 1794 (periòde de la Terror) que capitèt d'organizar la defensa dau país e
una tièra importanta de reformas. Pasmens, la politica de repression e lei
luchas intèrnas de sei membres entraïnèron son rebutament. Après sa casuda, lo
poder foguèt ocupat per de movements de drecha que contunièron la guèrra amb
succès mai foguèron pas capables de faciar lei dificultats economicas. En 1799,
lo govèrn foguèt donc rebutat per Napoleon Bonaparte qu'establiguèt un regime
autoritari dich Consulat de 1799 a 1804 puei fondèt lo Premier Empèri Francés en
1804.

Sota sa direccion, França bateguèt leis autreis poissanças continentalas e i
establiguèt sa dominacion. En 1810, la mitat d'Euròpa èra ocupada per sei
fòrças. Pasmens, l'oposicion permanenta d'Anglatèrra e lo desastre de la
campanha de Russia (1812) foguèron l'ocasion d'una revènge per leis enemics de
França. Entre 1812 e 1814, Napoleon deguèt pauc a pauc se replegar vèrs França.
París foguèt presa en 1814 per leis Aliats entraïnant l'abdicacion de
l'emperaire.

D'efèct, après lo Premier Empèri de Napoleon, leis Aliats establiguèron
tornarmai la monarquia dei Borbons. Rebutada en 1830, foguèt remplaçada per la
monarquia constitucionala de Loís Felipe fins a 1848. Après un periòde
republican brèu entre 1848 e 1852 (IIa Republica), se formèt lo Segond Empèri
que s'afondrèt en 1870 durant la guèrra còntra Prússia. Enfin, leis annadas 1870
venguèron l'emergéncia malaisada de la Tresena Republica que deguèt esquichar
l'insurreccion comunista de la Comuna de París (1871) puei luchar còntra la
drecha favorabla au retorn de la monarquia.

La desfacha francesa de 1870 e la pèrda d'Alsàcia-Lorena au profiech d'Alemanha
venguèt una fònt de tensions permanentas per la diplomacia europèa. D'en premier
isolada, França capitèt de formar una aliança amb leis estats egalament menaçats
per leis ambicions alemandas coma Russia o Anglatèrra. En fàcia, Alemanha creèt
tanben un sistèma d'aliança similar. En 1914, aquelei sistèmas entraïnèron una
crisi generalizada sus lo continent e un conflicte violent (Primièra Guèrra
Mondiala) que s'acabèt solament en 1918 per la victòria de França e seis aliats.
Pasmens, lo país deguèt subir de pèrdas (1,4 milions de tuats) e de destruccions
importantas sus son territòri.

Afeblit, lo país foguèt rapidament vençuts per leis Alemands, principalament en
causa dau conservatisme de seis elèits militars. França foguèt ocupada per
l'Alemanha nazi e un govèrn de collaboracion foguèt creat per lei nacionalistas
a l'entorn dau marescau Pétain. Favorizant l'esplecha economica dau país e
ajudant lei crimes nazis, especialament gràcias a la deportacion de personas
(Jusieus, opausants politics...) vèrs lei camps alemands, aqueu govèrn se tustèt
pauc a pauc ai grops de la Resisténcia interiora, unificada entre 1943 e 1944, e
exteriora que foguèt organizada per lo generau de Gaulle a partir de 1940. Sota
la direccion d'aqueu darrier, França poguèt bastir tornarmai una armada a partir
de son Empèri coloniau e acabar la guèrra entre lei Venceires principaus dau
conflicte.

Ansin, lo declin dau país durant la Segonda Guèrra Mondiala foguèt l'ocasion per
lei colonias de reprendre lor independéncia. Lo procediment acomencèt en
Indochina onte l'armada francesa foguèt vencuda après 8 annadas de guèrra
(1946-1954). Puei, contunièt en Africa. En 1960, l'AEF e l'AOF venguèt
independentas e, en 1962, après una guèrra novèla (1954-1962), foguèt lo torn
d'Argeria. Aquela darriera guèrra causèt una crisi politica grèva en 1958 que
causèt la fin de la IVen Republica (1946-1958) e lo retorn au poder dau generau
de Gaulle. Fondèt la Va Republica basa sus un poder presidenciau fòrt e assaièt
de donar una independéncia novèla au país au nivèu internacionau aprofichant lo
desvolopament de tecnologias avançadas (arma nucleara...) e lei divisions de la
Guèrra Freja.

En causa de son passat coloniau, França ten de territòris en Euròpa, en America,
en Africa e en Oceania. Revendica tanben una partida d'Antartida. La partida
principala de son territòri se situa en Euròpa Occidentala es dicha « França
metropolitana » e a una superfícia de 543 965 km². Ten de frontieras amb
Belgica, Luxemborg, Alemanha, Soïssa, Itàlia, Mónegue, Espanha e Andòrra. Lo
rèsta dei territòris francés es dich « Territòris otramars ». Seis estatuts son
fòrça variats. Lei principaus son Guadalope, Guaiana que ten de frontieras amb
Brasil e Surinam, leis illas Kerguelen, Maiòta, Martinica, la Nòva Caledònia, la
Polinesia dicha Francesa, la Reünion, Sant Bartomieu, Sant Martin del Nòrd, Sant
Pèire e Miquelon e Wallis e Futuna.

La reparticion espaciala de la populacion sus lo territòri metropolitan es fòrça
desequilibrada. Aquò es principalament causat per l'importància de la capitala a
respèct dau rèsta dau país e per la concentracion deis activitats economicas
majoras dins certanei regions. Ansin, París e sa banlèga gropa aperaquí 20% de
la populacion, lei centres majors de decisions politicas e leis activitats
economicas pus dinamicas. En fòra de la capitala, lei regions litoralas
industrializadas, coma Marselha, o aquelei situadas a la crosiera de cambis
economics importants, coma Lion, an tanben una populacion importanta. Aquelei
populacions son largament urbanizadas. Au començament dau sègle XXI, lei vilas
principalas e sei banlègas èran París (12,1 milions d'abitants), Lion (2,1
milions), Marselha (1,7 milions), Tolosa (1,2 milions), Lilla (1,2 milions),
Bordèu (1,1 milions) e Niça (1,0 milion).

França a conegut un ensems fòrça variat d'institucions, d'organizacions
territorialas, de simbòls oficiaus e de situacions lingüsiticas. Sei formas
actualas son principalament eissidas deis òbras de la Ia Republica, de la IIIa
Republica, dau Premier Empèri, dau programa politic dau Conseu Nacionau de la
Resisténcia e dei concepcions politicas dau generau du Gaulle que foguèron a
l'origina de la Va Republica. Ansin, au començament dau sègle XXI, lo país es
dirigit per un sistèma republican que son territòri es devesit en regions, en
departaments, en cantons e en comunas. Sa lenga oficiala es lo francés e sa
societat es caracterizada per l'influéncia relativament fòrta de l'Estat a
respèct deis autrei país occidentaus. En particular, l'Estat organiza un sistèma
educatiu obligatòri e un sistèma de redistribucion economica relativament
desvolopat.

L'organizacion dau poder en França es dirigida per la Constitucion de 1958 que
fondèt la Va Republica. Es una republica de tipe semi-presidenciau o
parlamentari onte lo Parlament e lo President an de poders relativament
importants :

Lo francés es la sola lenga oficiala de l'Estat e de sas institucions. Es
mestrejada per la màger part de la populacion activa (92% en 1999). Es una lenga
internacionala utilizada per d'institucions coma l'ONU o l'UE que son
utilizacion e son ensenhament son encoratjats per lo govèrn sus lo territòri
nacionau (lèi Toubon de 1994) e dins lei país estrangiers (organizacion de la
Francophonie).

En defòra dau francés, lo país a una composicion lingüistica pron variada amb
aperaquí 80 lengas minoritàrias o regionalas que son parladas en França
metropolitana o d'otramar. D'unei que i a son a l'origina d'una cultura
relativament prestigiosa coma l'occitan (Prèmi Nobel de Literatura en 1904) mai
la màger part son menaçadas de disparicion d'ara endavant. D'efiech, la politica
d'imposicion e de difusion dau francés, mai o mens contrencha, ai sègles XIX e
XX entraïnèt la desaparicion de la transmission d'aquelei lengas entre lei
generacions e lor declin rapid a partir de la mitat dau sègle XX. Per exemple,
en Corsega, 70% de la populacion aviá una conoissença dau còrs en 1980 còntra
solament 50% dins leis annadas 1990.

En 2010, la populacion francesa èra estimada a 65,4 milions d'abitants. Dempuei
1945, la populacion aumentèt regularament d'un biais pus important que leis
autrei país europèus en causa d'un taus de feconditat que demòra aut, d'un sòld
migratòri positiu e d'una esperança de vida granda e totjorn en aumentacion.
Coma dins lo rèsta d'Euròpa, aquela populacion veguèt lo taus de personas
vièlhas (mai de 60 ans) aumentar pauc a pauc, de 17 a 22% entre 1980 e 2009. Lo
ròtle de l'immigracion venguèt donc pus important, especialament per curbir lei
besonhs de man-d'òbra. Ansin, en 2008, França aviá 6,7 milions d'immigrats sus
son territòri segon l'ONU, ço que representa lo seisen país d'acuelh après leis
Estats Units (42,8), Russia (12,3), Alemanha (9,3), Arabia Saudita (7,3) e
Canada (7,2).

Coma lo rèsta dei país d'Euròpa Occidentala, França a conegut un declin
important de l'emplec agricòla dempuei la segonda mitat dau sègle XIX. En 2006,
lo sector emplega solament 3% de la populacion activa e fa partida deis
agriculturas pus modernizadas e mecanizadas de la planeta. Sei produccions
principalas son lo vin, lei cerealas, lo sucre, lei produchs lachiers e la carn.
Dins aquò, dempuei lo començament dau sègle XXI, es un domeni en crisi que
veguèt l'aparicion d'inegalitats fòrtas segon lei tipes de produccion, la
pollucion causada a l'environament e la susproduccion dins certanei sectors.

França fa partida dei principalei poissanças industrialas mondialas. Maugrat la
terciarizacion de l'economia francesa, l'industria francesa representa encara
15,6% de son PIB en 2006. Aquela annada, lo sector segondari emplegava 24,3% de
la populacion activa. Es donc caracterizat per de domenis relativament dinamics
(automobil, aeronautic, nuclear civiu...) e d'autrei, generalament lei partidas
pus tradicionalas, que son en crisi o avián ja disparegut (minas,
siderurgia...). Aquò a causat de crisis grèvas dins lei regions d'indústrias
ancianas (Lorena, Nòrd) que deguèron trobar d'activitats novèlas. D'autra part,
dempuei leis annadas 1960, una politica governamentala a permés de
descentralizar l'industria francesa e d'assegurar lo desvolopament de certanei
regions dins lo sud e l'oèst dau país (creacion de la zòna de Fos-de-Mar).
Ansin, au començament dau sègle XXI, lei regions pus industrializadas de França
son la region parisenca, lei ribas de la Sèina, la region de Lion, la region de
Tolosa e la region dau pòrt de Marselha.

Dempuei la presidéncia dau generau de Gaulle (1958-1969), la politica
estrangiera francesa, principalament dirigida per lei presidents de la Republica
successius, es caracterizada per una volontat d'independéncia, magerament a
respèct deis Estats Units, per una influéncia fòrta sus lo continent african,
especialament dins lei país eissits de l'ancian empèri coloniau e per la
participacion a la construccion de l'Union Europèa.

Lo premier ponch demorava un aspèct important fins au començament dau sègle XXI,
per exemple amb lo retirament de França dau comandament integrat de l'OTAN de
1966 a 2009. Foguèt tanben marcat per lo desvolopament de l'arma nucleara per
assegurar l'independéncia diplomatica e la proteccion dau país. L'influéncia en
Africa es un aspèct regular e fòrça criticat de la diplomacia francesa. D'efèct,
gràcias a un ret de basas militaras e de relacions amb la màger part deis òmes
politics africans, França es capabla d'arbitrar leis afaires deis estats e a
sostengut unei còps d'Estat. Enfin, la formacion e lo renforçament de l'Union
Europèa son venguts un deis elements majors de la diplomacia francés qu'es a
l'origina de l'UE dins leis annadas 1960.

França tèn un dei budgets militars pus importants de la planeta que representava
2,5% de son PIB (39 miliards d'èuros) en 2010. Es tanben un dei cinc país
reconeguts coma possessor de l'arma nucleara. Dempuei 1996, es una armada
professionalizada que sei fòrças son entre lei pus modernizadas d'Euròpa
Occidentala amb aquelei dau Reiaume Unit. Son devesidas en quatre còrs
principaus que l'Armada de Tèrra, la Marina Nacionala, l'Armada de l'Èr e la
Gendarmariá. En fòra de la Gendarmariá qu'es principalament una fòrça de
polícia, lei fòrças armadas francesas tenián 250 000 òmes en 2010 e èran
capablas d'intervenir sus totei lei continents gràcias a un ret mondiau de basas
militaras.

La literatura de França es principalament compausada per la literatura en lenga
francesa que fa partida deis ensembles artistics mondiaus pus prestigiós dempuei
lo sègle XVII. Pasmens, existís tanben de literaturas en lengas regionalas
qu'avián o an una importància non negligibla. Per exemple, es lo cas de la
literatura en lenga occitana qu'aguèt un ròtle primordiau dins la cultura
europèa de l'Edat Mejana e demorèt fòrça viva fins ai sègles XIX-XX
(Felibritge).

La literatura en francés apareguèt vèrs la mitat de l'Edat Mejana durant lo
periòde dei cançons de gèsta. Marcada per lei trebols de la Guèrra de Cent Ans,
se desvolopèt dins lei domenis de la cronica (Froissart), dau racònte istoric e
de la poesia (Villon). Puei, la fin de l'epòca medievala veguèt lo desvolopament
dau teatre, d'en premier sus de subjèctes religiós puei comics. Au sègle XVI,
lei principis umanistas permetèron un renovelament dei temas. Leis òbras
principalas dau periòde foguèron de poemas (Ronsard, du Bellay), de romans
(Rabelais) e Les Essais escrichs per Montaigne entre 1572 e 1592.

Tre lo sègle seguent, la literatura francesa va venir la pus importanta dau
continent, especialament gràcias ais òbras de teatre d'autors coma Corneille o
Molière, de romans coma l'Astrée d'Honoré d’Urfé o l'opera. Lo poesia demorèt
tanben un genre major coma o mostrèron lei Fables (1668-1678) de La Fontaine.
Aquela posicion foguèt renforçada durant lo sègle dei Lutz. D'efèct, aqueu
movement estendut sus tot lo continent veguèt son centre se situar en França e
lo francés ne'n venguèt rapidament la lenga principala. Enfin, lo sègle XIX
foguèt caracterizat per l'importància novèla dau roman que venguèt lo genre
principau de la literatura francesa. França contunièt d'i gardar la posicion
principala gràcias a d'escrivans coma Hugo, Balzac o Zola. De mai, maugrat la
dominacion dau roman, lei genres tradicionaus (poesia ambé Baudelaire, teatre
ambé Rostand) veguèron tanben la publicacion de cap d'òbras.

França a una influéncia importanta dins lo domeni dau cinèma que foguèt inventat
per lei fraires Lumières en 1895. Ansin, lo Festenal de Canas es considerat coma
un dei prèmi pus importants de la cinematografia. Pasmens, dempuei leis annadas
1980, lo cinèma francés dèu faciar la concurréncia dau cinèma estatsunidenc. Es
donc vengut especializat dins de genres mens concurrenciau coma la comèdia.



https://oc.wikipedia.org/wiki/2001

Dins un contèxte regionau trebolat per lei temptacions nacionalistas de formar
una « Granda Albania » (Guèrra Civila de Macedònia... etc.), lo govèrn de Tirana
se preocupèt sustot d'estabilitat intèrna. Lo govèrn d'Ilir Meta adoptèt donc
una posicion de neutralitat dins lo conflicte macedonian e s'assegurèt de la
bòna organizacion deis eleccions legislativas de junh. L'escrutinh confirmèt la
posicion dei socialistas a la tèsta dau país. Pasmens, maugrat lo mantement de
sa majoritat absoluda (73 deputats sus 140), lei socalistas perdiguèron 28
parlamentaris. Lei conservators, en revènge, ne ganhèron 22 per un totau de 46
elegits. Maugrat lo caractèr liure deis eleccions, reconegut per leis
institucions internacionalas, refusèron de participar ai debats parlamentaris e
demandèron l'organizacion d'eleccions novèlas (→ 2002).

Perseguida de la politica de reformas neoliberalas menada per lo govèrn de
Gerhard Schröder. En particular, un sistèma de retiradas de capitalizacion
foguèt adoptat lo 11 de mai. Pasmens, aquò mau capitèt de redreiçar l'economia
alemanda e la situacion demorèt malaisada tota l'annada (aumentacion dau
caumatge, inflacion limitant la consumacion, creissença febla... etc.). Ansin,
après lo mes de mai, lo govèrn arrestèt provisorament sa politica liberala per
preparar leis eleccions legislativas previstas l'annada seguenta (→ 2002).

Après leis atemptats dau 11 de setembre, Alemanha sostenguèt leis Estats Units e
autorizèt l'utilizacion de son territòri per l'organizacion de l'ofensiva
estatsunidenca còntra Afganistan. Puei, aculhiguèt a Bonn la conferéncia
internacionala destinada a organizar l'Afganistan futur. Enfin, votèt lo
mandadís d'un còrs armat destinat a sostenir lo còrs expedicionari estatsunidenc
en Afganistan (16 de novembre).

Dètz ans après son independéncia (→ 1991), Armenia deguèt faciar una annada
novèla de crisi economica agravada per lo mantement de tensions lòng de la
frontiera amb Azerbaitjan e un taus d'emigracion fòrça important.

Après la fin dei sancions de l'Union Europèa còntra un govèrn austrian gropant
conservators dau Partit Crestian Conservator e faissistas dau Partit de la
Libertat, lo cancelier Wolfgang Schüssel capitèt de marginalizar son aliat.
Pasmens, rompèt pas son aliança ambé Jörg Haider (→ 2005) mai aprofichèt lei
divisions dau Partit de la Libertat per impausar son programa (→ 2002).

Après una decennia d'independéncia (→ 1991), Azerbaitjan contunièt de conóisser
de problemas economics importants. D'efèct, en despiech de resèrvas importantas
d'idrocarburs, la manca d'infrastructuras, la corrupcion generalizada e leis
ambicions militaras dau president Heydar Aliyev complicavan l'investiment
estrangier.

Renfòrçat per son succès electorau de l'annada precedenta (→ 2000), lo Premier
Ministre Guy Verhofstadt conoguèt un periòde fòrça favorable ambé de resultats
economics bòns e una premsa nacionala que sostenguèt son accion. Dins lo corrent
de la segonda mitat de l'annada, lo país assegurèt la presidéncia de l'Union
Europèa e favorizèt l'adopcion de la Convencion sus l'avenir d'Euròpa, preludi
au projècte de constitucion de 2005.

Sensa suspresa, lo president Aleksandr Lokashenko foguèt tornat elegir lo 9 de
setembre (75,6% dei sufragis exprimits). Pasmens, leis observators notèron ges
d'infraccion grèva dins l'organizacion de l'escrutinh en despiech d'un
secutament quasi permanent de l'oposicion per l'aparelh d'Estat. Leis Estats
Units d'America e seis aliats critiquèron l'eleccion e Russia felicitèt lo
venceire.

Maugrat lo bòn debanament deis eleccions legislativas de la fin de l'annada
precedenta (→ 2000), lo país contunièt de conóisser crisis economicas — en
despiech d'ajudas europèas importantas — e politicas. D'efèct, dins un contèxte
malaisat (caumatge, manca d'investiments... etc.), lei Sèrbes e Croats,
protegits per son autonòmia assegurada per leis acòrds de Dayton (→ 1995),
refusèron tornarmai de participar a la vida politica nacionala.

En despiech deis avertiments de l'Union Europèa, lei Bulgars chausiguèron de
votar en favor de l'èx-rèi Simeon II ais eleccions legislativas dau 17 de junh.
Son movement, lo NSDV, ganhèt ansin la mitat de l'assemblada nacionala (120
deputats sus 240) ambé 42,07% dei sufragis exprimits. Lei conservators dei
Fòrças democraticas unidas obtenguèron 51 parlamentaris, la Coalicion per
Bulgaria (senèstra) 48 e lo Movement dei Drechs e dei Libertats (Turcs e Eslaus
musulmans) 21. Un acòrd entre lo NSDV e lo Movement dei Drechs e dei Libertats
permetèt la formacion d'un govèrn de tecnocratas e d'òmes politics proeuropèus
dirigit per Simeon II lo 24 de julhet.

Perseguida de la Guèrra Civila d'Angòla opausant lo govèrn de José Eduardo dos
Santos (MPLA) e lei rebèls de Jonas Savimbi (Unita). 16 dei 18 províncias dau
país foguèron tocats per de combats dins lo corrent de l'annada. Pasmens, per
l'Unita, maugrat de demonstracions de fòrça dins lo centre dau país, l'isolament
diplomatic e economic contunièt de causar de dificultats. Ansin, en octòbre, lei
fòrças governamentalas enregistrèron un succès important ambé la destruccion dei
basas de l'Unita d'Epongoloko e de Mufumbo (→ 2002).

En Argeria, l'annada foguèt marcada per de trèbols sociaus e politics
importants, especialament en Cabilia. Una repression policièra dura i faguèt de
victimas (20 d'abriu). Aquò entraïnèt una extension dau movement e de
manifestacions gigantas se debanèron lo 22 de mai (500 000 personas en Cabilia)
e lo 14 de junh (600 000 personas dins la capitala). Lei manifestants demandavan
una democratizacion vertadiera d'Argeria, una lucha còntra la corrupcion
generalizada de l'elèit e la fin de la repression en Cabilia. Pasmens, la
situacion se melhorèt pas e aperaquí 60 personas foguèron tuats fins a la fin
dau movement. Fach excepcionau dins lo país, la polícia foguèt oficialament
accusada d'èsser responsabla de l'agravament deis esmogudas lo 28 de julhet. A
la fin de l'annada, la situacion èra totjorn pas amaisada maugrat de temptativas
dau govèrn d'utilizar leis atemptats dau 11 de setembre per justificar sa
politica (→ 2002).

Reeleccion de Mathieu Kérékou a l'eissida d'un escrutinh opac. Pasmens, aquò
permetèt d'estabilizar la situacion politica. En revènge, dins lo domeni
economic, maugrat un redreiçament de la creissença, la situacion demorèt marrida
en causa de l'aumentacion dei cors de petròli e d'una inflacion importanta.

Perseguida de la politica dau govèrn de Festus Mogae que son objectiu principau
èra de restancar lei progrès de l'epidemia de SIDA. Pasmens, la malautiá
contunièt de progressar maugrat leis atots importants dau país (democracia
establa, gestion sana deis afaires publics... etc.).

Annada mitigada per Burkina Faso amb una situacion economica bòna mai de
questions importantas que començavan de menaçar l'estabilitat dau país. Dins lo
domeni politic, lo president Blaise Campaoré, qu'a la fisança deis institucions
financieras mondialas, venguèt mai e mai impopular en causa de la natura
dictatoriala de son regime. Dins lo domeni economic, l'agricultura nacionala
comencèt d'èsser menaçada per una demenicion dei precipitacions anualas.

Annada fòrça trebolada en Burundi en causa dei tensions entraïnadas dins lo país
per lei conflictes etnics de la region. Pasmens, maugrat la perseguida dei
combats entre Tutsis e Hutus e doas temptativas de còp d'estat, de negociacions
contunièron entre lei movements armats principaus. Aquò permetèt la promulgacion
d'una constitucion novèla (28 d'octòbre). Lo tèxte organizèt un partiment etnic
dau poder amb un cambiament de president e de vice-president segon un cicle de
18 mes. De negociacions regardant lo desarmament generau poguèron donc començar
(→ 2002).

Perseguida de la politica de reduccion de la pauretat de Paul Biya que donèt
encara ges de resultat concrèt. En mai d'aquò, lo govèrn se preocupèt dau
desvolopament de la criminalitat e i respondèt d'un biais autoritari, çò
qu'entraïnèt mai d'un escandòl de violéncia excessiva de part deis autoritats.

Tres ans après la sarradura dei basas francesas (→ 1998), l'afondrament de la
Republica Centrafricana contunièt ambé de combats murtriers entre lei partisans
dau president Ange-Félix Patassé e divèrsei grops de militars putschistas. Lo
camp leialista capitèt finalament de gardar lo poder au sen de la capitala mai
lo govèrn centrau restaurat teniá plus lo contraròtle dau rèsta dau país.

Annada malaisada per Sud-Africa onte lo president novèu, Thabo Mbeki, deguèt
faciar un contèxte de dificultats economicas e socialas. D'efèct, l'abséncia de
progrès sociaus vertadiers per lei populacions negras, lei progrès de l'epidemia
de SIDA, l'aumentacion dau caumatge e la criminalitat fòrça importanta
entraïnèron una contestacion creissenta dau poder per la populacion. Pasmens, en
abriu, lo govèrn ganhèt un procès important còntra lei companhiás farmaceuticas
que volián l'empachar d'utilizar liurament lei medicaments generics susceptibles
d'ajudar a restancar l'epidemia de SIDA.

Dins lo corrent de l'annada, Argentina conoguèt la crisi economica pus
importanta de son istòria dempuei la fin dau regime militar (→ 1983). Lo 21
d'aost, lo president Fernando de la Rúa obtenguèt l'ajuda dau FMI en cambi d'un
novèu plan d'austeriat. Pasmens, aquò entraïnèt de trèbols grèus car la
populacion èra lassada dei plans successius. L'anóncia dei mesuras novèlas (13%
de demenicion dei salaris dei foncionaris, augmentacion generala deis impòsts e
demenicion dei retiradas... etc.) entraïnèron d'esmogudas (13-18 de decembre) e
s'acabèron per la demission de Fernando de la Rúa (20 de decembre). Foguèt
remplaçat per Adolfo Rodríguez Saá que decidèt d'arrestar lei plans d'austeritat
e de suspendre lo pagament dau deute nacionau. Pasmens, lei parlamentaris
s'opausèron a sa politica e lo president novèu demissionèt tre lo 30 de
decembre.

Un an après lo passatge dau ciclòn Keith qu'aviá causat de degalhs fòrça
importants estimats a 250 milions de dolars, l'economia de Belize èra totjorn en
crisi en causa de l'aplant deis activitats toristicas. En revènge, regardant
leis incidents frontaliers ambé Guatemala (→ 2000), lei tensions entre lei dos
país demeniguèron ambé la dubertura de negociacions.

Perseguida de la crisi economica, sociala e politica començada l'annada
precedenta (→ 2000). Foguèt agravada per la demission dau president Hugo Banzer
Suárez, fòrça fatigat. Foguèt remplaçat per son vice-president, Jorge Quiroga
Ramírez, que deguèt contuniar de gerir la question malaisada de l'esplecha dau
jaciment de gas naturau de Tarija (→ 2003). En parallèl, la question dei
privatizacions contunièt d'entraïnar trèbols, manifestacions e blocatge deis
axes de comunicacion.

Après lei crisis de 1998-1999, l'economia brasilièra capitèt de resistir a la
crisi sud-americana de 2001. Pasmens, maugrat aquelei resultats favorables, lo
president Fernando Henrique Cardoso e son govèrn demorèron fòrça prudents per
preparar leis eleccions de 2002. D'efèct, lo mantenement de la politica
neoliberala dei govèrns conservators precedents aviá minat la basa electorala
dei sociaus-democratas qu'èran fòrça afeblits (→ 2002).

Venceire deis eleccions de l'annada precedenta (→ 2000) e sostengut per un
contèxte economic favorable, lo Premier Ministre Jean Chrétien mantenguèt sa
politica neoliberala. Pasmens, après leis atemptats de setembre, la desgradacion
l'economia estatsunidenca menacèt rapidament l'estabilitat economica canadenca.

Premier president socialista chilen dempuei lo còp d'estat dau generau Augusto
Pinochet (→ 2000), Ricardo Lagos adoptèt una politica fòrça liberala e
aprofichèt una situacion economica favorabla per dopar la creissença chilena.
Pasmens, en parallèl, assaièt d'adoptar quauquei lèis de progrès sociaus (→
2002).

En Afganistan, l'annada se pòu devesir en dos periòdes fòrça diferents :
genier-setembre veguèt lei Taliban perseguir seis avançadas còntra l'Aliança dau
Nòrd e octòbre-decembre veguèt lo regime taleb s'afondrar rapidament après
l'ataca estatsunidenca consecutiva ais atemptats dau 11 de setembre.

Aquela eissida èra imprevisibla au començament de l'annada. D'efèct, après
divèrsei victòrias lei Taliban s'estimavan pron fòrts per destrurre publicament
leis estatuas dei Bodas de Bamian (3 de març) consideradas coma de simbòls
idolatras. Puei, lo 9 de setembre, un atemptat capitat li permetèt d'eliminar lo
comandant Ahmad Shah Massoud que dirigissiá lo principau movement de l'Aliança
dau Nòrd. Aquela situacion favorabla cambièt totalament après lo 11 de setembre.
Washington exigiguèt lo liurament immediat d'Osama bin Laden, aliat dei Taliban
en Afganistan e suspèct principau deis atemptats còntra leis Estats Units
d'America. En fàcia de l'abséncia de pròvas, lo govèrn dau mollah Omar refusèt.
En plaça, prepausèt d'organizar lo procès de bin Laden en Afganistan. Puei, lo
20 de setembre, una assemblada religiosa afgana demandèt a bin Laden de quitar
lo país. Pasmens, aquò foguèt pas sufisent e l'aliat paquistanés abandonèt lo
regime taleb lo 5 d'octòbre. Dos jorns pus tard, leis Estats Units e lo Reiaume
Unit començavan una campanha aeriana còntra lei Talibans.

Maugrat sa superioritat numerica, l'armada dei Taliban patiguèt rapidament dei
bombardaments estatsunidencs. La campanha terrèstra comencèt lo 2 de novembre
quand lei fòrças dau Frònt Unit — movement gropant l'Aliança dau Nòrd e leis
autrei movements ostils ai Taliban — ataquèron la region de Mazar-e-Charif. Un
ensems d'atacas aerianas e terrèstras i entraïnèt la rompedura dau frònt taleb :
aperaquí 15 000 òmes foguèron enceuclats dins Kunduz onte capitulèron lo 23 de
novembre e lo rèsta se retirèt vèrs lo sud. Lei vilas dau nòrd foguèron ocupadas
sensa combat per lo Frònt Unit : Herat lo 12, Kabol dins la nuech dau 13 au 14,
Jalalabad e Ghazny lo 15. En revènge, lei Taliban assaièron de resistir a
l'entorn de Kandahar qu'èra lo brèç dau movement. Pasmens, après doas setmanas
de combats (23 de novembre - 7 de decembre), deguèron abandonar la ciutat e
s'enfugir dins lei zònas ruralas ò montanhosas dau sud e de l'oèst d'Afganistan
(→ 2002). Puei, leis Estatsunidencs e lo Frònt Unit se dirigiguèron vèrs Tora
Bora per i destrurre lei fòrças d'Al Qaida (12-17 de decembre).

En parallèl, leis Estatsunidencs reüniguèron plusors caps de faccions afganas
per organizar un govèrn provisòri capable de remplaçar lo regime taleb. Lo 5 de
decembre, quatre faccions signèron ansin leis acòrds de Bonn e Hamid Karzai
foguèt designat coma cap d'Estat per una assemblada de captaus presidida per lo
rèi Mohammed Zaher Chah. De fòrças occidentalas, sustot estatsunidencas,
s'installèron dins lo país per sostenir lo govèrn novèu e assaiar d'arrestar
Osama bin Laden e lei caps taliban principaus (→ 2002).

Au nivèu economic, l'Arabia Saudita conoguèt una annada fòrça favorabla gràcias
a l'aumentacion dei cors de petròli. En revènge, après leis atemptats dau 11 de
setembre, la monarquia absoluda dau reiaume petrolièr deguèt faciar lei criticas
de seis aliats occidentaus en causa de son sostèn a certanei movements
islamistas.

Per Bahrayn, l'annada foguèt marcada per lo reglament d'un lòng desacòrdi
frontalier ambé Qatar lo 16 de març. Aquò permetèt de preveire l'organizacion de
l'esplacha dei jaciments de petròli dei regions contestadas qu'èra blocada en
causa deis incertituds juridics.

Dins un contèxte economic favorable, l'annada veguèt la victòria de la coalicion
de l'oposicion menada per Khaleda Zia (BNP) que ganhèt dos tèrç dei deputats.
Aquò permetèt a Khaleda Zia de venir Premier Ministre per lo segond còp amb un
programa basat sus lo desvolopament deis infrastructuras e lo melhorament de la
competitivitat de la man d'òbra locala.

Fins a setembre, perseguida de la politica contradictòria de la junta militara
mesclant mantenement de la dictatura, liberalizacion de l'economia, presa de
contraròtle dei sectors liberalizats per lei generaus e negociacions ambé
l'oposicion. Après leis atemptats dau 11 de setembre, classada au sen dei
menaças per la seguretat mondiala, la junta aumentèt la repression intèrna mai
anoncièt son intencion de durbir de negociacions novèlas ambé l'oposicion.

Perseguida de la politica de diversificacion de l'economia nacionala jutjada
tròp dependenta dei cors de petròli. En particular, lo desvolopament dau torisme
foguèt un deis axes majors de la politica annuala dau sultan.

En despiech de l'anóncia d'una importanta politica de reduccion deis inegalitats
badantas minant lo país, l'annada 2001 semblèt a l'annada precedenta. D'efèct,
maugrat una creissença economica importanta, i aguèt pauc ò ges de
redistribucion dei richessas au sen de la societat cambotjana. En revènge,
progrès important, l'estabilitat politica permetèt d'adoptar una lèi creant un
tribunau per jutjar lei crimes dei Khmers Roges (→ 2003, 2006).

Annada de succès diplomatics e economics per Pequin qu'obtenguèt l'organizacion
dei Jòcs Olimpics de 2008 (13 de julhet) e que venguèt sòci de l'OMC. Totjorn
sostenguda per una creissença economica fòrça importanta, lo país conoguèt una
crisi diplomatica ambé Washington après un incident aerian qu'entraïnèt la
captura d'un avion espion estatsunidenc lo 1èr d'abriu. China contunièt tanben
son raprochament ambé Moscòu (tractat sinorus dau 16 de jullhet). Pasmens, après
leis atemptats dau 11 de setembre, leis autoritats chinesas sostenguèron leis
Estats Units e seis aliats de l'Aliança dau Nòrd còntra lei Taliban.

Coma lo rèsta dau mond occidentau, Austràlia conoguèt una annada economica
trebolada agravada per lo refús dau Premier Ministre John Howard de cambiar sa
politica conservatritz. Pasmens, lo 11 de novembre, sa coalicion ganhèt
tornarmai leis eleccions federalas ambé 68 elegits per lo Partit Liberau
d'Austràlia sus 150 (37,40% dei sufragis exprimits) e 14 per seis aliats
(5,99%). En fàcia, l'oposicion trabalhista obtenguèt solament 65 parlamentaris
(37,84%).

A la fin de l'annada, lo govèrn e leis autoritats de Sydney deguèron faciar una
crisi environamentala ambé d'incendis que causèron de degalhs importants dins lo
relarg de la vila.



https://oc.wikipedia.org/wiki/Espanha

Espanha es un país dau sud-oèst d'Euròpa qu'ocupa la màger part de la Peninsula.
Sa capitala es Madrid. Es frontalier de França, d'Andòrra e de Portugal. Au nòrd
e au sud, es limitat per l'Ocean Atlantic e a l'èst per la Mar Mediterranèa.
Leis illas Canàrias, situadas dins l'Ocean Atlantic, ne'n fan partida. A una
geografia montanhosa marcada per un clima generalament mediterranèu ò semi-arid.
Resultat d'un procès lòng de fusions d'unei reiaumes iberics formats dins lo
corrent de la Reconquista, presenta d'identitats regionalas fòrtas e una
organizacion politica fòrça descentralizada.

Poissança mondiala majora pendent lo sègle XVI après la descubèrta e la
colonizacion d'America, lo país conoguèt un declin lòng fins au sègle XX marcat
per la pèrda progressiva de son empèri. De 1936 a 1939, una guèrra civila
saunosa entraïnèt la formacion d'un regima faissista dirigit per lo generau
Francisco Franco. Après sa mòrt en 1975, una transicion permetèt de formar un
regime democratic que permetèt d'integrar Espanha a l'Union Europèa. Aquò
favorizèt lo desvolopament economic dau país que venguèt la cinquena poissança
economica de l'Union.

Espanha es un país montanhós d'una superficia de 497 000 km² que 56% de son
territòri es situat entre 400 e 1 000 m d'altitud. Sus lo continent europèu,
solament Soïssa a una altitud mejana pus auta. En revènge, au contrari dei
regions aupencas lei cimas pus importantas passan pas 3 500 m. Lo pus aut es lo
mont Mulhacén (entre 3 478 e 3 482 m) dins la Sierra Nevada au sud. Pasmens, fau
nòtar l'existéncia dau mont Teide (entre 3 715 e 3 718 m) dins leis illas
Canàrias.

Espanha aviá oficialament 47 059 533 abitants lo 1èr de genier de 2013. Aquò
representava una densitat de populacion de 93 ab/km². Èra fòrça inegalament
despartida sus lo territòri e concentrada lòng dei regions litoralas e au sen de
la region de Madrid. Son estructura es caracteristica d'un país desvolopat amb
una esperança de vida auta (81 ans en 2012), de taus de feconditat e de
mortalitat febles e una populacion que son temps se situa magerament entre 15 e
64 ans. L'imigracion a donc un ròtle importanta dins lo mantenement de la
creissença demografica.

La premiera vila espanhòla es Madrid que son aglomeracion agantava 5,8 milions
d'abitants en 2005 e qua fa partida dei vilas pus importantas d'Euròpa.
Barcelona (4,7 milions en 2005) es la segonda vila pus importanta e es tanben un
centre europèu major. Sa posicion pus pròcha dau rèsta dau continent li permet
d'aver un ròtle primordiau au sen de l'economia nacionala. Quatre autreis
aglomeracions passan lo milion d'abitants (Valéncia, Malaga, Sevilha e Bilbao).
Son situadas dins de regions litoralas.

Unei lengas territorialas existisson en Espanha. An divèrseis estatuts.
L'espanhòl ò castelhan es la lenga oficiala de l'estat. Es la lenga premiera de
74% de la populacion — magerament dins lei regions sud e centralas — e es
mestrejada per la màger part deis abitants. Domina leis autrei lengas dins un
rapòrt de diglossia.

Espanha es un país fòrça omogenèu regardant la religion de seis abitants. En
2011, 70,1% se considerava coma catolic e 24,1% coma sensa religion. Pasmens,
coma dins la màger part d'Euròpa Occidentala, l'influéncia de la Glèisa Romana
demenís e mai de la mitat dei fidèus an una practica limitada. Leis autrei
religions son minoritàrias.

Lei traças pus ancianas de preséncia d'ominidats (Homo antecessor) en Espanha
foguèron descubèrtas sus lo sèti paleontologic d'Atapuerca e datan de 1,2
milions d'annadas. Puei, s'i desvolopèron ò s'i installèron divèrseis espècias
pus desvolopadas coma Homo heidelbergensis ò Homo neanderthalensis. Enfin, l'òme
modèrne (Homo sapiens) i arribèt i a 35 000 ans après lo passatge dei Pirenèus.

Après la Preïstòria, leis Ibèrs son le premier pòble mencionat dins la peninsula
dins de documents escrichs. Avans lo sègle V avC, lei Cèltas migrèron dins la
peninsula onte se mesclèron ai pòbles locaus. A partir dau sègle IX avC, lei
Fenicians comencèron d'installar de comptadors maritims (Malaga, Cadix, Ibiza,
Cartagèna...). Puei, au sègle VII avC, de colons grècs s'installèron tanben lòng
dei costats. Aquelei marchands e colons aguèron una influéncia importanta sus
certanei populacions indigènas. Per exemple, se desvolopèt a l'entorn de la vila
de Tartessos una lenga e una escritura pròprias fòrça marcadas per l'influéncia
cultura feniciana e egipciana.

Après la desfacha cartagenisa a l'eissida de la Premiera Guèrra Punica (264-241
avC), la Peninsula Iberica venguèt lo còr de la poissança novèla de Cartage sota
l'impulsion de l'ostau Barca. La màger part de son territòri foguèt conquista ò
somesa per lei Cartaginés mai aquela expansion causèt de tensions novèlas ambé
Roma. En 219 avC, lo sètge e la conquista de la vila de Sagonta, aliada ai
Romans, foguèt a l'origina de la Segonda Guèrra Punica (218-201 avC) que
s'acabèt per una desfacha novèla e majora de Cartage. Una partida de sei
possessions ibericas foguèt ocupada per lei Romans e l'autra capitèt de
restaurar son independéncia.

Dins lo corrent dau sègle II avC, lei Romans acomencèron la conquista
sistematica de la peninsula (dicha Hispania). Se turtèt a de resisténcias
importantas, especialament dins lo nòrd, e s'acabèt solament pendent lo rèine
d'August (37 avC - 9 apC). L'influéncia romana aguèt d'efèctes importants dins
la region — franc dei zònas montanhosas dau nòrd — regardant la politica,
l'economia e la tecnica. L'aristocracia locala foguèt integrada au sen deis
òrdres dei senators e dei chivaliers e, en 74, lo drech latin e la ciutadanetat
romana foguèron estenduts a la region. Hispania foguèt la província d'origina
d'uneis emperaires (Trajan, Adrian...) ò conselhiers importants dau govèrn
(Senèca...). Gràcias a l'instauracion de la Pax Romana, Hispania conoguèt un
desvolopament economic important (exportacions de vin, d'òli, de metaus) e lei
Romans creèron unei vilas novèlas coma Saragossa ò Valéncia. Favorizèt tanben
l'expansion dau crestianisme.

A partir dau sègle III, l'Empèri Roman acomencèt de declinar e son territòri
deguèt faciar divèrseis invasions de pòbles barbaras venguts d'Euròpa Centrala e
d'Asia. En 406-407, l'afondrament dei defensas romanas d'Occident entraïnèt
l'installacion dei Vandals dins l'Andalosia actuala e dins lo nòrd de Galícia e
dei Sueves dins lo sud de Galícia e leis Alans dins lo Portugal modèrne en 411.
En 429, lei Visigòts obliguèron lei Vandals de se desplaçar en Africa dau Nòrd e
formèron un reiaume important estendut sus la Peninsula Iberica e sus Gàllia.

En 454, lei Visigòts acomencèron de conquistar la Peninsula Iberica que foguèt
totalament ocupada levat dau nòrd-oèst e dau litorau nòrd. Après la batalha de
Vouillé (507) e la pèrda d'Aquitània, la peninsula venguèt lo centre dau Reiaume
Visigòt que sa capitala foguèt installada a Toledo en 554. En 586, ne'n ocupèt
la màger part après la somission dei Sueves. Dins lo corrent dau sègle VI,
capitèt d'integrar leis aristocracias germanicas e romanas au sen d'una classa
dirigenta unica e leis envaïsseires foguèron tanben assimilats per lei
populacions indigènas (abandon dau gòtic au profiech dei parlars romans).
Pasmens, aquel edifici demorèt fragil en causa dei conflictes entre lo rèi e sei
senhors pus importants.

En 711, aquelei tensions foguèron belèu la causa de l'invasion d'una armada
berbèra venguda sostenir lei princes en lucha còntra lo poder centrau. Lo rèi
visigòt e son armada foguèron esquichadas e tota la peninsula, franc dei
montanhas meridionalas onte se formèt lo Reiaume deis Astúrias, foguèron
annexadas per lo Califat Omeiade en 732. En 756, après l'afondrament dau Califat
Omeiade, un eiretier de la dinastia capitèt de conquistar lo poder en Espanha e
d'i formar l'Emirat de Còrdoa que venguèt un califat en 929.

Lei musulmans s'installèron lòng dau litorau mediterranèu, especialament en
Andalosia e dins lo bacin de l'Èbre. Dicha Al Andalús, la region musulmana de la
Peninsula Iberica conoguèt un desvolopament important gràcias a l'introduccion
de tecnicas novèlas (subretot d'aigatge) per lei venceires. Lei crestians e lei
josieus obtenguèron l'estatut de dhimmis e demorèron relativament liures.
L'islamizacion de la peninsula acomencèt de progressar a partir dei sègles IX e
X quand la pression per convertir lei populacions indigènas a l'islam venguèt
pus fòrta. Pasmens, a partir de 1002, lo Califat de Còrdoa declinèt rapidament
en causa de guèrras de succession ò de poder entre lei faccions arabias,
berbèras e indigènas de son aristocracia. En 1031, aquò entraïnèt sa division
entre 23 emirats locaus dichs taifas.

La Reconquista designa lo lòng procès — de 718 a 1492 — que permetèt ai reiaumes
crestians de la Peninsula Iberica de conquistar lei territòris sota contraròtle
de princes musulmans. Associat ai Crosadas e renfòrçat per de chivaliers venguts
d'Euròpa Occidentala, lo movement aguèt un ròtle primordiau sus l'estructuracion
politica d'Espanha.

Acomencèt tre lo sègle VIII quand lo Reiaume deis Astúrias capitèt d'estendre
son influéncia en direccion de Galícia e vèrs lo sud. Installats a Oviedo, sei
sobeirans se presentèron coma lei successors dei Visigòts. En 912, installèt sa
frontiera ambé lo Emitat de Còrdoa lòng dau fluvi Douro. En revènge, dins lo
bacin de l'Èbre — poblat per de populacions musulmanas nombrosas — resistiguèt
ais ofensivas francas, especialament durant aquelei menats per Carlesmanhe que
poguèt solament ocupar una faissa territòriala estrecha au sud dei Pirenèus.

Dins lo corrent dau sègle XI, la fragmentacion deis estats musulmans après la
disparicion dau Califat de Còrdoa foguèt una occasion novèla d'expansion per lei
reiaumes crestians. Èran militarament pus poderós que lei taifas e poguèron
impausar de tribúts importants en cambi d'un mantenement de la patz. Son
organizacion acomencèt tanben de s'estabilizar après la mòrt dau rèi de Navarra
Sanç lo Grand (1004-1035) ambé la formacion de tres reiaumes dirigits per sei
fius : lo Reiaume d'Aragon a l'èst, lo Reiaume de Navarra — que gardèt son
independéncia mai demorèt un estat pichon — au nòrd e lo Reiaume de Castelha —
aumentat per l'absorpcion dau Reiaume de Leon (estat successor dau Reiaume deis
Astúrias) tre 1037 — au nòrd e a l'oèst. Completat per la formacion de Portugal
en 1139, aquel esquèma demorèt en plaça fins a la fin de l'Edat Mejana.

L'avançada militara d'aquelei reiaumes, especialament de Leon e de Castelha,
foguèt inicialament aisada car progressèron dins lei regions vuejas entre Douro
e la Cordilhera Centrala. En revènge, lei regions pobladas d'Arabis ò de
convertits a l'islam resistiguèron. En 1086, en fàcia de la pression militara
creissenta dei crestians (presa de Toledo en 1085 per Alfons VI de Leon), lei
taifas demandèron l'ajuda deis Almoravides. Ocupèron leis estats musulmans de la
peninsula e ganhèron la batalha de Sagrajas (1086) que permetèt d'arrestar lei
progrès crestians.

Au sègle XIII, la Reconquista contunièt gràcias a la creacion deis òrdres
religiós militars e a l'estrambòrd dei chivaliers crestians desirós de
participar ai Crosadas. Pasmens, en 1195, aquelei fòrças foguèron esquichadas a
Alarcos per leis Almohades — qu'avián conquistat leis estats musulmans espanhòus
entre 1145 e 1172. Aquela desfacha suscitèt un apèu de la papautat qu'entraïnèt
la reünion d'una coalicion gropant lei reiaumes de la peninsula sostenguts per
d'importants còrs de chivaliers venguts d'Euròpa (principalament de França). En
1212, ganhèt la batalha de Las Navas de Tolosa onte la màger part dei fòrças
musulmanas foguèron anientadas. Après aquela victòria, la màger part de la
peninsula foguèt conquistada per leis estats crestians (Còrdoa en 1236, Sevilha
en 1248, Cadis en 1263) franc dau Reiaume de Granada que gardèt son
independéncia fins a 1492 en cambi dau pagament d'un tribút important.

Lo Reiaume de Castelha foguèt lo beneficiari principau de la Reconquista e son
sobeiran esitèt pas d'adoptar lo títol d'Imperator totius Hispaniae ai sègles XI
e XII. Après l'union definitiva dei Reiaumes de Leon e de Castelha en 1230, èra
la premiera poissança territòriala de la region. Adoptèt una politica pus dura —
a respèct per exemple d'aquela d'Aragon — còntra lei populacions musulamanas que
foguèron marginalizadas ò expulsadas après de revòutas. Aquò empachèt pas
d'acòrds concluts per certanei rèis coma Alfons VI ò Ferdinand III per limitar
la resisténcia musulmana dins lo corrent dei periòdes d'avançadas. Pasmens, au
sègle XIV, una crisi de succession e una lònga guèrra civila — que se
transformèt en conflicte periferic de la Guèrra de Cent Ans — entre lei
partisans de Pèire Ièr e d'Enric de Trastamare entraïnèt un novèu periòde
d'ostilitat còntra lei musulmans e tanben còntra lei josieus. Aqueu periòde
causèt una demenicion de la poissança castelhana durant lo sègle XIV (desfacha
còntra lei Portugués en 1385) mai favorizèt l'emergéncia d'una aristocracia
militara e un començament de sentiment d'unitat nacionala.

D'aqueu temps, lo Reiaume d'Aragon èra vengut una poissança mediterranèa
importanta. D'efècte, basat sus una aliança entre leis Ostaus d'Aragon e de
Barcelona definitivament concluda en 1137, aqueu reiaume aguèt un ròtle
important dins la Reconquista au sègle XII (presa de Saragossa, de Lerida e de
Terual). En revènge, sa temptativa d'expansion au nòrd dei Pirenèus s'acabèt per
una revirada e per la mòrt de Pèire II a la batalha de Murèth (1213). Puei,
blocat après la conquista de Valéncia dins son expansion vèrs lo sud per la
conquista castelhana de Múrcia, dirigiguèt sa politica militara vèrs la Mar
Mediterranèa (conquista deis illas Balearas).

Aquelei conquistas foguèron integradas au sen d'un ensems complèx de reiaumes
segondaris dirigits per de fius cadets de l'Ostau de Barcelona e liats entre
elei per de pactes destinats a la proteccion dei libertats de cada entitat. Lei
populacions aràbias conoguèron donc de sòrts variables segon lei regions :
expulsion deis illas Balearas, mantenement dins lo bacin d'Èbre (pasmens ambé
pèrda de l'usatge oficiau de l'arabi) e a l'entorn de Valéncia (ambé mantenement
de l'usatge oficiau de l'arabi). A la fin dau sègle XIII, lo rèi aragonés
capitèt tanben de venir rèi de Sicília segon un procès complèx que se debanèt
entre 1282 e 1296 e que li permetèt tanben d'obtenir lo drech de conquistar
Sardenha (conquista realizada entre 1323 e 1412) e Corsega (ges de temptativa
importanta per ocupar l'illa que demorèt possession de Gènoa). Enfin, en 1442,
lo reiaume de Napòli foguèt conquistada.

Aquò entraïnèt la formacion d'un reiaume important dependent de l'Ostau de
Barcelona que gropava Aragon, la mitat sud d'Itàlia, leis illas Baleares,
Sardenha e Sicília. Pasmens, a partir dau sègle XV, acomencèt de declinar en
causa d'una crisi economica, de revòutas periodicas de paisans e de la
disparicion d'Ostau de Barcelona que foguèt remplaçat per un Ostau castelhan
eissit dei Trastamare. Aqueu cambiament de poder entraïnèt de tensions
importantas entre lo rèi d'origina castelhana e son aristocracia d'origina
catalana. En 1462, una guèrra civila comencèt entre lei dos camps. Marcada per
d'intervencions estrangieras, en particular aquela de França que poguèt ocupar
Cerdanha e Rossilhon fins a 1493, accelerèt lo declin dau reiaume e favorizèt
son union ambé Castelha gràcias au maridatge entre Ferrand II d'Aragon e Isabèl
Ièra de Castelha.

Ferrand II d'Aragon e Isabèl Ièra de Castelha dirigiguèron ensems lo novèu
reiaume. Cada entitat i gardèt seis institucions e sei drechs mai Castelha —
reiaume pus poblat d'Espanha — prenguèt pauc a pauc l'egemonia. En 1492, foguèt
aumentada de l'Emirat de Granada que sa conquista marquèt la fin de la
Reconquista. Aquò renforcèt una politica religiosa, començada en 1478 ambé la
creacion d'una Inquisicion espanhòla, fòrça repressiva còntra lei non crestians.
Ansin, en 1492, lei Josieus dau reiaume deguèron « chausir » entre la conversion
ò l'expulsion. En 1502, foguèt lo torn dei musulmans de Castelha (levat de
Granada) puei d'aquelei d'Aragon en 1526. En 1568, aquela politica entraïnèt una
revòuta massiva dei musulmans de Granada que foguèt esquichada. Enfin, entre
1609 e 1614, lei musulmans foguèron expulsats d'Espanha.

En fòra de l'annexion dei darrierei regions musulmans de la peninsula, 1492
foguèt tanben l'annada de la descubèrta d'America per Cristòl Colomb. En 1494,
Espanha capitèt de s'assegurar la sobeiranetat — fòrça teorica — sus lei tèrras
novèlas e acomencèt de lei conquistar. Aprofichant lei divisions politicas
localas, lei desvastacions causadas per lei malautiás novèlas vengudas d'Euròpa
e sa superiotat tecnologica (arma de fuòc), leis Espanhòus capitèron de
conquistar leis estats astècs en 1521, l'Empèri Incà en 1533 e la màger part dei
ciutats-estats maias entre 1520 e 1547. Puei, l'expansion espanhòla contunièt en
Asia (conquista dei Filipinas dins leis annadas 1560) e sus lo rèsta dau
continent american, especialament en America dau Sud. Enterin, divèrsei pòrts
arabis de Mediterranèa foguèt tanben atacats e ocupats coma Melilla (1497) ò
Oran (1509). Espanha èra d'ara venguda una poissança mondiala majora — basada
sus la poissança economica dei jaciments d'aur americans — qu'agantèt son apogèu
durant lei rèines de Carles Quint (1516-1555) e de Felipe II d'Espanha
(1556-1598).

D'efècte, Carles Quint capitèt d'unificar lei territòris espanhòus amb aquelei —
alemands e austrians — de l'Ostau Habsborg. Premier prince europèu, se turtèt a
l'oposicion acarnada de la França de Francés Ièr mai capitèt de rompre leis
ambicions francesas en Itàlia. En revènge, poguèt pas sometre França que
contunièt d'assaiar de rompre la dominacion espanhòla en Euròpa. Après son
abdicacion, foguèt remplaçat en Espanha, en Itàlia e ai País Bas per Felipe II.
En 1580, i foguèt apondut Portugal, sei colonias e son comèrci d'espècias après
la mòrt sensa eiretier de son rèi e l'adopcion d'una union personala entre lei
coronas espanhòla e portuguesa.

A partir de la fin dau sègle XVI, Espanha acomencèt de subir una tièra de
desfachas que minèron rapidament sa poissança. Dins l'encastre dau desvolopament
de la Reforma protestanta, Felipe II assaièt de se pausar coma lo defensor dau
catolicisme e mau contentèt leis estats e sei subjèctes protestants. En 1581,
lei Províncias Unidas se proclamèron independentas e la guèrra navala començada
còntra l'Anglatèrra anglicana s'acabèt per una revirada en 1588. Dins leis
annadas 1620, lo país s'engatjèt dins la Guèrra de Trenta Ans que s'acabèt
tornarmai per una desfacha espanhòla ai tractats de Vestfàlia (reconóissança de
l'independéncia dei Províncias Unidas en 1648) e au tractat dei Pirenèus (pèrda
de Rossilhon annexat per França en 1658). Enterin, divèrsei guèrras se debanèron
dins la peninsula còntra Portugal que restaurèt son independéncia en 1649 e
còntra Catalonha que faguèt secession sensa succès. Enfin, Espanha foguèt la
victima principala de l'expansion francesa menada per Loís XIV.

La situacion s'agravèt a la fin dau sègle XVII quand lo rèi Carles II moriguèt
sensa eiretier. D'efècte, leis Espanhòus chausiguèron Felipe V un eiretier de
Loís XIV coma rèi menaçant de permetre una unificacion entre França — alora
premiera poissança mondiala — e Espanha — premiera poissança coloniala — èra pas
acceptabla per leis autrei poissanças europèas. Una guèrra lònga e saunosa de
1701 a 1714 s'acabèt per un compromés : Felipe V demorèt rèi d'Espanha mai
deguèt renonciar au tròne de França e perdiguèt lei territòris espanhòus
d'Itàlia (ocupats per lo candidat austrian a la corona d'Espanha), Gibraltar e
Menòrca (annexats per Londres). Deguèt tanben tornarmai sometre Barcelona e sa
region en seccession dempuei 1705.

Après la fin de la Guèrra de Succession d'Espanha, Felipe V renoncièt pas ai
territòris italians de la corona espanhòla. Gràcias a una diplomacia fòrça
activa e a una reorganizacion de la flòta e de l'armada, capitèt de reconquistar
lo ducat de Parma (1731) puei Sicília e Nàpols (1734). Poguèt pas annexar
dirèctament aquelei territòris que formèron un reiaume distint. En Espanha, sei
successors assaièron sensa succès de contuniar sa politica de reformas en causa
de la manca de sostèn popular a la politica novèla. Lo país declinèt donc
lentament dins lo corrent dau sègle dei Lutz.

En 1793, participèt a la Coalicion opausada a la Revolucion Francesa mai sei
fòrças foguèron rapidament desfachas e la patz signada. En 1796, Madrid cambièt
d'aliança au profiech de la França Revolucionària per reconquistar Gibraltar.
Pasmens, en fòra d'una guèrra frontaliera ambé Portugal — aliat tradicionau deis
Anglés — aquela aliança aguèt ges de resultat. Au contrari, en 1805, la
signatura d'una convencion navala francoespanhòla entraïnèt la destruccion de sa
flòta a Trafalgar. Puei, lei relacions se desgradèron ambé Napoleon Ièr e França
ocupèt Espanha en 1808. Aquò foguèt l'acomençaça de la Guèrra d'Espanha còntra
l'ocupacion francesa que s'acabèt per una victòria mai causèt de pèrdas e de
destruccions considerablas dins lo reiaume. En 1814, Ferdinand VII poguèt i
restablir aisament l'autoritat dei Borbons. Pasmens, la desfacha continentala de
1808 demeniguèt lo prestigi espanhòu e favorizèt lei movements independentistas
dins lei colonias d'America. Après una tièra de reviradas suplementàrias,
Espanha perdiguèt la màger part de son empèri e gardèt en 1825 solament Cuba,
Puerto Rico e lei Filipinas.

Maugrat la fin dei Guèrras Napoleoncas, Espanha aguèt gaire d'estabilitat
politica durant lo sègle XIX en causa d'una succession de còps d'estat e
d'insureccions. Lo premier se debanèt en 1820 quand l'armada — bastion dei
tendàncias liberalas espanhòlas fins ais annadas 1870 — prenguèt lo poder per
installar un regime liberau que demorèt en plaça fins a una intervencion
francesa en 1823, sostenguda per la Santa Aliança.

Puei, dins leis annadas 1830, acomencèron lei crisis carlistas après la mòrt de
Ferdinand. D'efècte, dins lo corrent de son rèine, aviá abolit la lèi salica
permetent a una frema de lo remplaçar. Pasmens, aquela decision èra mau
acceptada per una partida de la populacion. Ansin, en 1833, la filha de
Ferdinand, Isabèu II venguèt rèina d'Espanha mai son coronament foguèt refusat
per lei partisans de Carles de Borbon e de la lèi salica. La Premiera Guèrra
Carlista (1833-1840) s'acabèt per una victòria malaisada d'Isabèu que deguèt
demandar l'ajuda dei Francés e dei Britanics. Doas guèrras suplementàrias se
debanèron en 1846-1848 e en 1872-1876 sensa mai de succès per lei carlistas.

Per faciar la pression carlista, la monarquia espanhòla assaièt de se raprochar
dei movements liberaus. Pasmens, aquela aliança mau capitèt de dirigir lo país
d'un biais eficaç e foguèt reversat en 1868 per un còp d'estat militar comandat
per Joan Prim que foguèt rapidament assassinat. L'objectiu dei militars èra de
fondar una monarquia parlementària. Acomencèt un periòde de trèbols intèrnes
(abdicacion d'Amadèu de Savòia après un rèine cort de 1870 a 1873, guèrra
carlista, Ièra Republica esquichada per lei militars, restauracion dau fiu
d'Isabèu en 1874) que s'acabèt en 1876 ambé l'adopcion d'una constitucion.

Dins aquò, lo regime novèu se destrièt rapidament per la generalizacion dau
clientelisme, de la corrupcion e de la frauda electorala. En 1898, Espanha
foguèt donc totalament vencuda per leis Estats Units d'America après dètz
setmanas de conflicte. Perdiguèt Cuba, Puerto Rico e lei Filipinas.

Après sa desfacha de 1898, Espanha acomencèt de participar a la corsa ai
colonias en Africa. Pasmens, en causa de la feblessa de sei fòrças, limitèt seis
ambicions a la region de Marròc que foguèt partejat ambé França. Madrid
obtenguèt lo nòrd e lo sud mentre que París ocupèt lo centre. Pasmens, l'armada
espanhòla aguèt de dificultats importantas per conquistar sa zòna (desfacha
d'Anoal en 1921) e la guèrra dau Rif (1921-1926) s'acabèt en victòria solament
gràcias a l'ajuda de l'armada francesa.

De son caire, la societat espanhòla conoguèt d'evolucions politicas importantas
ambé l'arribada d'idèas politicas novèlas (socialisme, anarquisme) e lo
desvolopament de movements nacionalistas dins lei regions bascas e catalanas. A
partir de 1917, la crisi economica causada per lei reduccions dau comèrci
internacionau entraïnadas per la Premiera Guèrra Mondiala (1914-1918) suscitèt
de tensions socialas importantas. En 1923, un còp d'estat militar menat per lo
generau Primo de Rivera assaièt d'establir un regime autoritari per assaiar
d'acabar la crisi e de redreiçar l'economia dau país. Aguèt inicialament un
sostèn larg (dei monarquistas moderats ai sindicats socialistas) mai son govèrn
mau capitèt e s'afondrèt en 1930.

Après l'abdicacion d'Alfons XIII en 1931, la IIa Republica foguèt proclamada e
lei partits de senèstra, majoritaris dins lei Cortes cargats de preparar una
constitucion, adoptèron de mesuras de reorganizacion de l'armada, de
l'agricultura e dei relacions entre la glèisa e l'estat. Pasmens, lei divisions
entre partits conservadors e progressistas empachèron de trobar un acòrd per
adoptar una politica establa. Au contrari, lo desòrdre ganhèt la màger part dau
país e la victòria dei partits de senèstra en 1936 entraïnèt un còp d'estat
militar sostengut per lei conservadors. Aquò foguèt lo començament de Guèrra
Civila Espanhòla. S'acabèt en 1939 per la victòria de l'armada dirigida per lo
generau Franco sostenguda per l'Itàlia faissista e l'Alemanha Nazia.

Autoproclamat cap de l'estat per la durada de la guèrra, Franco demorèt en plaça
fins a sa mòrt en 1975. Establiguèt un regime fòrça autoritari basat sus lei
principis dau faissisme e sus la defensa dei valors tradicionalas de la societat
espanhòla. Refusèt de participar a la Segonda Guèrra Mondiala (1939-1945) mai
Espanha foguèt isolat en Euròpa après la desfacha nazia fins a la generalizacion
de la logica diplomatica eissida de la Guèrra Freja que favorizèt un
raprochament ambé leis Estats Units. Puei, a partir deis annadas 1960, Franco
acomencèt una politica de modernizacion economica que menacèt pauc a pauc son
regime. A la fin deis annadas 1960, Franco deguèt acceptar la restauracion de la
monarquia après sa mòrt e nomèt Joan Carles coma successor.

Vengut rèi en 1975, Joan Carles adoptèt una politica de democratizacion
d'Espanha. Fins a 1977, divèrsei reformas permetèron de fondar una monarquia
parlementària e democratica maugrat de temptativas de còps d'estat menats sensa
succès per de partisans d'una restauracion de l'Espanha franquista. En 1986,
aquò permetèt a Espanha de venir membre de la Comunautat Economica Europèa puei
de la Zòna Èuro en 1999. Favorizèt lo desvolopament economic dau país que
venguèt la cinquena poissança economica de l'Union après Alemanha, França, lo
Reiaume Unit e Itàlia.

En parallèl, Espanha adoptèt una politica en favor de l'autonòmia locala ambé la
creacion dei comunautats autonòmas localas entre 1979 e 1983. Aquò permetèt de
contentar certanei revendicacions nacionalistas. Pasmens, dins lo País Basc ò en
Catalonha, l'influéncia d'aquelei movements demora importanta. En particular,
dempuei 2010 e lo refús d'un estatut d'autonòmia avançada, de tensions fòrtas
existisson entre Madrid e Barcelona, agravada en 2013 per l'anóncia d'un
referendum sus l'independéncia de Catalonha per la fin de 2014.

Espanha es una monarquia constitucionala democratica e multipartita que seis
institucions son regidas per la constitucion de 1978. Aplica lo principi de
separacion dei poders executiu, legislatiu e judiciari.

Lo poder executiu es tengut per lo rèi e per lo cap dau govèrn dich president
dau govèrn. Lo rèi fa ofici de cap de l'Estat e de cap de l'armada. Sei ròtles
principaus son de designar lo cap dau govèrn (après designacion per lo Congrès)
e de representar diplomaticament lo país, especialament dins l'encastre dei
relacions amb America. Au sen dei províncias espanhòlas, es cargat de designar
lei presidents deis autonòmias (totjorn après designacion per lo parlament
locau).

Lo poder legislatiu es tengut per un Parlament bicamerau. Es compausat d'una
chambra bassa dicha Congrès dei Deputats e formada de 350 deputats elegits au
sufragi universau dirèct segon un sistèma proporcionau de lista. La durada dau
mandat es de quatre annadas. Es tanben compausat d'una chambra auta dicha Senat
qu'es formada de 264 senators elegits per lei províncias de peninsula (4 per
cada província), per lei províncias insularas (3 per cada província) e per leis
enclavas de Ceuta e Melilla (2 per cada enclava). Aquelei senators elegits
dirèctament son completats per d'autrei senators elegits per lei parlaments
regionaus (1 per cada parlament e un suplementari per un milion d'abitants).

L'organizacion territòriala es basada sus una division entre comunautats
autonòmas compausadas de províncias. A son torn, lei províncias son compausadas
de comunas. D'autrei divisions existisson dins certaneis endrechs coma lei
comarcas que son de gropaments de comunas. Aqueu descoptage es basat sus lei
principis d'autonòmia dei comunautats autonòmas (compres financiera), de
solidaritat entre lei diferentei comunautats e d'unitat politica e economica dau
país. Es a dire que lei comunautats an una autonòmia locala importanta mai son
obligadas de respectar divèrsei lèis nacionalas en matèria d'economia ò de
politica. En particular, existís un fons nacionau per assegurar un equilibri
financier entre lei comunautats gràcias a un sistèma de transferiment dei
riquessas dei regions pus ricas vèrs lei pus pauras.

Lei drechs de cada comunautats pòdon variar car lo procès de creacion foguèt pas
identic per totei lei comunautats. Per exemple, lo País Basc e Navarra an
l'autonòmia financiera gràcias au mantenement dei cartas medievalas assegurant
de poders particulars a aquelei regions. La creacion d'aquelei comunautats
foguèt rapide après la fin dau franquisme per lei « nacionalitats istoricas »
(Catalonha, Bascoat, Galícia) e lo drech foguèt estendut ais autrei regions
espanhòlas que s'organizèron en comunautats entre 1979 e 1983.

Regardant l'organizacion intèrna, cada comunautats dèu adoptar un sistèma
democratic. Sa basa es generalament un parlament que son nom varia segon
l'endrech (Generalitat en Catalonha, Junta General en Astúrias...). Maugrat lei
diferéncias entre regions, lei comunautats an generalament de competéncias per
organizar son sistèma de santat e d'educacion, adoptar sa politica urbana,
organizar una fòrça de polícia locala, adoptar un còde civiu regionau, definir
de lengas oficialas suplementàrias. Lei domenis de l'estat centrau son lei
relacions internacionalas, la defensa, l'administracion de la justícia, lo
comèrci, lei legislacions criminala e economicas, leis afaires financiers
generaus, la legislacion generala, la coordenacion generala dei politicas e lo
dèute public.

Aquelei movements son fòrts dins lei regions perifericas que formèron a passat
temps d'estats independents ò autonòms e an gardat la sieuna lenga (Bascoat,
Catalonha, Navarra, Galícia...). Pasmens, n'existís dins de regions istoricas
dau reiaume de Castelha coma Andalosia. Dins dos cas, aquelei movements an una
importància primordiala. Lo premier es Bascoat que foguèt marcat per la guèrra
lònga (1958-2011) menada per lo movement armat ETA revendicant l'independéncia
de la region. Lo segond es Catalonha qu'a decidit d'organizar un referendum sus
son independéncia per la fin de 2014 maugrat l'oposicion dau govèrn centrau.

Espanha participa ai principaleis organizacions internacionalas (ONU, OMC...) e
regionalas (UE, OTAN...). Sa diplomacia es caracterizada per tres axes
principaus que son la participacion a l'OTAN e ai liames transatlantics, lo
desvolopament de relacions bònas ambé lei país mediterranèus e lo renfòrçament
dei liames ambé lei país ispanofòns.

La participacion a l'OTAN e l'aliança ambé leis Estats Units d'America son l'axe
pus important de la diplomacia internacionala de Madrid. Ansin, lo govèrn
espanhòu se representa coma un aliat fidèu de Washington e alinha generalament
sa politica estrangiera sus aquela deis Estats Units (sostèn e participacion a
la guèrra d'Iraq, participacion a aquela d'Afganistan... etc). Regardant lo
renfòrçament dei relacions entre país mediterranèus, Espanha se concentra
magerament sus Marròc que lei relacions son de còps marridas entre lei dos
estats en causa de divèrsei questions deis enclavas de Ceuta e Melilla, de
l'imigracion e de Sahara Occidentau. Enfin, pertocant lei liames amb
Ispanoamerica, an un ròtle important dins leis afaires estrangiers espanhòus car
son considerats coma un factor de desvolopament economic per lo país. Per aquò,
doas politicas parallèlas son menadas per promòure e defendre la lenga espanhòla
e encoratjar lei cambis economics.

En fòra dei questions frontalieras ambé Marròc, existís tanben de territòris
contestats ambé Portugal. Lo premier regarda la sobeiranetat sus la comuna
d'Olivença qu'es revendicada per Portugal mai administrada per Espanha. Pasmens,
lei temptativas portuguesas per faire reconóisser sei drechs son gaire activas.
Lo segond es pus important e regarda leis illas Selvagens, una archipèla situada
dins leis illas Canàrias, que sa situacion es invèrsa. Son administradas per
Portugal e revendicadas per Espanha. Entraïnèt cada annada l'intercepcion d'unei
naviris per la marina portuguesa.

Espanha fa partida de l'OTAN dempuei 1982 qu'es lo fondament de la defensa dau
país. En 2012, lei fòrças armadas espanhòlas alinhavan 123 000 militars
professionaus amb un budget de 6,3 miliards de dolars. Èran devesits entre de
compausantas terrèstra (75 000 òmes), aeriana (20 000 òmes) e navala (21 000
òmes) equipadas d'armaments modèrnes. Lei principaus èran 327 carris de combat
(Leopard II A4 e A6), mai de 2 100 veïculs blindats de combat, 192 pèças
d'artilhariá pesuca, aperaquí 153 aeronaus de combat e 56 naviris (compres un
naviri amfibí utilizat tanben coma pòrta-avions leugier, 2 naviris de transpòrt,
11 fregatas e 3 sosmarins).

Dins lo corrent de la segonda mitat dau sègle XX e lo començament dau sègle XXI,
Espanha conoguèt unei conflictes intèrnes d'intensitat bassa opausant lei
govèrns centraus successius a de movements d'extrema drecha, d'extrema senèstra
e independentistas. Lo pus important èra la Guèrra de Bascoat (1958-2011) que
causèt la mòrt d'aperaquí un milièr de personas. S'acabèt en 2011 après la
decision de l'organizacion indepentista basca ETA d'arrestar la lucha armada.
Pasmens, n'existiguèt d'autrei en Catalonha (fins ais annadas 1990) e còntra lo
movement maoista GRAPO (un centenau de tuats de 1975 a 2008).

Dempuei son intrada au sen de l'Union Europèa en 1986, Espanha es venguda un
país desvolopat e la 5a poissança economica de l'Union après Alemanha, França,
lo Reiaume Unit e Itàlia amb un PIB egau a 1 352 miliards de dolars en 2012. En
particular, conoguèt una creissença economica anuala d'aperaquí 3,8% sus lo
periòde 1997-2007. Pasmens, entraïnèt tanben la formacion d'una bofiga
especulativa fòrça importanta dins lo sector de la construccion immobiliària. La
crisi financiera començada en 2008 causèt l'afondrament d'aqueu sector e d'unei
partidas de l'economia espanhòla. En 2011, lo taus de caumatge agantèt 26% de la
populacion activa e lo govèrn adoptèt divèrsei mesuras fòrça duras per restaurar
sa competitivitat ambé la disparicion ò la demenicion d'unei drechs sociaus.

En 2012, lo sector primari representava 4,2% deis emplechs e 3,1% dau PIB.
L'agricultura permet pas d'assegurar l'auto-suficiéncia alimentara dau país e
dèu faciar una manca frequenta d'aiga, de tenements sovent pauc druds e
d'altituds autas. Aquò entraïna la formacion de regions agricòlas — e de
produccions — variadas. Lo nivèu de modernizacion dei tecnicas agricòlas
presenta tanben de variacions importantas segon l'endrech.

Lei culturas principalas son l'òrdi (4en reng mondiau), lo blat, lo gròs blat,
la bleda-raba de sucre, la tartifla, lo vin (3en), l'òli d'oliva (1en), leis
agrumes (1èr exportator mondiau d'aranges, lei fruchs e leis èrbas, lo norigatge
de pòrcs, d'ovins e de bovins. Una partida importanta d'aquelei produccions es
destinada a l'exportacion vèrs leis autrei país de l'Union Europèa.

Espanha a tanben de ressorsas naturalas diversificadas mai generalament sota la
forma de jaciments limitats ò gaire concentrats. Ansin, maugrat la preséncia
d'un centenau de mineraus sus son territòri, solament 17 èran esplechats en
2009. Lei produccions principalas regardavan lo fèrre, lo coire, l'estam, lo
plomb, lo mercuri, lo tungstèn, lo sau e la fluorita.

Lo sector segondari espanhòu representava en 2012 26,3% dau PIB nacionau e 24%
deis emplechs. Tres regions principalas — Madrid, Catalonha e lo País Bacc —
ne'n gropavan la màger part. Aquela industria èra diversificada e desvolopada
especialament dins lo tèxtil, la metallurgia, lo sector agroalimentari, la
quimia, la construccion navala, la produccion automobila (5en reng mondiau), la
fabricacion de maquina otís, la produccion de materiaus de construccion, lo
sector farmaceutic e l'equipament medicau.

En 2012, lo sector terciari representava 70,7% dau PIB e 71,7% de la populacion
activa. Es caracterizat per l'importància de l'administracion publica e dau
sector toristic. D'efècte, Espanha es lo quatren país pus visita de la planeta
ambé mai de 55 milions de toristas anuaus. Aqueu sector representava 11% dau PIB
e un motor economic major per tota l'economia dau país, especialament dins lei
regions situadas lòng de la Mar Mediterranèa.

L'arquitectura es un art fòrça present en Espanha. D'efècte, lei premiereis
òbras arquitecturalas bastidas sus lo territòri de l'Espanha actuala apareguèron
tre la Preïstòria (megalits) e l'Antiquitat anciana (construccions celticas e
ibericas). La conquista punica puei romana entraïnèron un desvolopament
important dei vilas (Emerita Augusta) e deis infrastructuras (pòrta-aiga de
Segòvia).

Per la seguida, la conquista musulmana favorizèt lo desvolopament d'una
arquitectura islamica caracterizada per la bastida de mosquetas (Granda Mosqueta
de Còrdoa, Giralda de Sevilha...), de palais (Alhambra), de fortalessas, de
tombas e d'infrastructuras urbanas (banhs publics...). D'aqueu temps, se
desvolopèt au nòrd d'arts arquitecturaus d'origina crestiana (roman, gotic...)
que foguèron influenciats per l'art islamic. Dins lei regions reconquistadas per
lei reiaumes crestians, se desvolopèt donc l'estil mudejar marcat per
l'utilizacion de tecnicas ò de materiaus de construccion musulmans per la
bastida d'edificis crestians.

Après la fin de la Reconquista, se desvolopèt fins a la fin dau sègle XVIII leis
arts de la Renaissença, lo periòde barròc (catedrala de Granada), l'arquitectura
coloniala espanhòla e lo neoclassic (Musèu del Prado). Au sègle XIX, apareguèt
divèrseis estils regionaus, especialament d'estils basats sus l'utilizacion de
veire. Enfin, lo sègle XX foguèt dominat per lo modernisme catalan (Sagrada
Familha de Gaudí) e l'arquitectura contemporanèa.

Espanha aguèt mai d'un pintor famós dempuei lo començament dau sègle XVII e lo
país es un centre major d'aquel art ambé d'artistas coma El Greco, Bartolomé
Esteban Murillo, Diego Velázquez, Francisco Goya, Pablo Picasso, Salvador Dalí,
Juan Gris, Joan Miró e Antoni Tàpies.

Lo tèrme literatura espanhòla designa la literatura escricha en espanhòu.
Pasmens, en Espanha, existís tanben a l'ora d'ara divèrsei literaturas escrichas
dins d'autrei lengas coma lo catalan, lo basc ò lo galèc. Dins lei sègles
precedents, existís tanben d'òbras escrichas dins de lengas ancianas ò
ancianament parladas en Espanha coma lo latin ò l'arabi. Aquela literatura es un
centre culturau major dempuei lei sègles XV e XVI e l'aparicion dau roman
modèrne a l'inicitiava d'autors coma Miguel de Cervantes e son Don Quichòte.

Coma per lei domenis culturaus precedents, Espanha es un centre de remarca dau
cinèma mondiau e europèu maugrat de dificultats importantas dins lo corrent dau
periòde franquista que foguèt marcat per l'exil d'unei realizators. Dos
realizators, Luis Buñuel e Pedro Almodóvar aguèron un ròtle important dins aqueu
desvolopament ambé d'actors venguts d'estelas mondialas coma Antonio Banderas ò
Penélope Cruz



https://oc.wikipedia.org/wiki/It%C3%A0lia

La Republica Italiana o simplament Itàlia (Italia en italian) es un Estat de
l'Euròpa mediterranèa, qu'es format principalament d'una peninsula alongada e de
doas grandas illas dins la mar Mediterranèa: Sicília e Sardenha. Lo nòrd es
bordat pels Alps, frontièra montanhòla amb França, Soïssa, Àustria e Eslovènia.
Los Estats independents de Sant Marin e la Ciutat del Vatican son enclavats
dintre lo territòri italian.

Itàlia ocupa principalament una peninsula situada au sud dau continent europèu e
entre lei bacins occidentau e orientau de la Mar Mediterranèa. A una superficia
de 301 277 km² qu'es limitada per de frontieras naturalas formadas per lei
montanhas aupencas ambé França au nòrd-oèst, Soïssa e Àustria au nòrd e
Eslovènia au nòrd-èst. Lo territòri italian engloba tanben lei doas enclavas de
Sant Marin e de Vatican.

La peninsula se pòu devesir entre tres zònas principalas que son lo nòrd
montanhós, la Vau de Pò e lei cadenas de montanhas deis Apenins. Lei cimas dau
nòrd fan partida deis Aups e agantan d'altituds autas ambé mai de 38 montanhas
majoras que passan 4 000 mètres. Lo ponch culminant es lo Mont Blanc (4 810 m)
situat a la frontiera francoitaliana. La Vau de Pò es un golf marin ancian
comolat per leis alluvions dei montanhas situadas a l'entorn (Aups au nòrd e a
l'oèst e Apenins au sud). Pò es un fluvi cort mai abondant (debit finau mejan
d'aperaquí 1 560 m3/s) que forma un deltà dins lo nòrd-oèst de la Mar Adriatica.
Aquela vau es relativament plana e forma un axe de comunicacion aisat dins lo
nòrd dau país. Leis Apenins forman l'òssa de la peninsula. Son de montanhas
jovas formadas de 222 cimas principalas que son altitud se situa entre 2 000 e
3 000 m. Son enviroutadas per de plans litoraus situats de cada costat de la
cadena e percorrudas per de fluvis relativament limitats coma Tibre (405 km de
longor amb un debit finau mejan de 231 m3/s).

En mai de la peninsula continentala, la geografia fisica d'Itàlia es completada
per doas illas majoras de Mediterranèa que son Sicília (25 708 km² e Sardenha
(24 090 km²). I a tanben quauqueis archipèlas entre Corsega e Toscana (illa
d'Elbe) e au nòrd de Sicília (illas Eolianas).

La màger part dau territòri italian a un clima temperat que pòu presentar de
variacions regionalas importantas liadas a la latitud, a l'altitud e a
l'influéncia de la Mar Mediterranèa. Per exemple, la temperatura mejana
evoluciona de 11°C a Turin a 16°C a Nàpols ò lei precipitacions anualas de 2000
mm dins certanei regions aupencas a 600 mm dins certaneis endrechs dau pendís
orientau deis Apenins. Pasmens, en despiech d'aquelei variacions, se pòu devesir
Itàlia entre tres zònas climaticas principalas.

Au nòrd e au nòrd-oèst dins lei regions aupencas d'altitud auta, lo clima es de
tipe montanhard ambé d'estius cauds e d'ivèrns fòrça fregs. La Vau de Pò e la
mitat nòrd de la costat adriatica an un clima subtropicau umid ambé d'estius
cauds e d'ivèrns fregs. Lo rèsta, que representa la màger part de la peninsula,
Sicília e Sardenha, a un clima mediterranèu. Leis estius i son cauds e secs amb
una aumentacion de l'ariditat en direccion dau sud. Dura per exemple dos mes en
Toscana dins lo centre de la peninsula e cinc en Calabra dins lo sud. Leis
ivèrns i son doç e la prima e l'autona marcadas per de precipitacions
importantas.

En 2012, Itàlia teniá 60,87 milions d'abitants qu'èra magerament concentrada
dins la Vau de Pò e dins lei zònas litoralas en causa dei constrenchas
impausadas per lo relèu montanhós deis Aups e deis Apenins ò per l'ariditat dei
regions meridionalas. 67% de la populacion es urbana e lo ret de vilas e de
rotas es fòrça dens dins la Vau de Pò e lo centre de la peninsula. S'i troba la
capitala economica dau país, Milan, e lei vilas de Turin, de Gènoa e de
Florença. Dins lo rèsta dau país, Roma, Nàpols e Palèrme son lei centres de
regions urbanas importantas situadas lòng de la costat occidentala mediterranèa.

La populacion es vielhissenta en causa d'un taus de creissement naturau negatiu
(taus de feconditat egau a 1,42 en 2008) e d'una esperança de vida importanta
(80,4 ans per leis òmes, 85,3 ans per lei fremas). L'aumentacion de la
populacion es donc sostenguda per l'imigracion magerament dempuei lei regions
balcanicas (Romania, Bulgaria, Albania) e maugrabinas. Ansin, la populacion
estrangiera conois una creissença rapida. Passèt per exemple de 2,8% de la
populacion totala en 2002 a 6,5% en 2008. Aperaquí un quart es estimat en
situacion irregulara car Itàlia representa una intrada importanta per
l'imigracion illegala dins l'Union Europèa gràcias a sa proximitat ambé lo
continent african

Itàlia es un país fòrça eterogenèu lingüisticament e sa politica linguïstica es
relativament complèxa. L'italian es la lenga premiera de la màger part de la
populacion. Pasmens, presenta una diversitat dialectala non negligibla e lei
regions de lengas italianas se pòdon devesir entre unei zònas principalas
caracterizadas per l'usatge de dialèctes especifics entre lo nòrd (grops
nòrd-italian e venèt), lo centre e la màger part de la peninsula (grops toscan,
centrau e meridionau) e Sicília e l'extrèm sud de la peninsula (grop sicilian).
Lo dialècte toscan es la basa de l'italian normalizat utilizat coma lenga
oficiala. Dins aquò, l'utilizacion dei dialèctes dins la vida vidanta conois una
demenicion lenta mai regulara dempuei la fin de la Segonda Guèrra Mondiala.
Ansin, certanei dialèctes, coma lo napolitan, son d'ara endavant considerats
coma vulnerables e començan de far l'objècte de politicas de proteccion per leis
autoritats.

En fòra dei populacions italofònas, divèrsei minoritats linguïsticas existisson
sus lo territòri italian. Lei pus importantas son situadas dins lei regions
aupencas frontalieras e d'autrei son presentas dins d'endrechs que faguèron a
passat temps partida d'estats estrangiers (Aragon, Empèri Bizantin...) ò
utilizats coma refugi per de populacions refugiadas, especialament originària
dei Balcans. Aquelei minoritats representan solament una fraccion de la
populacion italiana mai pòdon èstre localament majoritàrias. Ansin, lo francés
dins la Val d'Aosta, lo ladin (una lenga retoromanica) dins lo nòrd-oèst,
l'alemand au sud de Tiròl e l'eslovèn a l'entorn de Trieste son de lengas
cooficialas. D'autrei lengas an pas un estatut de cooficialitat mai son
reconegudas e protegidas per l'estat italian coma lenga minoritària. Son
l'occitan dins lei Valadas Occitanas, l'arpitan dins la Val d'Aosta, lo catalan
de la vila d'Alghero, l'albanés parlat dins certanei províncias dau sud ò de
Sicília, lo grèc parlat dins lo sud de la peninsula, lo sarde en Sardenha e lo
croat parlat dins certaneis endrechs dau centre de la peninsula.

Lo catolicisme es la religion predominanta (85% de la populacion) ; i a de
comunautats de protestants e de josièus e una comunautat creissenta d'origina
musulmana.

Lei vestigis clars pus ancians indicant una preséncia umana en Itàlia descubèrts
per leis arqueològs datan de 500 000 ans (Paleolitic inferior). Per la seguida,
i a aperaquí 50 000 ans, durant lo Paleolitic mejan, Homo neanderthalensis
s'installèt dins la region (Bauma Breuil, bauma de Fumane). Enfin, Homo sapiens
i arribèt i a 34 000 ans (Fumane). Aquela arribada se faguèt en parallèl de
cambiaments climatics importants liats a la fin dau darrier periòde glaciari
(formacion de la mar Adriatica, disparicion dei glacièrs aupencs).

Puei, a partir dau Neolitic, se desvolopèt la cultura de la terralha cardiala.
De populacions indoeuropèas colonizèron la peninsula. Au nòrd de Pò, se
desvolopèt la civilizacion dei Terramare entre 1700 e 1150 avC. Foguèt
remplaçada per la cultura de Villanova que foguèt a l'origina de la civilizacion
etrusca e qu'aguèt una influéncia majora sus lo desvolopament deis autrei pòbles
italics. D'aqueu temps, Sardenha èra ocupada per la civilizacion nuragica
caracterizada per la bastida de tors fortificadas dichas nurags. Apareguèt au
sègle XX avC e se mantenguèt fins au sègle II avC avans la conquista sistematica
de l'illa per lei Romans.

Après la fin dei periòdes preistòric e protoistoric, lei migracions en direccion
de la peninsula e leis influéncias dei culturas aparegudas localament foguèron a
l'origina d'un poblament relativament complèx. Au nòrd, la cultura de Villanova
se turtèt a una resisténcia importanta dei pòbles d'Itàlia centrala e demorèt
limitada a la region de Toscana ont evolucionèt per formar la civilizacion
etrusca. Gràcias a sa cultura de remarca, leis Etruscs aguèron una influéncia
majora sus leis autrei pòbles locaus. En revènge, sa desfacha de Cumae còntra
lei Grècs entraïnèt l'anientament de la màger part de sei capacitats militaras e
bloquèt definitivament sei temptativas d'expansion vèrs lo sud.

Leis Etruscs èran pas l'unic pòbles installats dins lo nòrd de la peninsula.
D'efècte, d'importantei migracions de populacions vengudas dei regions
montanhosas de l'èst e dau nòrd de la Mar Adriatica entraïnèron la colonizacion
dei litoraus meridionaus per divèrsei pòbles ilirians coma lei Venèts. Au sègle
IV avC, de Cèltas colonizèron una partida de la vau de Pò.

Dins leis autrei regions de l'Itàlia modèrna, se trobavan de pòbles italics coma
lei Marses, lei Samnitas, lei Volsques, lei Sabins ò lei Latins. Son origina es
supausada similara a aquelei dei Cèltas. Formavan d'estats locaus que deguèron
luchar a partir dau sègle VIII avC còntra l'installacion de colons grècs,
fenicians ò cartaginés lòng dau litorau. Au començament dau sègle V avC, après
divèrsei conflictes (Alalia, Himera... etc), lei Grècs dominavan lei litoraus
dau sud de la peninsula e de l'èst de Sicília e lei Cartaginés lei regions
maritimas de Sardenha e de l'oèst de Sicília. Quauquei ciutats fenicianas
demorèron independentas mai foguèron pauc a pauc integradas au sen dau domeni
cartaginés. Leis Etrucs capitèron d'ocupar lo litorau de Corsega.

Roma foguèt fondada au sègle VIII avC (en 753 avC segon la tradicion) lòng de
Tibre dins la zòna d'influéncia etrusca en Itàlia centrala. Fins a la fin dau
sègle VI avC (509 avC segon la tradicion), foguèt dirigit per de rèis (sèt segon
la tradicion que tres èran etruscs) que capitèron de conquistar la region a
l'entorn de la vila. Gràcias a una tièra d'alianças (Liga Latina en 493 avC,
Hernics en 486 avC... etc.), Roma capitèt de se protegir còntra lei trèblos dau
centre de la peninsula puei poguèt luchar còntra lei vilas etruscas rivalas dau
centre d'Itàlia, especialament Véies. Una tièra de guèrras victoriosas
s'acabèron per la conquista de la vila en 396 avC e Roma venguèt una vila
importanta de la peninsula maugrat son pilhatge per de Cèltas en 390 avC.

A partir dau sègle IV avC, acomencèt l'expansion de Roma sus tota la peninsula.
D'etapas majoras foguèron lei Guèrras Samnitas (343 a 290 avC) que li permetèt
de dominar son centre, la conquista de Tarenta (272 avC) que li permetèt de
s'estendre fins au sud e la destruccion de Faleries (241 avC) que marquèt
l'acabament de la somission dei ciutats-estats etruscas. Après aquelei
victòrias, lei Guèrras Punicas (264-146 avC) còntra Cartage e lei Guèrras de
Macedònia (215-168 avC) s'acabèron per la destruccion de doas poissanças rivalas
majoras e la Republica Romana foguèt d'ara endavant la premiera poissança de
Mediterranèa. Aquò permetèt ai Romans d'ocupar una partida de la Peninsula
Iberica, d'Africa, de Grècia e d'Anatolia.

Pasmens, aquelei conquistas renforcèron lo ròtle de l'armada e leis institucions
republicanas perdiguèron pauc a pauc son autoritat en fàcia de generaus mai e
mai ambiciós. Après una insureccion generala dei pòbles d'Itàlia (Guèrra Sociala
de 91 a 89 avC qu'obtenguèron la ciutadenetat romana, la Republica foguèt
afeblida per una tièra de conflictes entre lei generaus Marius e Sulla de 88 a
81 avC. Puei, dins leis annadas 50 avC, lo poder foguèt partejat entre lei
generaus Crassus, Pompeu e Cesar (premier triumvirat). Après la mòrt de Crassus
a Carrhes en 53 avC, una guèrra civila se debanèt entre Cesar e Pompeu de 49 a
45 avC S'acabèt per la victòria dau premier e la mòrt dau segond. Acusat
d'assaiar de restaurar la monarquia, Cesar foguèt tuat per un complòt republican
mai leis autors de l'assassinat foguèron finalament vencudas a Filipos (42 avC).
Enfin, fins a 30 avC, un periòde de trèvas malaisadas e de conflictes entre lei
partisans de Cesar s'acabèt per la victòria d'August que fondèt l'Empèri Roman.

Maugrat lei guèrras civilas dau sègle I avC, la fin de la Republica veguèt unei
conquistas aumentar lo territòri roman en Anatolia, Orient Mejan, Gàllia e
Hispania. August i apondiguèt Egipte e ordonèt la contuniacion d'aquela politica
d'expansion. A sa mòrt en 14, la màger part dau bacin mediterranèu èra ansin
tengut per lei Romans. Lo poder format per August gardèron leis institucions
republicas mai son ròtle èra limitat per un emperaire dotat dei poders suprèms.
Roma e Itàlia èran alora lo centre d'un empèri poderós e prospèr gràcias a
l'establiment de la Pax Romana que favorizèt lo desvolopament dau comèrci e de
l'economia.

L'Empèri Roman contunièt una politica de conquistas fins au començament dau
sègle II mai lo ritme demeniguèt rapidament. Après lo rèine d'Antonin (138-161),
lei conquistas s'arrestèron e l'Empèri acomencèt un declin lòng magerament
entraïnat per l'influéncia creissenta de l'armada sus leis afaires politics.

D'efècte, unei còps d'estat foguèron organizats per l'armada tre la premiera
mitat dau sègle I. De mai, en l'abséncia de reglas de succession claras, la mòrt
d'un emperaire èra sovent lo començament d'una guèrra civila entre unei generaus
proclamats emperaires per lei sieunas tropas. Pasmens, au sègle III, la
situacion degenerèt après l'assassinat de Sever Alexandre en 235. Fins a 285, au
mens setze emperaires ocupèron lo poder que deguèron luchar còntra de desenaus
de temptativas d'usurpacion e la seccession de certanei territòris. Un autre
fenomèn de remarca d'aqueu periòde foguèt lo desvolopament dau crestianisme
persecutat en causa de son refús d'observar lo culte de l'emperaire. Pasmens,
l'influéncia de la religion novèla aumentèt rapidament e foguèt finalament
autorizada en 313. En 391, lo paganisme foguèt oficialament enebit.

La presa dau poder per Dioclecian permetèt d'estabilizar tornarmai leis
institucions gràcias au sistèma de la Tetrarquia que devesiguèt l'Empèri entre
unei generaus cargats de protegir diferentei regions. D'emperaires energics se
succediguèron dins lo corrent de la fin dau sègle IV mai deguèron d'ara endavant
faciar de menaças grèvas lòng dei frontieras germanicas (desfacha d'Andrinòple
en 378). Après lo rèine de Teodòsi en 395, l'Empèri foguèt devesit entre doas
partidas. Itàlia faguèt partida de l'Empèri Roman d'Occident que deguèt faciar
lei Grandeis Invasions Barbaras en 406 e s'afondrèt en 476. D'aqueu temps, la
peninsula foguèt pilhada mai d'un còp e son economia e sei vilas conoguèron un
declin important.

Après la disparicion de l'Empèri Roman d'Occident en 476, Itàlia foguèt lo
centre d'un reiaume dirigit per lo cap barbar Odoacre. En 493, foguèt vencut e
tuat per leis Ostrogòts de Teodoric lo Grand que fondèt lo sieu reiaume centrat
sus la peninsula. Son estat foguèt organizat sus lo mantenement de la societat
romana e son integracion per leis Ostrogòts. Pasmens, a partir de 535, foguèt
atacat e destruch per lei Bizantins de Justinian que conquistèron tota la
peninsula en 553-554 e i fondèron l'Exarcat de Ravena. Dich Guèrra dei Gòts,
aqueu conflicte entraïnèt la destruccion de la màger part d'Itàlia.

La politica bizantina foguèt d'encoratjar la romanizacion de la peninsula per i
restaurar l'Empèri Roman. Pasmens, tre 568, d'invasions lombardas comencèron
dins la vau de Pò. Fins au començament dau sègle VII, capitèron d'ocupar tota lo
nòrd, Toscana e lei regions interioras dau sud. Dins lo corrent d'aqueu sègle,
lei Lombards, fòrça minoritaris au sen de la populacion, comencèron de fusionar
ambé lei populacions latinas e seis elèits adoptèron lo latin coma lenga. Lei
Bizantins se mantenguèron dins lei regions maritimas, a Roma e a Ravena. Per
favorizar la defensa d'aquelei territòris, adoptèron un sistèma relativament
descentralizat que favorizèt pauc a pauc l'emergéncia de poders locaus autonòms,
especialament Venècia.

En 751, la conquista de Ravena per lei Lombards marquèt la rompedura de
l'equilibri. Lo papa perdiguèt la proteccion — sovent pesanta — de
Constantinòple e cridèt a l'ajuda lei Francs de Pepin lo Brèu. Ocupèt la
capitala lombarda e son fiu Carlesmanhe annexèt definitivament lo Reiaume
Lombard en 774 après una temptativa de sètge còntra Roma. En cambi d'un sostèn
religiós de la papautat, lei Carolingians laissèron au papa un territóri en
Itàlia Centrala que foguèt a l'origina deis Estats Pontificaus. L'òrdre gardèt
en plaça la màger part de l'aristocracia lombarda e foguèt gaire contestat
maugrat quauquei temptativas dau duc de Benevent per venir independent. Lei
Bizantins gardèron quauquei territòrins a l'entorn de Venècia e dins lo sud de
la peninsula.

Au sègle IX, la peninsula venguèt la buta d'incursions de pilhatges menats per
de naviris sarrasins e, en Sicília, aqueleis incursions aprofichèron la division
dei Bizantins per realizar la conquista de l'illa de 827 a 902. Palèrme i
venguèt la capitala novèla e conoguèt un desvolopament economic important. Lei
Sarrasins s'installèron tanben sus lei litoraus de Sardenha e de Corsega. Lo
succès sarrasin foguèt tanben favorizat per la guèrra civila entre Carolingians
que comencèt en 875 per lo contraròtle d'Itàlia. Lo caòs politic foguèt
contuniat per de guèrras intèrnas a l'aristocracia italiana fins a l'integracion
dau nòrd de la peninsula au sen dau reiaume d'Oton II en 936. En 962, foguèt
coronat emperaire per lo papa e fondèt lo Sant Empèri Roman Germanic.

L'autoritat dau Sant Empèri Roman Germanic se concentrèt inicialament sus la
papautat e leis afaires religiós. Ansin, en despiech dei tensions creissentas
entre l'emperaire e lo papa, se formèt divèrsei poders locaus dins lei comunas
italianas que venguèron mai e mai autonòmas e desvolopadas. Lei pus favorizadas
per aqueu procès foguèron lei ciutats totjorn oficialament sota la senhoriá
bizantina coma Venècia ò Amalfi que venguèron de republicas marchandas
aprofichant lo comèrci maritim per s'enriquir. Pilhada en 1073 per lei Sarrasins
e dins leis annadas 1130 per lei Pisans, Amalfi perdiguèt rapidament son
importància. Sa plaça foguèt ocupada per Venècia que venguèt la poissança
dominanta de la Mar Adriatica e desvolopèt de relacions fruchosas ambé lo rèsta
de l'Empèri Bizantin. En cambi, i obtenguèt d'avantatges comerciaus importants
mai l'introduccion de rivaus (Pisa, Gènoa...) en Orient Mejan après la Premiera
Crosada (1096-1099) entraïnèt una desgradacion progressiva dei relacions ambé
Constantinòple desirós d'aprofichar lei rivalitats entre republicas marchandas
per defendre lei sieus interès. En 1204, Venècia favorizèt donc lo destornament
de la Quatrena Crosada vèrs la capitala bizantina que foguèt conquistada e
pilhada. Venècia i averèt unei territòris grècs e gardèt sei posicions
comercialas dins la region.

Au sen dau Sant Empèri Roman Germanic, lei doas ciutats marchandas principalas
foguèron Pisa e Gènoa. La premiera ocupèt Corsega e una partida de Sardenha. Au
sègle XI, èra la premiera poissança navala de Mediterranèa Occidentala mai se
turtèt rapidament au desvolopament de Gènoa que foguèt capabla de rivalizar ambé
Venècia. En 1284, la batalha de la Meloria s'acabèt per una desfacha grèva dei
Pisans fàcia ai Genoès. Pisa acomencèt de declinar. De son caire, Gènoa fondèt
una rota comerciala fins a Brujas e, aliada ai Bizantins, obtenguèt d'avantatges
comerciaus majors dins la Mar Negra.

En fòra de l'emergéncia dei republicas marchandas, dos autrei poissanças
apareguèron en Itàlia dins lo corrent dau periòde : lo Reiaume de Sicília e la
vila de Florença. D'efècte, a partir dau sègle XI, Sicília e lo sud de la
peninsula venguèt la buta d'aventuriers normands qu'acomencèron sa conquista,
encoratjats a partir de 1059 per lo papa en conflicte ambé l'Empèri Bizantin
après l'esquisme de 1055. En 1091, Sicília èra fondat e lo Reiaume de Sicília
foguèt unificat en 1127. En 1156, la màger part de la mitat sud d'Itàlia èra
plaçada sota son autoritat. De son caire, Florença capitèt d'obtenir un ròtle
economic e culturau major illustrat per l'emission d'una moneda d'aur tre 1252,
l'influéncia de sei bancas sus lo continent europèu e sa plaça centrala dins lei
cambis intellectuaus de l'epòca .

Enfin, lo periòde dei sègles XI e XII foguèt pereu marcat per lo conflicte lòng
entre l'emperaire e lo papa que sostenguèt lpei demandas d'autonòmias dei
comunas dau nòrd d'Itàlia. Regardant leis afaires religiós, la Querèla deis
Investiduras (1075-1122) foguèt una victòria clara de la papautat que restaurèt
son independéncia espirituala a respèct de l'emperaire. Puei, en 1167, la
formacion d'una Liga dei ciutats lombardas e la desfacha imperiala de Legnano en
1176 confirmèt l'autonòmia quasi totala dei comunas italianas. Enfin, au sège
XIII, se debanèt la darriera fasa. Leis elèits italianas se devesiguèron entre
partisans dau papa (Guelfs) e partisans de l'emperaire (Gibelins) e la lucha se
centrèt sus lei conflictes entre lei comunas e sus lo contraròtle dau Reiaume de
Sicília que sa dinastia dispareguèt a la fin dau sègle XII. Après doas
temptativas deis emperaires per venir rèi de Sicília, la papautat donèt lo
reiaume a l'Ostau d'Anjau que lo conquistèt en 1266. Pasmens, aquela dominacion
foguèt mau acceptada e en 1282, una revòuta donèt lo reiaume au rèi d'Aragon.
Aquò entraïnèt una intervencion francesa e lo partiment dau reiaume entre Anjau
(region continentala) e Aragon (Sicília).

A partir dau sègle XIV, Itàlia foguèt quasi independenta dau Sant Empèri Roman
Germanic que gardèt solament un ròtle limitat dins leis afaires de la peninsula.
Lei comunas i ocupèron la premiera plaça, situacion renfòrçada per l'alunchament
de la papautat en Avinhon de 1309 a 1423. Ansin, lei guèrras entre comunas
evolucionèron a l'avantatge dei vilas pus ricas e pobladas entraïnant
l'emergéncia d'unei poders regionaus coma Milan e lo renfòrçament deis ancians
coma Venècia, Gènoa ò Florença. Lo periòde de la fin de l'Edat Mejana foguèt
donc relativament agitat. A partir de la Pèsta de 1348, foguèt tanben marcat per
una tièra d'epidemias grèvas que van favorizar de transformacions socialas,
especialament au sen de l'aristocracia urbana.

De'n premier, Sardenha foguèt lo teatre d'una conquista malaisada de part deis
Aragonés, politicament sostengut per lo papa, a partir deis annadas 1320.
Capitèron d'eliminar lei preséncias genoesa e pisana dins l'illa mai se turtèron
a la resisténcia opiniastra dei populacions indigènas (1391-1409). Après aquelei
dificultats, leis Aragonés ataquèron pas Corsega que passèt sota lo contraròtle
de la Republica de Gènoa. En Sicília, una revòuta de l'aristocracia en 1377
entraïnèt la quasi disparicion dau poder centrau que foguèt conquistat per leis
Aragonés. Après lei conquistas de Sardenha e de Sicília, Aragon s'interressèt au
reiaume de Nàpols que foguèt ocupat en 1442 permetent a la corona d'Aragon puei
a Espanha après lo maridatge dei Rèis Catolics de venir una poissança importanta
en Itàlia. Pasmens, per assegurar sa posicion, lo rèi aragonés Anfós V deguèt
reconóisser toteis leis usurpacions feodalas realizadas dins lo corrent dau
periòde d'anarquia de la fin dau sègle XIV. Aquò venguèt una basa de la
poissança feodala dins lo sud de la peninsula.

Dins lo nòrd de la peninsula, lo periòde foguèt marcat per l'emergéncia de Milan
dirigida per lei Visconti. Formèron au sègle XIV un estat poderós que se turtèt
rapidament a l'ostilitat de Florença e de Venècia. Au sègle XV, Venècia adoptèt
una politica d'expansion dins la vau de Pò qu'entraïnèt una tièra de guèrras. I
annexèt unei vilas coma Pàdoa, Verona ò Breissa. La patz de Lodi en 1454
sancionèt aquelei progrès e establiguèt un equilibri important fins ais
intervencions francoespanhòlas dau sègle seguent. De son caire, Florença capitèt
de se renfòrçar en Toscana après lei conquistas d'Arezzo (1384) e de Pisa
(1406).

Pasmens, l'afrontament pus important dau sègle XIV foguèt la lucha lònga per la
supremàcia comerciala entre Venècia e Gènoa. Son apogèu foguèt la saunosa Guèrra
de Chioggia (1376-1381) que s'acabèt per la destruccion de la flòta de Gènoa e
de pèrdas fòrça importanta per aquela de Venècia. Dins aquò, lei doas ciutats
mau capitèron de s'eliminar maugrat lo mantenement d'una leugiera superiotat de
Venècia. De mai, après la presa de Constantinòple per leis Otomans en 1453 e la
descubèrta de rotas comercialas novèlas per lei Portugués, anavan desenant
subretot luchar per defendre e gardar sei possessions.

A la fin dau sègle XV, lei rèis de França eiretèron de l'Ostau d'Anjau divèrsei
revendicacions sus de territòris italians, especialament lo Reiaume de Sicília.
De 1494 a 1559, aquelei revendicacions se turtèron ai drechs d'Espanha eissits
de la corona d'Aragon entraïnant lei Guèrras d'Itàlia. S'acabèron per una
victòria espanhòla que venguèt la poissança dominanta de la peninsula.

Lo conflicte centrau dau periòde acomencèt en 1494 quand Carles VIII (1483-1498)
ocupèt Nàpols amb una armada e s'i faguèt coronar rèi de Nàpols. Una coalicion
gropant Espanha, lei Habsborg, la papautat, Venècia e Milan l'obliguèt de se
retirar mai son successor Loís XII (1498-1515) contunièt de revendicar Nàpols.
Eiretier dei Visconti, apondiguèt tanben Milan ais ambicions francesas. Capitèt
d'ocupar Milan e Nàpols entre 1499 e 1501 mai leis Espanhòus, sostenguts per la
màger part deis estats italians, capitèron de lei reconquistar de 1504 a 1513
après divèrsei cambiaments d'alianças. Après sa revirada, son successor Francés
Ièr (1515-1547) assaièt a son torn de conquistar l'eiretatge d'Anjau e dei
Visconti. En 1515, sa victòria de Marignan li donèt Milan mai sa desfacha de
Pavia permetèt a Carles Quint (1516-1555) de gardar Nàpols e d'annexar Milan au
sieu domeni. Après Pavia, d'autrei guèrras d'Itàlia se debanèron entre Francés e
Espanhòus mai l'importància de la region dins l'encastre de la confrontacion
entre lei rèis de França e lei Habsborg demeniguèt. En 1559, lei Francés èran
finalament laissats en fòra d'Itàlia e Espanha i assegurava son egemònia gràcias
a la possession de Sardenha, de Sicília, de Nàpols, de Milan (demenit de Parma
venguda independenta e de territòris aupencs ocupat per Soïssa) e de quauquei
zònas maritimas de Toscana. De revòutas còntra la feodalitat fòrça pesanta de
Sardenha, de Sicília e de Nàpols aguèron luòc mai foguèron esquichadas dins lo
corrent dau sègle XVI confirmant l'òrdre de l'aristocracia de la region. En
revènge, Milan conoguèt un desvolopament economic rapide.

Per leis estats italians, lo periòde dei Guèrras d'Itàlia foguèt marcat per de
fortunas variablas e per lo començament dau declin de Venècia e de Gènoa
menaçats sus lo continent e mai sus la mar per leis avançadas de l'Empèri
Otoman. Sota la direccion dei papas Alexandre VI (1492-1503), Juli II
(1503-1513) e Leon X (1513-1521), la Glèisa anava capitar de sometre a son
autoritat — relativa car lo bregandatge demorèt una mença non negligibla — leis
Estats Pontificaus. Pasmens, i cambièt pas l'organizacion de la societat que
demorèt de tipe feodau coma dins lo sud. Lo desvolopament i demorèt donc fòrça
feble. De mai, lo gras de corupcion agantat per lei papas d'aqueu periòde anava
venir una causa dau succès de la Reforma Protestanta començadas tre leis annadas
1510.

En Toscana, lei Medicis capitèron d'utilizar leis alianças francesa e espanhòla
a son profiech per fondar en 1532 un Ducat de Toscana dirigit per la dinastia.
De mai, en 1555, obtenguèron una ajuda militara espanhòla per conquistar Siena.
Pasmens, dins lo procès, la classa dirigenta de Florença perdiguèt son
influéncia dins leis afaires financiers d'Euròpa e se concentrèt magerament sus
l'esplecha agricòla de Toscana. En Savòia, lei ducs conoguèron unei periòdes
d'ocupacion estrangiera mai aprofichèron finalament lei Guèrras d'Itàlia per
s'estendre en direccion de Pò. Entre 1588 e 1601, una tièra de conflictes e
d'acòrds ambé França renforcèt lei posicions italianas dau ducat que cedèt en
revènge divèrsei fèus occidentaus ai Francés. Lo Ducat venguèt donc pauc a pauc
un estat mai e mai italian mai la cultura francesa i gardèt de posicions
importantas. Ansin, Savòia qu'èra alora una marcha entre França e Itàlia venguèt
pauc a pauc un estat italian. Enfin, entre Toscana, Milan e Gènoa, divèrsei
estats pichons capitèron de demorar ò de venir independents. Poguèron venir de
còps la causa de conflictes d'amplor coma la Guèrra de succession de Mantòa
(1628-1631).

Regardant leis afaires de Venècia e de Gènoa, leis annadas seguents la
disparicion de l'Empèri Bizantin foguèron jalonadas de reculaments còntra
l'Empèri Otoman en Mediterranèa Occidentala e en Mar Negra mentre que lei
Portugués acomencèron de lei concurrenciar gràcias ai rotas comercialas passant
au sud d'Africa. Lei doas ciutats conoguèron tanben d'annadas malaisadas dins lo
corrent dei Guèrras d'Itàlia. Pasmens, aqueu declin foguèt lòng e progressiu car
tant Venècia que Gènoa avián encara d'arguments d'opausar ais Otomans. De mai,
lo comèrci d'espècias portugués lòng d'Africa èra perilhós e representèt
lòngtemps una fraccion febla a respèct deis importacions europèas passant per
Itàlia. Venècia opausèt ansin una resisténcia acarnada ais atacas otomanas e lei
Turcs deguèron sostenir de guèrras lòngas e saunosas (batalha de Lepanta en
1571) per conquistar pauc a pauc lei comptadors e territòris venecians d'Orient.
De son caire, Gènoa se reconvertiguèt amb succès dins leis afaires financiers
gràcias a sei bancas. Pasmens, dins lei fachs, lei bancas prenguèron lo
contraròtle de l'estat.

Lo declin economic vertadier d'aquelei ciutats — e de tota la peninsula — se
debanèt dins lo corrent dau sègle XVII quand lei poissanças occidentalas
(Províncias Unidas, Anglatèrra e França) s'afirmèron tanben coma poissanças
marchandas. Acomencèt per un periòde d'estagnacion avans de se transformar en
crisi prefonda qu'anava entraïnar una agitacion sociala mai ò mens importanta
segon lei regions. Per exemple, la produccion de pèças de lana demeniguèt a
Venècia de 29 000 en 1602 a solament 2 000 a la fin dau sègle. La populacion
aumentèt gaire durant aqueu periòde (per exemple, de 1,07 milions en 1570 a
solament 1,123 milions en 1714 per Sicília). Enfin, leis estats italians
perdiguèron sa supremàcia maritima au profiech dei marchands anglés e olandés.
En fàcia d'aquela crisi, l'aristocracia arrestèt de finançar d'expedicions
comercialas perilhosas per s'orientar vèrs l'investiment dins la tèrra ò la
bastida immobiliàri. Aquò empachèt ò limitèt leis esfòrç deis estats italians
per assaiar de se redreiçar.

Au sègle XVIII, la Guèrra de Succession d'Espanha (1701-1714) s'acabèt per un
afebliment marcat de la preséncia espanhòla. Fins au començament de la
Revolucion Francesa en 1789, aquò entraïnèt divèrsei redistribucions
territòrialas dins la peninsula a l'avantatge d'Àustria e de Savòia.

La Guèrra de Succession d'Espanha foguèt causada per la menaça d'una unificacion
dei coronas de França, premiera poissança mondiala, e d'Espanha, premiera
poissança coloniala. Per defugir la formacion d'un estat tant poderós en Euròpa
Occidentala, se formèt alora una coalicion antifrancesa gropant la màger part
deis estats europèus. S'acabèt militarament per una revirada dei Francés
capables de protegir sei frontieras maugrat una tièra de desfachas mai
incapables de protegir totei lei territòris espanhòus e de destrurre la
coalicion enemiga. En particular, en Itàlia, la màger part dei possessions de la
corona d'Espanha foguèron conquistadas per lei fòrças d'Anglatèrra, d'Àustria e
de Savòia. Ansin, a la signatura de la patz d'Utrecht en 1714, lei territòris
espanhòus de Milan, de Sardenha, de Toscana e lo Reiaume de Nàpols foguèron
annexadas per leis Austrians e Sicília foguèt annexada per Savòia.

Pasmens, Espanha acceptèt pas son exclusion de la peninsula e Felipe V
(1700-1746) aprofichèt son maridatge ambé la filha dau duc de Parma per trobar
d'aliats e atacar lei possessions austrianas en 1717. Una intervencion
francoanglesa limitèt la desfacha austriana mai permetèt ais Espanhòus de
retrobar certanei territòris. Entraïnèt tanben un cambi territòriau entre Savòia
e Àustria : Sicília venguèt austriana e Sardenha foguèt integrada au sen de
Savòia que venguèt d'ara endavant lo Reiaume de Sardenha en 1720. Dins lo
corrent de la Guèrra de Succession de Polonha (1733-1738), Espanha e Sardenha
aprofichèron son aliança ambé França per atacar tornarmai lei possessions
austrianas. Una tièra de victòrias li permetèt de conquistar lo sud de la
peninsula (Sicília, Nàpols). Pasmens, en causa de l'ostilitat britanica, Madrid
poguèt pas annexar dirèctament aquelei regions mai poguèt lei fixar a un prince
de l'Ostau Borbon. Aquò entraïnèt la formacion d'un Reiaume de Nàpols e de
Sicília que venguèt un aliat de França e d'Espanha. De son caire, Sardenha
conquistèt e annexèt una partida de la region de Milan. Puei, en 1748, la fin de
la Guèrra de Succession d'Àustria (1740-1748) permetèt a un Borbon de venir duc
de Parma e a Sardenha d'avançar mai en direccion de Milan.

De 1748 a 1796, la peninsula conoguèt un periòde de patz marcat per un
renfòrçament dei posicions de l'Ostau dei Habsborg gràcias a una tièra de
maridatges ambé lei princes Borbons, especialament aquelei de Parma e de Nàpols.
Dins lo corrent d'aqueleis annadas, lo nòrd-oèst (Milan e la region continentala
de Sardenha) de la peninsula aprofichèt una tièra de sobeirans inspirats per
leis idèas dei Lutz ò la preséncia de foncionaris austrians ben formats per se
desvolopar economicament . Venècia e Gènoa, dirigidas per d'oligarchias
conservatritz, deguèron faciar de dificultats economicas e socialas en causa de
la demenicion de son comèrci e de son trafeg portuari maugrat d'esfòrç venecians
a la fin dau sègle per restaurar una partida de sa capacitat maritima gràcias a
d'acòrds navaus ambé d'estats musulmans mediterranèus. Dins lo rèsta d'Itàlia,
de temptativas de reformas se turtèron a de resisténcias importantas e mau
capitèron. Ansin, lo Reiaume de Nàpols e leis Estats Pontificaus demorèron fòrça
pauc desvolopats .

En fòra de sei dificultats intèrnas, Gènoa aguèt tanben de dificultats
importantas en Corsega que se revoutèt a partir de 1729. Aquò foguèt lo
començament d'un cicle de repression e d'insureccions novèlas (formacion d'un
reiaume efemèr en 1736-1738 puei d'una republica en 1755-1769). Entraïnèt pauc a
pauc l'afebliment de la preséncia genoesa que gardèt finalament solament lei
pòrts importants gràcias a un sostèn militar francés. En 1768, Gènoa vendèt
l'illa au rèi de França per pagar sei dèutes. En 1769, lei Francés esquichèron
lo movement independentista de Pasquale Paoli a Ponte Novu e l'illa quitèt
l'esfèra italiana per intrar dins aquela de França. De son caire, Venècia
perdiguèt a cha pauc sei possessions en Mediterranèa Orientala après una tièra
de guèrras novèlas que s'acabèron en 1718 maugrat una resisténcia acarnada
(sètge de Candia de 1648 a 1669, reconquista provisòria de Peloponés en 1699).
En revènge, capitèt d'estendre sei possessions de Dalmàcia.

A partir de 1796, Itàlia venguèt un teatre d'operacions dei guèrras
revolucionàrias e napoleoncas e foguèt ocupada per França de 1801 a 1814. Aqueu
periòde foguèt relativament cort mai aguèt una infuéncia importanta sus
l'istòria de la peninsula e l'emergéncia dau movement d'unificacion dins lo
corrent dau sègle XIX.

Lei victòrias de Napoleon Bonaparte entre 1796 e 1799 entraïnèron l'ocupacion
d'una partida importanta dau nòrd (Piemont, Milan...) e l'annexion de Venècia
per Àustria per compensar la pèrda de Milan. A partir de 1801, leis ocupacions
venguèron d'annexions e, dins lo corrent dei conflictes europèus d'aqueu temps,
lei Francés ocupèron tota la peninsula que foguèt reorganizat per l'emperaire
Napoleon Ièr. Lei regions de Turin, de Gènoa, de Parma, de Florença e de Roma
venguèron dirèctament dei departaments de l'Empèri Francés. Lo nòrd e lo
nòrd-oèst (Milan, Venècia e Bolonha) formèron la Republica Italiana que venguèt
lo Reiaume d'Itàlia en 1805. Napoleon n'èra lo rèi e son fiu adoptiu e generau
Eugène de Beauharnais lo vice-rèi. Lo sud formèt un Reiaume de Nàpols que foguèt
fisat a Josèp Bonaparte de 1806 a 1808 puei a Joachim Murat de 1808 a 1813.
Enfin, quauquei territòris magerament situadas a l'entorn de Massa e de Lucca
formèron un ensems de principats dirigidas per Elisa Bonaparte.

Lei Francés adoptèron de politicas de modernizacion deis institucions politicas
e economicas . Pasmens, lei besonhs dei guèrras (impòsts, conscripcion...), lo
refús de la preséncia estrangiera ò de la politica jutjada anticrestiana de la
Republica Francesa entraïnèron d'insureccions regularas de còps renfòrçadas per
d'incursions britanicas . En abriu de 1814, après l'abdicacion de l'emperaire,
Eugène de Beauharnais deguèt retirar lei fòrças francesas de la peninsula
maugrat la revirada dei temptativas d'invasions austrianas (batalha de Mincio)
sostengudas per lei Napolitans après lo cambiament de camp de Murat. Pasmens,
Murat perdèt son reiaume a l'eissida de la premiera desfacha de Napoleon e
jonhèt tornarmai lo camp imperiau en 1815. En octòbre, assaièt de lo
reconquistar mai foguèt vencut, capturat e fusilhat.

Lo Congrès de Viena restaurèt principalament la situacion de 1796 franc dei
Republicas de Venècia annexada per l'Empèri Austrian e de Gènoa annexada per lo
Reiaume de Sardenha. Lo ducat de Parma foguèt fisat a Maria Loïsa, l'anciana
frema de Napoleon. A sa mòrt, lei Borbons de Parma devián recuperar la direccion
dau ducat. Dins aquò, aquela restauracion deis estats italians e de la preséncia
italiana deguèt rapidament faciar d'agitacions politicas desirosas de luchar per
l'unificacion d'Itàlia.

Après lo Congrès de Viena en 1815, la restauracion politica deis estats italians
conoguèt de dificultats variadas. Lei dos problemas principaus foguèron lo
mantenement ò non dei reformas napoleonencas e, subretot, l'aparicion d'una
oposicion politica desirosa de defendre leis idèas novèlas e l'unitat italiana
parcialament instaurada per lei Francés.

La restauracion politica prenguèt de formas variadas dins lei diferents estats
italians. Dins lo Reiaume de Sardenha per exemple, leis autoritats assaièron
d'eliminar totei lei traças de la preséncia francesa. Dins d'autrei regions ,
certanei reformas foguèron en revènge conservadas ò inspirèron de movements
reformators coma dins lo Reiaume dei Doas Sicílias. Pasmens, lo conservatisme
foguèt la politica pus frequenta e deguèt faciar de movements d'oposicion
gropats au sen d'organizacions secrètas fòrça devesidas entre elei. Aquò
entraïnèt donc dins totei leis estats un renfòrçament dei mesuras de contraròtle
politic (polícia, susvelhança dei frontieras...) e una afirmacion novèla dei
frontieras entre estats qu'avián disparegut dins lo corrent dau periòde francés.
Dins aquò, aquelei decisions poguèron pas defugir d'insureccions regularas en
1820-1821 dins lo Reiaume dei Doas Sicílias e en 1831 dins la màger deis estats
d'Itàlia, compres leis Estats Pontificaus. Foguèron reprimidas per l'armada
austriana que restabliguèt lo statu quo ante .

Pasmens, après aquelei desfachas, lei movements populars italians acomencèron de
s'estructurar a l'entorn de programas politics. En particular, apareguèt una
idèa republicana desvolopada per Giuseppe Mazzini, una idèa dicha neo-guelfa que
prepausèt un modèle basat sus de comunas fòrça autonòmas plaçadas sus
l'autoritat morala de la papautat e un movement desirós l'unificacion de la
peninsula a l'entorn dau Reiaume de Sardenha. Entre 1846 e 1848, l'eleccion dau
papa Piu IX, considerat coma favorable a l'unitat italiana, entraïnèt un envam
en favor de reformas d'inspiracion liberalas e obliguèt leis Austrians de mandar
de tropas suplementàrias. Aquò renforcèt l'òdi antiaustriana e entraïnèt una
tièra d'insureccions en 1848. En 1848 e 1849, ajudadas per unei revòutas dins
lei vilas principalas de la peninsula, lei tropas de Piemont assaièron de vencre
lei fòrças austrianas mai foguèron desfachas entraïnant l'abdicacion dau rèi
Carles-Albèrt de Sardenha e son exil. Puei, Àustria, sostenguda per França dins
la region romana, capitèt d'esquichar leis insureccions republicanas de Venècia
e deis estats d'Itàlia Centrala. Dins lo sud, lei Borbons capitèron de restaurar
son poder.

A la fin de 1849, lo statu quo ante èra restablit. Au sen dau movement
d'unificacion italian, lei movements republican e neo-guelf èran descreditats ò
tròp afeblits per gardar un ròtle important. Demorèt solament l'idèa d'unificar
Itàlia a l'entorn dei rèis de Sardenha. Pasmens, en causa de la superiotat
militara austriana, aquela opcion necessitava de trobar d'aliats poderós en
Euròpa.

Après 1849, lo Reiaume de Sardenha venguèt lo centre dau procès d'unificacion
dau país gràcias a l'òbra de Camillo Cavour e de Josèp Garibaldi. Dins lo
corrent d'emergéncia dau nacionalista en Euròpa Centrala e Orientala, capitèron
de trobar de sostèns internacionaus e de suscitar de movements insureccionaus
dins leis autreis estats italians per unificar la peninsula a partir de Piemont
de 1861 a 1870.

D'efècte, après l'abdicacion de Carles-Albèrt de Sardenha, Piemont aprofichèt lo
govèrn novèu per se liberalizar e desvolopar son potenciau economic. A partir de
1852, dirigit per Cavour, anava aprofichar lei cambiaments politics de la
segonda mitat dau sègle XIX per crear de condicions favorablas au procès
d'unificacion. De'n premier, capitèt de se raprochar de la França de Napoleon
III (e dau Reiaume Unit) gràcias a la participacion dau Reiaume de Sardenha a la
Guèrra de Crimèa (1853-1856). En 1858, Cavour negocièt un acòrd ambé l'emperaire
francés per permetre la creacion d'una confederacion italiana sota la direccion
morala dau papa, l'annexion dau nòrd d'Itàlia per Piemont, lo regropament deis
estats centraus au sen d'un reiaume novèu, lo mantenement dau Reiaume dei Doas
Sicílias e lo mantenement deis Estats Pontificaus. En cambi, Savòia e Niça
foguèron promes a França. Après una tièra de provocacions, una guèrra aguèt luòc
en 1859 entre lo Reiaume de Sardenha, sostengut per França, e Àustria. Desfachs
a Magenta e a Solferino, leis Austrians deguèron cedir Milan au Reiaume de
Sardenha.

Puei, en 1860, una tièra d'insureccions acomençadas en 1859 dins leis estats
centraus d'Itàlia entraïnèron la signatura d'un acòrd novèu entre França e
Sardenha. En cambi de la confirmacion de la cession de Savòia e de Niça, Piemont
poguèt annexar lei regions de Parma, de Modena, de Bolonha e de Florença.
Pasmens, lo Reiaume dei Doas Sicílias e leis Estats Pontificaus èran encara en
plaça. Totjorn en 1860, una expedicion militara foguèt organizada per Garibaldi
còntra lo reiaume napolitan. Gràcias a un sostèn de la flòta britanica, lei
volontaris de Garibaldi capitèron de desbarcar e de conquistar Sicília. Puei,
ataquèron dirèctament lo sud de la peninsula que foguèt tanben conquistat au
començament de 1861 gràcias au renfòrç de l'armada sarda. Aqueu movement
permetèt tanben d'ocupar la màger part deis Estats Pontificaus. A la fin de
l'annada, de plebiscites foguèron organizats per Cavour per proclamar Victor
Manuel II rèi d'Itàlia.

En 1865, una aliança foguèt concluda ambé la Prússia de Bismarck còntra Àustria.
Militarament desfacha, Itàlia aprofichèt la victòria prussiana per annexar la
region de Venècia. En revènge, en 1867, una expedicion de volontaris comandats
tornarmai per Garibaldi foguèt vencuda a Mentana per lei tropas francovaticanas.
Roma e sa region demorèron ansin en fòra d'Itàlia fins a la retirada de sa
garnison francesa en 1870 après l'afondrament dau regime de Napoleon III,
defensor de l'independéncia de la papautat. Après la pèrda de son territòri, lo
papa se considerèt coma presonier de Vatican entraïnant un conflicte diplomatic
lòng (fins a 1929) ambé lo govèrn italian.

La proclamacion dau Reiaume d'Itàlia favorizèt la formacion de l'estat italian
modèrne. La separacion entre lo nòrd e lo sud de la peninsula s'afirmèt
rapidament en causa de la concentracion deis investiments dins la Vau de Pò.
Pauc a pauc, lo país venguèt una poissança regionala puei mondiala après sa
participacion victoriosa a la Premiera Guèrra Mondiala. Pasmens, lo resultat
d'aquela guèrra causèt una crisi intèrna grèva que favorizèt la presa dau poder
per lei faissistas de Mussolini. Desirós d'estendre la dominacion italian en
Mediterranèa e en Africa, son regime s'afondrèt en 1943 après una tièra de
reviradas. Descreditada, la monarquia foguèt abolida après lo conflicte.

D'efècte, après 1861, l'unificacion d'Itàlia se faguèt a l'entorn de Piemont e
l'administracion sarda s'estendèt a cha pauc a tota la peninsula. Pasmens,
l'introduccion d'impòsts novèus e de la conscripcion obligatòria i causèt
rapidament de contestacions e d'insureccions armadas, especialament entre 1861 e
1865. Aquò agravèt lei dificultats e lei retards economics dei regions
meridionalas onte comencèron de se formar d'organizacions criminalas poderosas a
l'origina dei mafias actualas. Puei, la Revolucion industriala renforcèt aquela
tendància en orientant vèrs leis investiments realizats dins lo nòrd leis
impòsts levats dins lo sud. Durant lo govèrn d'Agostino Depretis (1876-1887), la
borgesiá dau nòrd conquistèt la supremàcia economica — e venguèt una poissança
industriala importanta a partir de 1900 — e l'aristocracia dau sud capitèt de
mantenir sei posicions. Entraïnèt tanben lo començament de l'emigracion massiva
d'Italians en direccion dau continent american (Argentina, Estats Units...). De
mai, per assegurar e estabilizar son poder, Depretis inaugurèt una politica
dicha transformisme basada sus la manipulacion dei parlementaris gràcias a
l'atribucion de divèrsei favors. Sei sucessors contunièron aquela politica mai
la question dau sud s'agravèt ambé la partença d'aperaquí dos milions de
personas entre 1872 e 1900. En parallèl, Itàlia acomencèt de desvolopar una
politica estrangiera pus ambiciosa. Comencèt de participar a la corsa ai
colonias (conquista d'Eritrèa, revirada còntra Etiopia en 1896 e conquista de
Libia en 1911 après una guèrra còntra leis Otomans) e intrèt dins lo sistèma
d'alianças defensivas europèas au sen dau camp austroalemand .

Aqueu raprochament foguèt entraïnat per de tensions ambé França aparegudas après
l'instauracion d'un protectorat francés en Tunisia puei per un conflicte doanier
lòng entre lei dos país. Pasmens, en 1914, aquelei tensions èran en cors de
reglament e Itàlia mantenguèt sa neutralitat après l'ultimatum austrian e la
declaracion de guèrra alemanda. Puei, en 1915, cambièt d'aliança e intrèt en
guèrra còntra leis Empèris Centraus per conquistar lei territòris austrians
poblats per de populacions italianas lòng de la Mar Adriatica e dins leis Aups.
Marcats per de batalhas saunosas, lo teatre italian veguèt finalament la
victòria deis Aliats. Pasmens, la Conferéncia de Versalhas de 1919 donèt
solament una partida dei regions revendicadas per Roma.

Aqueu resultat decebable entraïnèt una crisi politica que se conjuguèt
rapidament ambé la crisi economica causada per lo conflicte. Aquò donèt una
crisi intèrna majora que s'acabèt per la presa dau poder per lo movement
faissista dirigit per Benito Mussolini en 1922. Après un periòde de transicion
fins a 1925, lei faissistas transformèron a cha pauc leis institucions dau país
segon un modèle fòrça nacionalista e autoritari. Egalament volontarista
regardant leis afaires economics, lo regime de Mussolini capitèt de reglar la
crisi intèrna deis annadas 1920 mai mau capitèt de reglar la question dau
desesquilibri nòrd/sud ò de l'aumentacion de la corupcion. En revènge, negocièt
leis acòrds de Latran en 1929 que permetèron de normalizar lei relacions ambé la
papautat e la Glèisa. Dins lo corrent deis annadas 1930, chausiguèt de s'aliar
ambé l'Alemanha Nazia e afirmèt l'ambicion italiana de venir la poissança
dominanta de la Mar Mediterranèa. En 1935, conquistèt Etiopia puei participèt a
la Guèrra d'Espanha dins lo camp franquista. Pasmens, a partir de 1940, lei
fòrças italianas, mau preparadas e equipadas, conoguèron una tièra de desfachas
sus totei lei teatres de la Segonda Guèrra Mondiala que minèron lo prestigi dau
regime. En 1943, lei desbarcaments aliats en Itàlia entraïnèron l'afondrament
dau faissisme italian e lo govèrn novèu declarèt la guèrra ais Alemands. De son
caire, Mussolini, arrestat mai rapidament liberat per leis Alemands, creèt un
regime satellit (la Republica de Salo) dau Reich alemand dins lo nòrd d'Itàlia.
Gràcias a una reaccion rapida après lo reversament de Mussolini, l'armada
alemanda ocupèt la màger de la peninsula e leis Aliats deguèron menar una
campanha lònga e malaisada per agantar la Vau de Pò a la prima de 1945.

Après l'execucion de Mussolini en abriu de 1945 e la capitulacion dei fòrças
alemandas d'Itàlia en mai de 1945, un poder provisòri s'installèt a la tèsta de
l'estat. Dirigit per lei partits de la resisténcia antialemanda (Partit
Comunista, Partit Socialista e Democracia Crestiana), organizèt un referendum en
mai de 1946 que proclamèt la republica e l'eleccion d'una assemblada
constituenta.

L'assemblada constituenta aprofichèt l'actitud concilianta dei comunistas de
Palmiro Togliatti per acabar l'escritura d'una constitucion novèla adoptada en
1948. Creèt un regime parlamentari bicamerau per defugir la restauracion d'un
poder autoritari. Puei, gràcias a l'aliança estatsunidenca assegurada tre 1947 e
l'intrada au sen de l'OTAN, Alcide de Gasperi e Democracia Crestiana (DC)
rompèron sei relacions ambé lei comunistas e averèron leis eleccions
legislativas. Aqueu partit de centre drech dominèt la vida politica italiana
fins a sa disparicion dins leis annadas 1990. A partir deis annadas 1950, Itàlia
participèt au procès de construccion europèa.

Après la guèrra, la republica deguèt faciar tres questions diferentas. La
premiera regardèt lei frontieras, especialament aquelei amb Iogoslavia que
finiguèt per annexar una partida dei territòris conquistats a l'eissida de la
Premiera Guèrra Mondiala]]. Quauquei territòris aupencs foguèron tanben cedits a
França. Totei lei colonias, franc de Somalia, foguèron perdudas. Puei, per
amaisar lei temptativas regionalistas de restaurar d'autonòmia larga,
especialament aquelei de Sicília, foguèt adoptada una politica de creacion
d'autonòmia locala dins lei regions perifericas. Enfin, foguèt creat una
administracion especiala, dotada de budgets importants, per assaiar de reglar la
question dau retard de desvolopament de la mitat sud gràcias a una politica
volontarista d'investiments. Pasmens, en despiech de certanei capitadas dins lei
regions pus pobladas (Nàpols, Bari, Palèrme...), lei resultats foguèron
limitats. D'efècte, lei revenguts son totjorn dos còps superiors au nòrd e una
emigracion massiva se debanèt en direccion dau nòrd. De mai, aquò entraïnèt de
reaccions virulentas d'una partida dei populacions dau nòrd que comencèron de
revendicar l'independéncia.

Dins lo corrent deis annadas 1990, la fin de la Guèrra Freja e l'aumentacion dau
nombre d'escàndols de corupcion entraïnèt l'esclatament, la disparicion dei tres
partits principaus (PC, PS e DC) e una reformacion totala de la vida politica
italiana. Dos personalitats dominèron aqueu periòde : Silvio Berlusconi a drecha
e Romano Prodi a senèstra. Itàlia intrèt dins la zòna èuro au començament dau
sègle XXI. Pasmens, leis escàndols de corupcion contunièron d'agitar sa vida
politica, especialament durant leis annadas dau segond e dau tresen govèrn
Berlusconi (2001-2006 e 2008-2011). Dempuei 2008, Itàlia dèu faciar una crisi
economica grèva.

Itàlia es una republica democratica parlamentària multipartita descentralizada e
aplicant lei principis de la separacion dei poders que son organizacion es
fondada sus una constitucion adoptada lo 1èr de genier de 1948 après la Segonda
Guèrra Mondiala e la fin de la monarquia. Un pensament important de l'assemblada
constituenta èra d'empachar una restauracion dau faissisme italian ò d'un regime
autoritari. Lo centre deis institucions italianas es donc format per parlament
bicamerau compausat de doas chambras egalas e d'un poder executiu relativament
feble e instable que pòu èstre reversat relativament aisament per lo poder
legislatiu. En 1996, lo refús per referendum d'una modificacion constitucionala
destinada a renfòrçar l'executiu e crear un parlament monocamerau per lo vòte
dei lèis pus importantas confirmèt aquel equilibri. Enfin, lo poder judiciari
conoguèt un periòde de formacion lòng (fins ais annadas 1950) e veguèt sei
poders pauc a pauc renfòrçats, especialament dins l'encastre de la lucha còntra
la criminalitat endemica de certanei regions (mafia, corrupcion...).

Lo poder executiu italian es devesit entre un president de la republica, lo cap
dau govèrn, dich President dau Conseu dei ministres, e lo govèrn. Lo premier es
elegit per un mandat de sèt annadas durant una sesilha comuna dei doas chambras
dau Parlament completadas per 58 delegats dei regions. Sei poders son subretot
simbolic. Lei pus importants son la nominacion dau cap dau govèrn e lo drech de
dissòuvre una ò lei doas chambras dau Parlament. Lo sèti de la presidéncia es
installat au Palais dau Quirinal.

Lo President dau Conseu dei ministres tèn la màger part dau poder executiu. Es
nomat per lo president e responsable davans eu. Dèu tanben obtenir un vòte de
fisança dei doas chambras dau Parlament. Enfin, es generalament chausit entre
lei deputats e lei senators. Es cargat de la formacion dau govèrn qu'es
compausat de ministres, de ministres sensa pòrtafuelha, de vice-ministres e de
secretaris d'estat. Pòu de còps nomar un ò unei vice-presidents dau Conseu. Lo
sèti dau cap dau govèrn es installat au Palais Chigi.

Lo poder legislatiu es tengut per un parlamanet bicamerau que consistís en una
chambra bassa dicha Chambra dei Deputats (630 deputats) e una chambra auta dicha
Senat (320 senators). La premiera es installada au Palais Montecitorio e la
segonda au Palais Madama. Lei doas chambras son cargadas de la preparacion e dau
vòte dei projèctes de lèi presentats per lo govèrn, de parlamentaris, de conseus
regionaus ò de ciutadans. A tanben lo poder de modificar la constitucion dau
país. Son egalas, es a dire qu'un projècte dèu èstre aprovat per lei doas
assembladas per intrar en vigor.

Lei mòdes d'eleccion dei doas chambras son diferents, ço qu'explica la formacion
eventuala de majoritat diferenta au sen de cada assemblada maugrat un debanament
sovent simultanèu dei doas eleccions. La Chambra dei Deputats es elegida per lei
ciutadans de mai de 18 ans amb un escrutinh proporcionau de listas amb una prima
per lo venceire. Lei partits pòdon se gropar au sen de coalicion ò se presentar
solets. Lo venceire de l'eleccion avera au mens 55% dei deputats de la chambra.
Lo rèsta dei sètis es distribuit proporcionalament entre lei coalicions aguent
agantat 10% dei votz e lei partits solets aguent agantat 4%.

Lo poder judiciari es devesit entre un òrdre administratiu e un òrdre judiciari
regardant respectivament leis afaires administratius e leis afaires ordinaris.
Lo premier es supervisat per lo Conseu d'Estat e lo segond per la Cort Suprèma
de Cassacion. L'administracion dei dos òrdres es fisada per lo Conseu superiora
de la magistratura (òrdre judiciari) presidit per lo president de la republica e
per lo Conseu de la presidéncia de la justícia administrativa (òrdre
administratiu) presidit per lo president dau Conseu d'Estat. Lei lèis italianas
son magerament basadas sus lo drech roman modificat per lo còde napoleonenc e
leis estatuts subsequents.

Regardant lo contraròtle dei vòtes dei lèis per lo Parlament ò leis autoritats
regionalas e l'arbitratge dei conflictes entre lo poder centrau e lei poders
regionaus, existís una Cort constitucionala cargada de verificar la conformitat
dei tèxtes a respèct de la constitucion. Es formada de 15 jutges nomats per lo
president de la republica, lo Parlament e lei magistrats de la Cort Suprèma de
Cassacion. Completada per 16 ciutadians chausits a l'asard, pòu formar un
tribunau cargat de jutjar lo president dins lo cas de traïson ò d'atacas còntra
la constitucion.

L'organizacion territòriala d'Itàlia se compausa de tres nivèus principaus
formats de 20 regions, 110 províncias e de 8 094 comunas. Existís tanben
localament d'estatuts especiaus per leis aglomeracions pus importantas, per lei
zònas montanhosas e de gropaments de vilatges dins lei sectors ruraus.

Lei regions foguèron creadas après la Segonda Guèrra Mondiala dins leis endrechs
presentant una identitat regionala fòrta. Puei, lo dispositiu foguèt pauc a pauc
estendut a tota la peninsula. Cada region a lei sieus parlament e poder executiu
que son dotats d'una autonòmia importanta franc dau domeni dei finanças que son
contraròtladas per l'autoritat centrala. En mai d'aquò, cinc regions, assostant
generalament de minoritats linguïsticas, an una autonòmia renfòrçada en matèria
de finanças e de legislacion locala.

Lei províncias foguèron creadas tre l'independéncia d'Itàlia au sègle XIX. Son
dirigidas per un prefècte representant lo govèrn de la republica e per una
assemblada provínciala que designa un executiu provínciau. Aqueleis entitats an
quatre competéncias principalas que son la planificacion territòriala locala, la
gestion de la polícia provínciala, la gestion dei servicis de lucha còntra
l'incendi e la reglementacion dei transpòrts e la maintenença dei rotas
segondàrias.

Lo drapèu italian actuau foguèt adoptat après la Segonda Guèrra Mondiala lo 1èr
de 1948. Es compausat de tres bendas verticalas egalas verda, blanca e roja. Lo
vèrd representa l'esperança, lo blanc la fe catolica e lo roge la caritat. Es
eissit dei drapèus adoptats per lei regiments italians que sostenguèron Napoleon
Bonaparte e per lei republicas satellitas fondadas per lei Francés (en
particular la Republica Cisalpina) sus lo modèl de la França Revolucionària. En
1848, lo drapèu de tres bendas verda, blanca e roja completadas per de simbòls
locaus foguèt adoptat per totei lei movements revolucionaris italians. Après la
victòria austriana, lo rèi de Sardenha adoptèt aqueu drapèu e i apondiguèt son
blason au centre. En 1861, aqueu drapèu venguèt lo drapèu dau Reiaume d'Itàlia
fins a 1946 quand la monarquia foguèt abolida entraïnant la disparicion dau
blason reiau dins lo drapèu republican.

Lo blason actuau dau país foguèt adoptat lo 5 de mai de 1948 per remplaçar lo
blason de la monarquia abolida. L'estèla blanca es un simbòl tradicionau
d'Itàlia introduch per Napoleon Ièr en 1804. La roda representa lo trabalh e lo
progrès, la branca de rove la fòrça e la branca d'olivier la patz. L'imne
nacionau d'Itàlia es dich Fratelli d'Italia que foguèt escrich en 1847 per
Goffredo Mameli. Èra un cant patriotic que conoguèt una popularitat gròssa
durant lei guèrras dei Revolucions de 1848. En 1862, Giuseppe Verdi li donèt lo
ròtle de simbòl nacionau italian. Après l'abolicion de la monarquia e de la
marcha reiala coma imne, foguèt adoptat coma imne nacionau per la republica en
1946. Enfin, existís una figura allegorica femenina dau país dicha Italia
turrita.

Itàlia es una poissança regionala europèa e mediterranèa que fa partida dei
principaleis organizacions internacialas mondialas (ONU, OMC...) e regionalas
(OTAN, UE...). L'Union Europèa, l'aliança ambé leis Estats Units d'America au
sen de l'OTAN e lei relacions ambé lei regions balcanica e mediterranèa
constituisson lei ponchs principaus de la diplomacia italiana.

L'Union Europèa i es un axe fondamentau car a un ròtle decisiu dins la
modernizacion economica dau país e dins son raionament internacionau. L'OTAN e
lo liame transatlantic a tanben una influéncia majora sus leis afaires
estrangiers de Roma car permet d'assegurar la seguritat dau país. Itàlia es
ansin generalament un sostèn diplomatic deis Estats Units (participacion ai
guèrras d'Iraq e Afganistan per exemple). Enfin, lei relacions balcanicas e
mediterranèa son d'importància en causa de rasons culturalas (preséncia de
minoritats italianas ò de liames istorics ancians) ò economica (petròli, gas
naturau...).

Lei fòrças armadas italianas fan partida deis armadas principalas dau continent
europèu e de l'OTAN gràcias a d'efectius relativament importants e a un armament
modèrne. En 2012, alinhavan 183 000 militars e 186 000 policiers organizats
segon un sistèma paramilitari amb un budget de 21,3 miliards d'èuros (10en reng
mondiau) siá 1,2% de son PIB. Lei fòrças militaras èran devesidas entre una
fòrça terrèstra, una fòrça aeriana e una fòrça navala. Seis equipaments son de
tresena generacion e son magerament eissits de l'industria nacionala. Lei pus
importants èran 200 carris de combat, aperaquí 4 400 veïculs militars de
divèrsei tipes, 470 pèças d'artilhariá, 275 elicoptèrs, 270 avions de combat, 35
avions de transpòrt, 2 pòrta-avions CVH, 6 sosmarins d'ataca convencionau, 3
naviris d'assaut amfibí, 13 fregatas, 3 fregatas leugieras, 6 corvetas, 14
patrolhaires e 10 naviris de guèrra dei minas.

En 2012, Itàlia èra la 9en poissança economica mondiala e la 5en dau continent
europèu après Alemanha, França, lo Reiaume Unit e Russia. En 2012, son PIB èra
estimat a 1 987 miliards de dolars e èra caracterizat per una importància gròssa
dau sector industriau a respèct d'autrei país desvolopats coma França. Lei
partenaris economics principaus d'Itàlia son Alemanha, França, leis Estats Units
d'America, Soïssa, Espanha, lei País Bas, China e Belgica. La valor mejana de
son PIB per abitant es auta e aperaquí egala a 32 270 $/ab. Pasmens, aquò
dissimula de contrastes regionaus marcats entre lo nòrd e lo sud de la peninsula
(lei revenguts mejans son quasiment dos còps inferiors au sud), un taus de
caumatge important (pus important au sud qu'au nòrd) e de dificultats
persistentas coma una criminalitat organizada fòrça desvolopada ò un dèute
important.

Lo sector primari italian ocupava en 2012 3,9% de la populacion activa e
representava 2% dau PIB. Lei culturas despendon de la geografia e dau clima. Lo
nòrd es ansin caracterizat per de produccions similaras au rèsta dau continent
europèu coma lo blat, lo gròs blat, lo ris ò, la bleda-rada. Lo sud es mai
marcat per de culturas de tipe mediterranèu coma l'òli d'oliva ò leis agrumes.
Lei vinharés e lo norrigatge (bovins, ovins, pòrcs...) son presents sus la màger
part dau territòri e Itàlia es lo premier productor mondiau de vin. Lo modèle
agricòla es basat sus de tenements familiaus de talha relativament febla
(aperaquí 5 ectaras). Lei sistèmas de produccion son pus modèrnes au nòrd qu'au
sud.

Lei ressorsas naturalas de la peninsula son feblas car i a ges de jaciment
important de fèrre, de carbon ò d'idrocarburs. Ansin, mai de 80% dei matèrias
premieras utilizadas per l'economia italiana son importadas. Lei ressorsas pus
importantas esplechadas localament son formadas per de venas de fèrre sus l'illa
d'Elbe (a l'ora sarrats), per de jaciments de gas naturau dins la Vau de Pò e
dins la Mar Adriatica e per de situacions fòrça favorables a la produccion
d'energia renovelabla d'origina idraulica, eoliana, solara ò geotermica dins mai
que d'una region (en 2009, Itàlia èra lo 1èr productor mondiau d'energia
renovelabla).

En 2012, lo sector segondari representava 24,3% dau PIB nacionau e 28,3% de la
populacion activa. Coma l'agricultura, l'industria èra magerament concentrada
(60% deis activitats) dins lo nòrd dau país a l'entorn d'un triangle format per
lei vilas de Milan, de Turin e Gènoa que s'èra pauc a pauc estendut en direccion
de la Mar Adriatica. Lo rèsta èra subretot concentrat a l'entorn dei vilas de
Florença, de Roma, de Nàpols ò de Palèrme.

Lei produccions principalas èran similaras a aquelei deis autrei poissanças
economicas d'Euròpa. Èran formadas per la siderurgia, la metallurgia dei metaus
non ferrós (alumini), la produccion automobila, la construccion navala, la
construccion aeronautica, la quimia (pesuca compres la petroquimia ò leugiera),
la mecanica de precision, l'electromecanica, la produccion tèxtila, la
produccion de mòbles ò la produccion de papièr.

Lo sector terciari representava en 2012 73,8% dau PIB e 67,8% de la populacion
activa. Leis activitats de servici principalas son lo torisme, lo comèrci, lo
sector bancari e lei servicis destinats ai personas vièlhas.

A respèct deis autrei país d'Euròpa Occidentala, la criminalitat organizada es
un sector relativament important au sen de l'economia italiana en causa de
l'existéncia d'unei grops fòrça organizats (mafia) probablament apareguts au
sègle XIX dins lo corrent dau procès d'unificacion dau país. Una mafia es
caracterizada per una estructura e de reglas intèrnas partejadas per sei membres
(certanei an d'institucions quasiment similaras a aquelei d'un estat), per una
utilizacion de la violéncia per s'enrichir e per protegir l'organizacion gràcias
a de tacticas d'intimidacion, per un ròtle sociau important (certanei membres
pòdon aver de situacions importantas dins la vida politica, economica ò
sociala), per un ancoratge territòriau poderós, per una coexisténcia
d'activitats legalas ò illegalas e per de liames importants ambé leis
institucions politicas ò nacionalas. Aquò permet d'estructurar de rets fòrça
desvolopats e de limitar ò d'alentir leis enquistas dirigidas còntra
l'organizacion.

Lei mafias italianas pus importantas son situadas dins la mitat sud de la
peninsula. Lei domenis d'activitats son largas e van dei trafecs de dròga e
d'armas ais intervencions dins leis administracions publicas cargadas de
l'atribucion dei contractes publics. Son expansion economica es sovent estimat a
7% dau PIB nacionau.

Marcat precòçament per lo desvolopament de civilizacions a l'origina d'una
arquitectura brilhanta (Civilizacion nuragica, Etruscs, Grècs...), Itàlia
presenta una arquitectura rica e variada que va de l'Antiquitat au periòde
contemporanèu. D'efècte, tre lo començament dau millenari I avC, se desvolopèt o
s'installèt dins la peninsula, en Sicília e en Sardenha de civilizacions
indigènas (Civilizacion nuragica, Etruscs) ò estrangieras (Grècs, Fenicians) que
bastiguèron de monuments de remarca e desvolopèron generalament d'ensems urbans
(temples, tombas, fortificacions...) impausants e sovent rics. Puei, vèrs lo
sègle II avC, la civilizacion romana — venguda la poissança majora de la Mar
Mediterranèa a la fin dau sègle III avC — adoptèt l'estile grèc (ambé
d'influéncia etrusca) e lo transformèt pauc a pauc. Fins a sa disparicion,
l'Empèri Roman foguèt ansin a l'origina de la bastida d'unei monuments urbans
importants, especialament dins la capitala Roma, que son considerats coma
d'òbras majoras de l'istòria umana (Colisèu, forum de Roma, catacombas...).

Après leis Invasions Barbaras e la disparicion de l'Empèri Roman d'Occident,
l'arquitectura italiana foguèt dominada per la Glèisa Catolica e per lei
Bizantins que bastiguèron unei monuments d'estile orientau, especialament dins
lo sud de la peninsula. Puei, entre lei sègles IX e XII, la màger part dei
regions italianas adoptèron l'arquitectura romanica que caracteriza unei
monuments bastits per lei comunas dins lo corrent dau periòde de formacion dei
vilas italianas. Per exemple, es lo cas de Pisa famosa per sa tor penjada
realizat a la fin dau sègle XII. Après l'art romanic, Itàlia adoptèt l'art gotic
importat de França que dominèt fins au sègle XVI. Au contrari deis autrei país
europèus, lo gotic italian desvolopèt pauc de tecnicas de trabalh novèlas mai
preferiguèt gardar leis ancianas. Ansin, desvolopèt un estil leugierament
diferent inicialament marcat en particular per una autor mens importanta a
respèct dei monuments gotics dau nòrd-oèst d'Euròpa. Pasmens, a la fin dau
periòde gotic, aquelei diferéncias èran mens importantas e Milan ò Roma
bastiguèron de catedralas que fan totjorn partida dei glèisas pus autas dau
monde.

A partir dau sègle XV, Itàlia venguèt lo brèç dau movement de la Renaissença
europèa que marquèt una « redescubèrta » deis arts antics, lo desvolopament de
tecnicas novèlas e una aumentacion fòrça rapida de la produccion d'òbras
culturalas sostenguda per lo dinamisme economic dei vilas, de l'aristocracia
italiana e de la Glèisa. Conjugats a sei desvolopaments dins lo domeni
intellectuau, la Renaissença faguèt d'Itàlia lo centre culturau d'Euròpa fins ai
sègles XVII-XVIII. Regardant l'arquitectura, de vilas coma Florença e Roma
veguèron la bastida d'unei monuments importants coma la Glèisa Sant Pèire ò lei
palais de l'Ostau Medicis.

A partir dau sègle XVII, Itàlia perdiguèt sa posicion centrala dins
l'arquitectura europèa en causa dau desvolopament de l'art francés sostengut per
la monarquia absoluda formada per Loís XIV puei dau desvolopament deis autrei
poissanças europèas (Reiaume Unit, Prússia... etc.). Pasmens, garda un ròtle
major dins la vida culturala europèa e mondiala. Lo periòde dei sègles
XVII-XVIII veguèt lo desvolopament deis estiles rococò e barròc tardiu. Foguèron
caracterizats per una abondància ò una subreabondància d'ornaments. Au sègle
XIX, s'impausèt au contrari un estile austèr. Dich neoclassic, èra inspirada per
l'arquitectura antica grèga ò romana especialament, après sa descubèrta, per lei
vestigis de Pompeii e de Herculaneum. En parallèl, acomencèron de se desvolopar
l'arquitectura modèrna. Lo pus important foguèt lo corrent futurista desvolopèt
una arquitectura racionalista que foguèt encoratjada per lo regime faissista.
Enfin, dempuei la fin de la Segonda Guèrra Mondiala, Itàlia adoptèt una
arquitectura modernista similara ais autrei país occidentaus.

Coma l'arquitectura, l'escultura italiana a d'originas anticas datan dei
premierei civilizacions establidas dins la peninsula e leis illas adjacentas
coma leis Etruscs ò lei Grècs. En particular, lei cavaments an mostrat
l'existéncia d'un art estatuari etrusc fòrça desvolopat que, conjugat ais
influéncias grègas, foguèt a l'origina deis esculturas romanas entre lei sègles
VI avC e sègle V apC.

Après l'afondrament de l'Empèri Roman, l'art estatuari de l'Edat Mejana se
concentrèt sus lei subjèctes religiós coma la decoracion deis autars ò dei
crucifiç. A partir de 1200, lo movement iniciat per Nicola Pisano e son fiu
Giovanni adoptèt un estile novèu basat totjorn sus de tematicas religiosas mai
sus d'influéncias romanas e goticas per la decoracion de sarcofags ò de
mobiliers religiós (autars, pupitres...). Aqueleis evolucions aguèron una
influéncia de remarca sus l'aparicion de l'art estatuari de la Renaissença au
començament dau sègle XV.

La Renaissença foguèt un periòde faste per l'escultura italiana marcat per lo
restabliment deis idèas classicas e per una generacion d'artistas fòrça famós
coma Donatello, acopo della Quercia, Michelozzo, Bernardo e Antonio Rossellino,
Agostino di Duccio e Michelangelo. Uneis ostaus aristocraticas e la papautat
rivalizèron per leis engatjar entraïnant una produccion fòrça importanta e per
una dominacion incontestada deis artistas italians sus lo continent europèu.

Après la Renaissença, Itàlia conoguèt un periòde baroc dominat per Gian Lorenzo
Bernini. Foguèt caracterizat per de presentacions teatralas ambé de combinason
d'emocions e de movements e tanben ambé d'abondàncias d'ornaments (lutz,
fònts...). Puei, tre leis annadas 1700, apareguèt l'estile neoclassic dins l'art
estatuari que foguèt caracterizat per un retorn ai tematicas e ai reglas
classicas. Aqueu movement foguèt sostengut per l'existéncia d'unei jaciments de
maubre de qualitat granda dins la peninsula. Enfin, dempuei lo començament dau
sègle XX, leis escultors italians an un ròtle major dins lo desvolopament de
l'art modèrne, especialament gràcias au movement futurista qu'estudièt la
representacion de l'espaci, dau movement e dau temps e son influéncia sus lei
formas.

Tre l'Antiquitat, la civilizacion etrusca semblèt desvolopar lo sieu art de la
pintura coma lo mostra lei descubèrtas de frescas realizadas magerament dins de
tombas. Ai sègles seguents, l'Empèri Roman mestrejava aquel art qu'èra un
element important de decoracion. Ambé lo desvolopament dau crestianisme,
apareguèt una pintura religiosa utilizada per l'ornament dei glèisas.

Après l'afondrament de l'Empèri Roman, la pintura realizada sus lo territòri
italian conoguèt divèrseis influéncias. Dins lo sud, l'art bizantin,
contuniacion de l'art roman, se mantenguèt dins lo sud de la peninsula. Dins lo
nòrd e lo centre, la pintura aguèt una evolucion relativament similara au rèsta
d'Euròpa Occidentala e foguèt magerament limitada a la decoracion dei glèisas e
dei monastèris.

A partir de la Renaissença, la pintura italiana conoguèt un periòde de
desvolopament fòrça importanta a l'iniciativa d'unei generacions d'artistas. Se
concentrèron magerament sus la realizacion de retrachs ò de representacions
realistas. Lei tematicas principalas foguèron religiosas car la Glèisa comandèt
mai d'una òbra. A la fin dau sègle XIV e au començament dau sègle XV, la pintura
italiana foguèt dominada per Michelangelo Buonarroti, Raffaello Sanzio e
Leonardo da Vinci que melhorèron lei tecnicas dau començament de la Renaissença
e aguèron mai de libertat per s'inspirar de l'Antiquitat. Ansin, realizèron
d'òbras majoras de l'istòria umana coma la Capèla Sixtina ò la La Gioconda.
Enfin, lo movement evolucionèt vèrs lo manierisme que foguèt la darriera
tendància important de la Renaissença en Itàlia.

Après la Renaissença, lei pintres italians contunièron de dominar lo continent
europèu dins lo corrent dei periòdes rococò e baroc gràcias a d'artistas coma
Caravaggio. Roma demorèt un centre d'atraccion per d'autrei pintres majors coma
lo francés Nicolas Poussin. Au sègle XVIII, lo centre de la pintura d'Itàlia se
desplacèt a Venècia, especialament gràcias a Giovanni Battista Tiepolo.

Au sègle XIX, la pintura italiana adoptèt l'estil neoclassic que foguèt inspirat
coma en Euròpa per l'Antiquitat e tanben dins la peninsula per la Renaissença
italiana. Puei, a la fin dau sègle, desvolopèt un impressionisme especific dich
Macchiaioli. Enfin, au sègle XX, la pintura italiana participèt a l'emergéncia
de l'art modèrne e formèt divèrsei movements que lo pus famós es lo futurisme

Itàlia ocupa una plaça major au sen de la musica car foguèt lo luòc onte se
fondèt la musica modèrna dins lo corrent de l'Edat Mejana. D'efècte, dins leis
annadas 1000, un monge dich Guido d'Arezzo inventèt un sistèma novèu de notacion
de la musica que conoguèt un succès gròs e foguèt a l'origina dau sistèma de
notacion actuau. A l'ora d'ara, la màger part dei tèrmes musicaus an donc una
origina italiana. En mai d'aquò, divèrseis instruments fòrça importants coma lo
violon ò lo piano foguèron inventats en Itàlia. Dins lo corrent de la
Renaissença, apareguèt tanben en Itàlia l'opèra que venguèt rapidament un estile
musica major. Ansin, dempuei lo periòde medievau e en despiech de l'aparicion de
tradicions musicalas capablas de rivalizar dins d'autrei país vesins (Alemanha,
França, Àustria...), lei musicians italians an totjorn gardat un ròtle important
dins la musica europèa e mondiala e lo país tèn unei luòcs d'espectacle musicau
fòrça prestigiós coma l'opera La Scala a Milan.

La literatura apareguèt tre l'Antiquitat sus lo territòri de l'Itàlia actuala.
Ansin, uneis autors latins, influenciats per la literatura grèga anciana, dau
periòde de l'Empèri Roman escriguèron uneis òbras istoricas, filosoficas,
scientificas ò poeticas que fan partida deis òbras majoras de l'istòria umana e
son totjorn estudiadas a l'ora d'ara.

Après l'afondrament de l'Empèri Roman e lo periòde de declin relatiu dei
premiers sègles de l'Empèri Roman, la literatura en lenga italiana apareguèt a
partir dau sègle XIII. Lei premiers autors faguèron partida de l'elèit religiosa
(Francés d'Assís) ò de la Cort reiala de Sicília (Giacomo da Lentini) que foguèt
influenciat per la literatura provençala. Puei, aquelei corrents desvolopèron
una dimension pus poetica ambé d'autors coma Guido Guinizelli, Dante Alighieri
(autor de la Divina Comèdia), Petrarca ò Giovanni Boccaccio e dominèron la fin
de l'Edat Mejana.

Dins lo corrent de la Renaissença, lo desvolopament intellectuau consecutiu a
l'Umanisme (aparegut en Itàlia) favorizèt la publica d'òbras importantas dins la
peninsula. La pus importanta foguèt lo Prince de Nicolau Maquiavèl que depintèt
lei metòdes politics per conquistar e gardar lo poder. Pasmens, en fòra de la
filosofia e de la politica, d'autreis estiles coma lo roman de chavalariá
conoguèron d'autors majors ambé Ludovico Ariosto autor de Roland furiós, coma lo
libre d'etiqueta ambé Baldassare Castiglione autor dau Libre dau cortesan ò coma
la poesia ambé Torquato Tasso. Puei, au sègle XVII durant lo periòde baroc, la
literatura italiana contunièt de tenir de poetas famós coma Giambattista Marino.
Aqueu sègle veguèt tanben la publicacion deis òbras scientificas de Galileo
Galilei. Enfin, a partir de la fin dau sègle, se desvolopèt un movement que son
objectiu èra de simplificar tornarmai lei formas d'escritura ambé d'escribans
coma Metastasio.

Lo corrent romantic dau sègle XIX foguèt caracterizat en Itàlia per lo
patriotisme que sostenguèt lo procès d'unificacion dau país. Ansin, la tematica
principala deis autors majors d'aqueu periòde tractèt de la restauracion de la
nacion italiana, especialament entre lei poetas (Vittorio Alfieri, Ugo Foscolo,
Giacomo Leopardi...) ò au sen d'un corrent realista dich verisme que foguèt
dominat per Giovanni Verga. Au començament dau sègle XX, lo futurisme dominèt la
literatura italiana e tractèt magerament de la velocitat, dau dinamisme e de la
violéncia de la maquina. Puei, d'autrei corrents literaris apareguèron avans e
après la Segonda Guèrra Mondiala. D'existéncia generalament corta, permetèron
l'emergéncia d'autors internacionaus coma Gabriele D'Annunzio, Luigi Pirandello
e Grazia Deledda avans la guèrra e coma Ignazio Silone, Alberto Moravia, Italo
Calvino, Umberto Eco, Dario Fo, Salvatore Quasimodo e Eugenio Montale après.

Lo teatre apareguèt dins la peninsula gràcias a l'apòrt dei Grècs qu'aguèron una
influéncia importanta sus lo teatre roman. Ansin, una partida importanta deis
òbras romanas foguèron de traduccion d'òbras grègas pus ancianas ò foguèron
basadas sus l'esquèma narratiu de pèças grègas. Pasmens, aquel art foguèt fòrça
actiu e lo teatre èra un monument urban frequent fins au desvolopament de la
Glèisa que s'opausèt au teatre a partir dau sègle IV. Après l'afondrament de
l'Empèri Roman, lo teatre dispareguèt quasiment de la peninsula franc de pèças
religiosas inspiradas per la Bíblia e donc sostenguts per la Glèisa. Au sègle
XVI, lo teatre venguèt independent dei pèças religiosas e fins au sègle XVIII,
se desvolopèt un art riche de la comedia. Dich Commedia dell'arte, adoptèt una
dimension importanta d'improvizacion e marquèt prefondament lo teatre mondiau
gràcias a sei personatges. Puei, ai sègles XIX e XX, Itàlia contunièt de tenir
d'autors importants coma Luigi Pirandello.

Lo cinèma italian apareguèt entre 1903 e 1908 e conoguèt rapidament un succès
internacionau. Pasmens, la Premiera Guèrra Mondiala entraïnèt un declin
important dei premierei companhiás cinematograficas en causa de l'utilizacion
dei materiaus per contentar lei besonhs de l'armada. Ansin, ges de fim important
foguèron produchs dins lo corrent deis annadas 1920 e 1930. En revènge, la
Segonda Guèrra Mondiala aguèt una influéncia importanta sus una generacion
novèla de cineastas coma Vittorio De Sica, Roberto Rossellini e Luchino Visconti
que se concentrèron sus lei problemas de la societat italiana e creèron lo
premier movement europèu d'importància, dich neorealisme, après lo conflicte
mondiau. Dins lo corrent deis annadas 1950 e 1960, de tematicas novèlas se
desvolopèron coma lei comedias e lei western (Sergio Leone) que conoguèron un
important succès internacionau. En parallèl, lo cinèma italian venguèt o brèç
d'unei cineastas de dimension internacionala coma Michelangelo Antonioni,
Federico Fellini, Vittorio De Sica, Roberto Rossellini e Luchino Visconti.



https://oc.wikipedia.org/wiki/Namibia

Namibia es un país african situat al sud del continent. Confronta Angòla al
nòrd, Zambia al nòrd-èst, Botswana a l'èst, e Sud-Africa al sud. A l'oèst es
bordat per l'Ocean Atlantic.

La region de l'actuala Namibia foguèt explorada per los portugueses Diogo Cão en
1485 e Bartolomeu Dias en 1486. Malgrat aiçò, Portugal ocupèt pas la region,
situada prèp del desèrt de Namib.

Namibia venguèt una colonia alemanda en 1884 per tal d'empachar una intervencion
britanica e se sonèt Africa del Sud-Oèst Alemanda (Deutsch-Südwestafrika)— levat
Walvis Bay qu'èra jos contraròtle britanic. Entre 1904 e 1907, los ereros e los
namaquas prenguèron las armas contra los alemands e se'n seguèt un genocidi, ont
10 000 namas (la mitat de la populacion) e censat 65 000 ereros (80% de la
populacion) foguèron tuats. Los subrevivents, quand finalament sortiguèron de
detencion, foguèron somés a una politica de despossession, deportacion, trabalh
forçat, segregacion raciala e discriminacion dins un sistèma que jos mantun
aspèctes anticipèt l'apartheid.

Durant la Primièra Guèrra Mondiala, Namibia foguèt ocupada per las tropas
sud-africanas.

En 1960 se fondèt la SWAPO, (South West Africa People's Organization), movement
que menèt una lucha armada contra la preséncia militara sud-africana. Pendent
l'ocupacion sud-africana, venguèron coma colons de bordièrs blancs de Sud
-Africa, que e mai que representant 0,2% de la populacion nacionala, èran
proprietaris de 74% de las tèrras laurablas. Lo país èra alavetz coma en
Sud-Africa devesit en bantostans, territòris tribals reservats als abitants non
blancs.

En 1971 la Cort Internacionala de Justícia reconeguèt l'illegalitat de la
preséncia sud-africana. Lo 29 de setembre de 1978 : Las Nacions Unidas votèron
la resolucion 435 qu'exigissiá lo retrait de Sud-Africa e l'independéncia de
Namibia.

L'independéncia foguèt obtenguda lo 21 de març de 1990. Sam Nujoma venguèt lo
primièr president de Namibia. La SWAPO èra majoritària e sos representants
prenguèron la direccion del país.

Namibia es una republica parlamentària amb multipartisme e un sistèma
presidencial, ont lo president es elegit per cinc ans per èsser a l'encòp cap
del govèrn e cap de l'estat. Lo poder executiu es exercit pel govèrn. Lo Poder
legislatiu es assegurat per lo govèrn, lo parlament de Namibia, l'assemblada
nacionala e lo Conselh Nacional. Lo poder judiciari es independent de l'executiu
e de la legislatura.

Amb 825 418 km2 , Namibia es lo trenta quatren país del mond en superfícia
(après Veneçuela). Après Mongolia, Namibia es lo país del mond mens poblat amb
2,5 abitants per quilomètre carrat. Namibia se devesís en tretze regions
administrativas:

Lo planòl central s'espandís del nòrd al sud, bordat per la Còsta dels
esqueletas al nòrd-oèst, lo desèrt de Namib e sas planas costièras al sud-èst,
lo riu Orange al sud, e lo desèrt de Kalahari a l'èst. S'i tròba lo trescòl de
Namibia al Königstein amb una altitud de 2 606 m. Concentra tanben la majoritat
de la populacion e de l'activitat economica del país. Windhoek la capitala
nacionala i es localizada e mai fòrça tèrras laurablas. Aquestas tèrras
representan sonque 1% de Namibia, mas prèp de la mitat de la populacion es
emplegada dins l'agricultura. Las condicions environamentalas i son similaras a
las trobada al ras del Grand Escarpament; pasmens la complexitat topografica i
es reducha. Las temperaturas estivalas i pòdon atenher 40 °C, e las albièras i
son comunas l'ivèrn.

Lo Desèrt de Namib es un larg espandi de planas iperaridas e rocosas amb de
dunas que s'espandisson tot lo long de la còsta sus una largor que varia entre
100 e mantun milièr de quilomètres. S'i tròba la còsta dels esqueletas, lo
Kaokoveld al nòrd e l'espandida mar de sablas del Namib al long de la còsta
centrala. Las sablas que constituisson la mar de sabla son la consequéncia d'un
processus d'erosion eissit de la val del Riu Orange e dels parçans pus al sud.
Las aigas cargadas en arena e sediments rajan dins l'Atlantic, que los corrents
depausaràn subre las ribas. Los vents dominants del sud-oèst los van emportar e
tornar depausar jos la forma de dunas massissas dins la mar de sabla, en formar
las pus gròssas dunas del mond. Dins las zònas ont lo provesiment en sabla es
reduch del fach de l'incapacitat de l'arena a traversar los lèits de rius, los
vents eròdan la tèrra per formar de largas planas de gravas. Dins fòrça
endreches del Namib, existís una pichona vegetacion levat per las gravas ont
venon sonque de liquèns, e pels rius assecats ont cèrtas plantas aprofièchan de
l'aiga sosterranha. Lo desèrt de Namib assosta lo Pargue Nacional de
Namib-Naukluft, mas tanben d'importantas minas de diamants.

Lo Grand Escarpament culmina a mai de 2 000 m d'altitud. Las mejanas e las
amplituds de temperaturas pujan quand òm penètra dins las tèrras e qu'òm
s'aluènha de las aigas fredas de l'Atlantic, mentre que las nèblas costièras
permanentas se demesisson. Emai que la zòna siá rocosa amb de sòls paures, es
significativament mai productiva que lo desèrt de Namib. Coma los vents d'estiu
son forçats subre l'Escarpament, l'umiditat es extracha de las precipitacions.
L'aiga, amb la topografia fòrça cambiadissa, es responsabla de la creacion de
microabitats e de la preséncia d'una multitud d'organismes vivents, que un grand
nombre son endemics. La vegetation al ras de l'escarpament varia a l'encòp en
forma e en densitat, amb d'ecosistèmas que van dels bòsques espesses fins a de
zònas de bartasses amb d'arbres espaçats. S'i encontra un nombre important
d'espècias d'acàcia, tot coma d'èrbas e de vegetacion boissonosa.

Lo Bushveld se tròba al nòrd-èst de Namibia al ras de la termièra amb Angòla
dins la Faissa de Caprivi, un vestigi d'un corredor estrech qu'èra estat creat
per l'Empèri Germanic per accedir a Zambèzi. La zòna recep una quantitat de
precipitacions pus significativa que la rèsta del país, siá en mejana aperaquí
400 mm per an. Las temperaturas i son tanben pus doças, amb de variacions
sasonièras aproximativas situadas entre 10 e 30 °C. L'airal es planièr amb de
sòls sabloses, çò que ne'n limita la capacitat de gardar l'aiga. Adjacent al
Bushveld dins lo centre-nòrd de Namibia se tròba una particularitat naturala
espectaclosa: lo lac salat d'Etosha. Assecat una granda part de l'an, es un
desèrt de sal, mas pendent la sason umida, forma un lac pauc prigond que cobrís
mai de 6 000 km2. La zona es ecologicament importanta e vitala per un grand
nombre d'aucèls e d'animals de las savanas a l'entorn que se recampan dins la
region quand la secada d'estiu los fòrça d'anar cap als traucs d'aiga qu'enròdan
l'endrech. La region de Bushveld foguèt classada per lo Fons Mondial per la
Natura (World Wildlife Fund) coma part de l'ecoregion angolesa dels bòsques de
Mopane, que s'espandís al nòrd a travèrs lo Riu Cunene fins a l'Angòla vesin.

Lo Desèrt de Kalahari es benlèu la zòna geografica de Namibia pus coneguda.
Partejat entre Sud-Africa e Botswana, presenta una varietat d'environaments
localizats que van del desèrt de sabla iperarid, fins a d'airals que semblan
tornar metre en question la definicion comuna d'un desèrt. Un d'aqueles parçans,
l'ecoregion de Karoo, assosta mai de 5000 espècias de plantas, que près de la
mitat son endemicas; un tèrç de las plantas suculentas del mond se tròban dins
lo Karoo. La rason d'aquela granda diversitat e endemisme pòt èsser la natura
relativament establa de las precipitacions. La secada a Karoo es irregulara, e
emai que la region siá un desèrt, las pluèjas regularas d'ivèrn aduson pro
d'umiditat per las plantas de la region. Una autra particularitat de Kalahari,
dins mantun airal de Namibia, son los inselbergs, de puèges isolats que crèan de
microclimas e forman d'abitats especifics pels organismes vivents non adaptats
al desèrt environant.

Namibia ten mai de 300 jorns de solelh per an. Lo país es situat al limit sud
dels tropics; lo Tropic del Capricòrne copa lo país en dos. L'ivèrn (junh -
agost) es generalament sec; i a doas sasons de las pluèjas en estiu, la primièra
corta entre setembre e novembre, la segonda pus longa entre febrièr e abril. Lo
taus d'umiditat es bas, e la mejana de las pluèjas varia entre gaireben zèro sus
la desèrt costièr a mai de 600 mm dins la Faissa de Caprivi. Las casudas de
pluèja son pasmens fòrça variadissas e las secadas son comunas .

Lo temps e lo clima de la zòna costièra son dominats per lo corrent freg de
Benguela que raja cap al nòrd de l'Ocean Atlantic e qu'explica lo pauc de
precipitacions (50 mm per an o mens), una nèbla espessa frequenta, e sempre de
temperaturas pus bassas que dins lo rèsta del país.

En ivèrn, se produtz ocasionalament un fenomèn nomenat Bergwind o Oosweer
(« temps d'èst » en afrikaans), una aura seca e cauda que bufa del dintre de las
tèrras cap a la còsta. Coma la zòna costièra es un desèrt, aquestes vents pòdon
desvolopar d'auratges de sablas que sos depaus dins l'Ocean Atlantic son
vesedors subre los imatges satellits.

Lo replanat central e lo Kalahari coneisson de fòrtas variacions de sas
temperaturas diürnas de l'òrdre de 30 °C.

La capitala e pus granda vila, Windhoek, es al centre del país. Assosta
l'administracion centrala, un aeropòrt internacional (Windhoek Hosea Kutako
International Airport) e lo centre ferroviari del país. D'autras vilas
importantas son:

Namibia ten l'abans-darrièra densitat de populacion de totes los estats
sobeirans, abans Mongolia. La majoritat de la populacion namibiana es negra —
mai que mai de l'etnia Ovambo, que constituís aperaquí la mitat de la populacion
— e se concentra al nòrd del país. D'autres grops etnics son los erero e imba,
que parlan una lenga vesina.

En mai de la majoritat banto, i a un grop important de Khoisan (nama e san), que
son los descendants dels abitants originals de Sud-Africa. Lo país conten tanben
de descendents dels refugiats venguts d'Angòla. I a tanben dos grops pichons de
personas d'originas racialas mescladas, sonats "coloureds" e "Basters", que
amassa atenhon 6,5%. En 2006 i aviá mai de 40 000 chineses en Namibia.

Fòrça namibians blancs o mestís parlan afrikaans e partejan una origina, cultura
e religion comunas amb las populacions blancas o coloradas de Sud-Africa. Una
pichona proporcion de blancs (aperaquí 30 000) an per origina familiala los
colons alemands e mantenon d'institucions culturalas e educativas. Pus
recentament, de colons portugueses venguèron dins lo país de l'anciana colonia
portuguesa d'Angòla.

La comunitat crestiana representa 80% de la populacion de Namibia, amb almens
50% de Luterians. Almens 10% de la populacion a de cresenças indigènas. L'Islam
representa 3% of the population. La fe de la rèsta de la populacion es
desconeguda. Los missionaris pendent los ans 1800 menèron fòrça namibians al
cristianisme. Se fòrça namibians crestians son luterians, i a tanben de
catolics, de crestians metodistas, d'anglicans, d'adèptes de la Glèisa Africana
Metodista Episcopala, de la Glèisa Reformada Neerlandesa e de mormons (Sants
dels Darrièrs Jorns) representats, e qualques Josieus.

La lenga oficiala es l'anglés. Fins en 1990, alemand e afrikaans èran tanben
lengas oficialas. Longtemps abans l'independéncia de Sud-Africa, la SWAPO aviá
decidit que lo país deuriá venir oficialament monolingüe, causida conscienciosa
en contrast amb la dels païses vesins, agachada coma « politica deliberada de
fragmentacion etnolingüistica. » En consequéncia, l'anglés venguèt sola lenga
oficiala de Namibia. Qualques autras lengas obtenguèron una reconeissença
semioficiala e son utilizadas coma mejan d'instruccion dins las escòlas
primàrias.

La mitat dels namibians parlan oshiwambo coma primièra lenga, mentre que la
lenga pus largament compresa es l'afrikaans. Dins la generacion pus jove, la
lenga pus largament compresa es l'anglés. Afrikaans e anglés son ambedós
utilizats mai que mai coma segonda lenga reservada a la comunicacion publica,
mas d'unes grops pichons de personas los utilizan en primièra lenga.

La lenga oficiala es l'anglés, mas una granda part de la ppopulacion blanca
parla siá l'anglés, siá l'afrikaans. Emai uèi, 90 ans après la fin de la
colonizacion alemanda, l'alemand jòga encara un ròtle clau coma lenga
comerciala. L'afrikaans es parlat per 60% de la comunitat blanca, l'alemand per
32%, l'anglés per 7% e lo portugués per 1%. La proximitat geografica d'Angòla,
país lusofòn, explica lo nombre relativament important de personas que parlan
portugués.



https://oc.wikipedia.org/wiki/Reialme_Unit

Lo Reialme Unit (var. Reiaume Unit), oficialament Reialme Unit de Grand Bretanha
e Irlanda del Nòrd (en anglés United Kingdom, United Kingdom of Great Britain
and Northern Ireland, UK) es un estat insular del nòrd-oèst d'Euròpa, compausat
essencialament de l'illa de Grand Bretanha, del nòrd de l'illa d'Irlanda e de
qualques illas pichonas adjacentas. L'estat se compausa de quatre païses o
"nacions" oficialament reconegudas :

Cal notar que Cornoalha es pas reconeguda coma nacion: es oficialament una part
d'Anglatèrra. En mai de las nacions çai subre, tanben lo Reialme Unit se
compausa de possessions divèrsas coma Gibartar e divèrses territòris fòra
Euròpa. L'illa de Man e las illas Normandas (dins las illas Britanicas) son de
dependéncias de la corona e fan pas part del Reialme Unit.

Fins au milleni VI avC, èran liats au continent per una faissa terrèstra dicha
Doggerland. Leis Illas Britanicas foguèron donc pobladas après la fin dau
Periòde Glaciari de Würm e lei vestigis pus ancians descubèrts per leis
arqueològs datan dau Paleolitic. Pasmens, en causa de condicions climaticas
duras, la populacion deis illas demorèt pus febla que dins lei regions pus
meridionalas coma lo mostra de produccions agricòla e artesenala limitadas. Lei
progrès acomencèron durant lo Neolitic gràcias a un melhorament de l'agricultura
que permetèt de desvolopar d'estructuras politicas o religiosas pus complèxas.
Un exemple d'aqueu desvolopament foguèt la bastida de l'ensems de Stonehenge a
partir de 2800 avC.

Vèrs 1000 avC, de tribús cèltas vengudas dau nòrd d'Euròpa e de Gàllia
s'installèron dins l'Archipèla en Irlanda, en Escòcia e dins lo sud e l'èst
d'Anglatèrra. Coma dins lo rèsta d'Euròpa cèlta, se formèt una civilizacion
guerrièra dominada per una classa aristocratica e caracterizada per la bastida
d'oppidums e lo desvolopament d'una indústria metallurgica. Gràcias ai ressorsas
mineralas deis illas, l'archipèla venguèt rapidament un territòri exportador de
metaus (estam en particular) au sen dau comèrci europèu antic.

A partir de 55 avC, lei Romans acomencèron de s'interessar au contraròtle dei
ressorsas deis Illas Britanicas ambé la campanha de Juli Cesar. Pasmens, de
revòutas en Gàllia l'obliguèron de se retirar sus lo continent. La conquista
vertadiera se debanèt après la formacion de l'Empèri Roman durant lo rèine de
l'emperaire Claudi (41-53). En 43, una premiera campanha permetèt ai Romans de
desbarcar dins lo sud-èst d'Anglatèrra après la batalha de Medway. Aquò
representava lo començament d'una tièra de campanhas de 43 a 84 que van se
turtar a una resisténcia acarnada, especialament dins lei regions galesas e
escosesas. Lei premierei foguèron somesas après divèrsei campanhas de 47 a 84.
En revènge, lo nòrd de l'illa demorèt independent e maugrat d'ofensivas
victoriosas dins la region, l'armada romana poguèt jamai la conquistar
totalament. Au contrari, au sègle II, leis emperaires Adrian (117-138) e Antonin
lo Piós (138-161) ordonèron de construrre de muralhas defensivas per blocar leis
atacas dei tribús cèltas dau nòrd (Picts, Scots) en direccion dei zònas romanas
que formèron la província de Britannia.

En fòra de la menaça dei tribús cèltas totjorn independentas, l'òrdre roman
foguèt tanben contestat dins lo sud de l'illa. La revòuta pus importanta se
debanèt de 60 a 61 sota la direccion de la rèina Budicca. Entraïnèt la
destruccion d'unei ciutats e temples romans mai s'acabèt per una desfacha a
Watling Street. Per s'aparar còntra de dificultats novèlas, l'Empèri gardèt de
tropas importantas (generalament quatre legions) dins l'archipèla fins au sègle
V e la disparicion de la província.

Coma d'una província de l'Empèri, la romanizacion dau país demorèt parciala e
leis elèits autoctònas foguèron integradas a l'administracion locala. Ansin, en
fòra dau ret dei vilas (Londres, York...) e dei rotas romanas, l'influéncia
romana èra febla e lei tradicions cèltas demorèron vivas. Lo Cristianisme foguèt
introduch dins l'archipèla au sègle IV. Trobèt un endrech favorable a son
desvolopament car l'emperaire Constantin Ièr (306-324), qu'adoptèt per la
seguida l'edicte de tolerància religiosa de Milan, foguèt proclamat per lei
legions britanicas e demorèt popular dins la region.

A partir de la fin dau sègle IV, leis ambicions dei generaus romans de venir
emperaire entraïnèron un afebliment militar de la província. De 368 a 370, una
campanha saunosa permetèt de replegar lei tribús cèltas irlandesas e escocesas
qu'avián desbordat la muralha d'Adrian. Una autra guèrra se debanèt en 383 e
s'acabèt per una victòria romana. Pasmens, en 406, lei frontieras continentalas
de l'Empèri foguèron rompudas e l'archipèla venguèt la buta d'invasions anglas e
saxonas. En 407, lei legions britanicas capitèron d'empachar aquelei
desbarcaments e proclamèron emperaire una tièra de generaus de l'archipèla. Vèrs
410, totei lei legions romanas de Britannia èran estadas transferidas en Gàllia
per sostenir la revendicacion imperiala de lor generau o per assaiar de replegar
leis invasions barbaras.

Sensa legion per assegurar sa defensa, Britannia foguèt atacada per de tribús
cèltas (Scots, Picts...) e per de pòbles germanics (Saxons, Angles, Jutes).
Pasmens, la disparicion de l'òrdre foguèt progressiva car una tièra de caps
indigèns capitèron de formar de principats cèltas a partir dei rèstas de
l'administracion romana e rapidament un conflicte lòng acomencèt entre lei
Cèltas, mai o mens crestianizats, e leis Anglosaxons pagans. Maugrat una
resisténcia importanta dei Cèltas (legenda dau Rei Artús), lei pòbles germanics
conquistèron pauc a pauc lo sud e lo centre d'Anglatèrra onte fondèron divèrsei
reiaumes.

Au sègle VII, se debanèt l'evangelizacion dei pòbles germanics e, en 825, lo rèi
de Wessex Egbert lo Grand (802-839) capitèt d'unificar lei principats saxons
sota son autoritat. Pasmens, a partir de 865, d'envasidors novèus, lei Vikings
ataquèron la region. Wessex resistiguèt dins lo sud e l'oèst d'Anglatèrra. Dins
aquò, l'autoritat de son senhor sus sei vassaus demeniguèt e lei Vikings
poguèron fondar una tièra de colonias dins l'èst de l'archipèla que formèron un
territòri unificat dich Danelaw. En 878, lo rèi Alfred lo Grand (871-899)
bloquèt aquela invasion e Anglatèrra foguèt partejada entre Vikings e Saxons.
Obtenguèt tanben la conversion au cristianisme de divèrsei caps nordics vencuts.
Dins lo rèsta de l'archipèla, lei Vikings conquistèron leis illas lòng dei
costats d'Escòcia e quauquei pòrts de País de Galas e d'Irlanda. Pasmens, la
resisténcia dei tribús cèltas lei convenquèron de pas assaiar d'avançar mai dins
lei tèrras. Au contrari, dins certanei regions (País de Galas en particular),
Vikings e Cèltas formèron d'alianças còntra lei Saxons.

Au sègle X, lei posicions vikingas foguèron pauc a pauc conquistadas per lei
Saxons e lei dos pòbles acomencèron pauc a pauc de se mesclar. Ansin, après
l'unificacion d'Anglatèrra per lo rèi viking Cnut lo Grand (1016-1035) que creèt
un empèri a l'entorn de la Mar dau Nòrd, un rèi saxon de l'Ostau d'Alfred lo
Grand, Edoard lo Confessor (1044-1066), li succediguèt. Sa mòrt entraïnèt una
crisi de successions que va entraïnar en 1066 la Guèrra de succession
d'Anglatèrra entre caps saxons e « vikings ».

Tres senhors assaièron de succedir en 1066 a Edoard lo Confessor. Lo premier èra
Harold II que foguèt elegit rèi per l'aristocràcia anglesa. Lo segond foguèt
Harald III. Desbarquèt amb una flòta vikinga mai foguèt vencut e tuat per Harold
a Stamford Bridge. Enfn, lo tresen foguèt lo duc de Normandia, Guilhèm lo
Conquistaire que desbarquèt dins lo sud-èst d'Anglatèrra. La batalha decisiva se
debanèt a Hastings e s'acabèt per la desfacha e la mòrt d'Harold. Après aquela
victòria, Guilhèm venguèt rèi d'Anglatèrra e acomencèt una tièra campanhas
saunosas per pacificar lo país fins a 1076. Per aquò, eliminèt una partida
importanta dei caps saxons que foguèron remplaçats per de senhors normands e
formèt un ret de castèus per se protegir còntra lei revòutas.

Après lei rèines dei dos fius dau Conquistaire, la question de la succession
reiala entraïnèt una guèrra civila de 1135 a 1154 que s'acabèt per la
designacion d'Enric Plantagenêt (1154-1189), senhors d'Anjau e Normandia coma
rèi d'Anglatèrra. Son maridatge en 1152 amb Alienòr d'Aquitània li donèt un
domeni continentau fòrça important que va venir una fònt de tensions e de
guèrras ambé de rèis francés desirós de limitar la poténcia anglesa dins lo
Reiaume de França. Aprofichant lei dificultats anglesas durant la Tresena
Crosada, Felip II de França (1190-1223) capitèt de conquistar la màger part dei
fèus anglés, franc de Guiana, au començament dau sègle XIII.

Aquela desfacha entraïnèt una crisi intèrna grèva en Anglatèrra e la noblesa se
revoutèt còntra lo rèi Joan I d'Anglatèrra (1199-1216). Vencut, lo rèi deguèt
acceptar de signar en 1215 la Magna Carta que limitèt lo poder reiau au profiech
d'un conseu de la noblesa e d'una independéncia importanta de la justícia. En
1258, un grop de nobles dirigit per Simon V de Montfòrt, fiu dau cap crosat
Simon IV de Montfòrt, obtenguèt un renfòrçament d'aquelei mesuras. Pasmens, la
mòrt de Montfòrt a Eversham còntra lei partisans dau rèi Enric III (1216-1272)
permetèt de restablir l'autoritat reiala maugrat lo mantenement d'un parlament.

Lo rèine d'Edoard Ièr (1272-1307) marquèt lo començament d'un periòde
d'expansion anglesa. País de Galas foguèt conquistat en 1284. Escòcia acceptèt
lo rèi anglés coma senhor en 1291 mai la dominacion anglesa foguèt mau acceptada
per la populacion locala e, tre 1314, la batalha de Bannockburn s'acabèt per la
restauracion de l'independéncia escocesa. En 1337, Edoard III (1327-1377)
revendiquèt la succession de Felip IV de França après la mòrt de sei tres fius.
Aquò foguèt lo començament de la Guèrra de Cent Ans que marcarà prefondament lei
dos país.

D'efèct, lei premiereis annadas de la guèrra veguèron una tièra de victòrias
anglesas a Crécy (1346), Calais (1347) e Peitius (1356). Pasmens, Carles V de
França (1364-1380) redreicèt lo Reiaume de França e capitèt de conquistar la
màger part dei fèus continentaus anglés. Aquelei desfachas obliguèron lei rèis
anglés de faciar de revòutas de païsans e d'acceptar de donar mai de poders au
parlament. Una autra consequéncia d'aquelei reviradas foguèt la demenicion de
l'influéncia dei senhors francés — es a dire continentaus — sus leis afaires
d'Anglatèrra que favorizèt lo remplaçament progressiu dau francés per l'anglés
coma lenga de govèrn.

La guèrra acomencèt tornarmai durant lo rèine d'Enric V (1413-1422). Devesits
per una guèrra civila, lei Francés foguèron esquichats a Azincourt (1415) e leis
Anglés s'alièron ambé Borgonha per dominar lo nòrd e lo sud-oèst de França.
Aprofichant la foliá dau rèi Carles VI de França (1380-1422), impausèt la
signatura dau tractat de Troyes que sei condicions permetián d'unificar lei dos
reiaumes sota l'autoritat dau rèi d'Anglatèrra. Dins aquò, lo fiu de Carles VI
refusèt aqueu tractat e contunièt la lucha a partir dau centre e dau sud dau
Reiaume de França. A partir de 1429, prenguèt l'avantatge e acomencèt una
reconquista progressiva dau territòri francés que s'acabèt per una desfacha
anglesa en 1453.

Coma au sègle XIII, aquela desfacha entraïnèt una crisi intèrna grèva en
Anglatèrra en causa de la feblessa e de la foliá dau rèi Enric VI (1422-1461
puei 1470-1471). En 1455, acomencèt una guèrra civila lònga, dicha Guèrra dei
Doas Ròsas, entre leis Ostaus de York e de Lancastre. S'acabèt solament en 1485
per la presa dau poder dei Tudors que fondèron una dinastia novèla ambé l'acòrd
dei York e dei Lancastre fòrça afeblits per lo conflicte.

Lo sègle XVI foguèt marcat per lei tensions causadas per la politica e lei
divisions de la dinastia Tudor. Pasmens, maugrat aquelei dificultats, la
poténcia anglesa capitèt de se renfòrçar durant aqueu periòde. D'efèct, après lo
rèine d'Enric VII (1485-1509), Enric VIII (1509-1547) prenguèt una tièra de
decisions fondamentalas. La premiera d'Enric VIII foguèt la separacion religiosa
ambé la Glèisa Catolica Romana e la creacion de l'Anglicanisme en 1533. Permetèt
au rèi de divorciar e de prendre lo contraròtle d'una partida dei bens dau
clergat anglés. La segonda decision foguèt l'adopcion de l'Acte d'Union de 1536
entre Anglatèrra e lo País de Galas. Aquò renforcèt l'integracion entre lei doas
regions e foguèt la premiera etapa de la fondacion dau Reiaume Unit. Puei, en
partida gràcias au tesaur confiscat dins lei monastèris, decidiguèt de fondar la
premiera flòta anglesa permanenta per s'aparar còntra lei naviris dau rèi
escocés aliat ai Francés. Enfin, en 1541, prenguèt tanben lo títol de rèi
d'Irlanda après l'extension de la dominacion anglesa sus tota l'illa en 1494.

La segonda mitat dau sègle XVI foguèt marcada per lei rèines de tres enfants
d'Enric VIII. Foguèt un periòde de crisi religiosa car Maria Ièra (1553-1558)
assaièt de restablir lo Catolicisme mentre qu'Edoard VI (1547-1553) e Elisabeta
Ièra (1558-1603) renforcèron la reforma anglicana. Lo rèine d'aquela darriera
foguèt l'apogèu de la Renaissença anglesa e permetèt d'estabilizar pauc a pauc
la societat anglesa. Pasmens, a partir de 1585, una guèrra malaisada còntra
Espanha entraïnèt de dificultats financieras e s'acabarà en 1604 per un resultat
indecís. D'autra part, la mòrt sensa eiretier dirèct de la rèina causèt la fin
de la dinastia.

Son successor foguèt lo rèi d'Escòcia Jaume Stuart (1567-1625) sota un regime
d'union personala dei dos reiaumes. Coma lei periòdes precedents, lei rèines de
premiers sobeirans Stuart foguèron marcats per de tensions religiosas. Pasmens,
conjugadas ai temptativas de renfòrçament de l'absolutisme reiau, la situacion
s'agravèt rapidament e entraïnèt una tièra de guèrras civilas de 1642 a 1651
entre lo rèi e lo parlament. Après un començament relativament equilibrat fins a
1644, lei fòrças parlementària aprofichèron lei reformas d'Oliver Cromwell per
prendre l'avantatge e esquichar totei leis aliats dau rèi Carles Ièr (1625-1649)
que foguèt executat. Après sa victòria, Cromwell venguèt lo Lord Protector d'un
govèrn republican dich Commonwealth d'Angletèrra e impausèt la dominacion
anglesa ais Escocés e ais Irlandés. Renforcèt tanben la politica de colonizacion
anglesa d'Irlanda que va venir la fònt d'unei conflictes fins au sègle XX.

Pasmens, lo Commonwealth d'Angletèrra subrevisquèt pas a la mòrt de son fondator
e la monarquia foguèt restaurada après la mòrt de Cromwell segon un sistèma de
monarquia parlementària. En particular, en 1679, lo Parlament adoptèt l'Habeas
corpus, jalon major de l'istòria dau drech, que permetèt de renfòrçar la
separacion dei poders. Lo periòde foguèt tanben marcat per l'extension,
sostenguda per la creissença dau comèrci triangular, de l'empèri coloniau anglés
dins lei Caribas e en America dau Nòrd.

A la mòrt de Carles II (1660-1685), son fraire catolic Jaume II (1685-1688) li
succediguèt. Sei temptativas de restablir l'absolutisme reiau entraïnèron una
guèrra civila que s'acabèt per sa desfacha e son exil. Guilhèm III d'Aurenja
Nassau lo remplacèt e adoptèt en 1689 una declaracion dei drechs que limitèt
d'un biais definitiu lei poders dau rèi au profiech dau Parlament. Capitèt
tanben d'estabilizar la situacion religiosa e de demenir pauc a pauc lei
tensions entre lei diferentei glèisas. Pasmens, leis acòrds negociats ambé lei
Catolics irlandés en 1691 foguèron pas respectats. Enfin, en 1707, l'Acte
d'Union permetèt d'unificar lei reiaumes d'Escòcia e d'Anglatèrra dins un ensems
administratiu unic.

A partir de la fin dau sègle XVII, Londres venguèt lo poténcia emergenta
d'Euròpa. En particular, la rivalitat ambé França acomencèt tornarmai en causa
dei tensions colonialas en America e en Índia entre lei dos país e de
l'oposicion anglesa ais ambicions continentalas de París. Ansin, de 1688 a 1815,
França e lo Reiaume Unit foguèron dins un estat de guèrra quasi permanent. Lo
conflicte decisiu foguèt la Guèrra de Sèt Ans (1756-1763) que s'acabèt per la
conquista de la màger part de l'empèri coloniau francés e faguèt dau Reiaume
Unit la premiera poissança mondiala. Maugrat una desfacha durant la Guèrra
d'Independéncia deis Estats Units d'America (1775-1783) e la pèrda dei colonias
estatsunidencas, lo Reiaume Unit gardèt aquela posicion fins a la Premiera
Guèrra Mondiala e va fondar lo premier empèri coloniau mondiau.

Durant aqueu periòde, lo Reiaume Unit conoguèt un desvolopament economic
important que preparèt la Revolucion industriala dau sègle XIX. Ansin, la valor
deis importacions passèt de 6 a 24 milions de liuras entre 1701 e 1798, aquela
deis exportacions de 4,5 a 18 milions e aquela dei reexportacions de 2,1 a 12
milions. Un sistèma bancari modèrn e eficaç (4% còntra generalament 10% sus lo
continent) e l'aumentacion dau nivèu tecnologic permetèron de sostenir aquela
evolucion gràcias a de taus febles e au melhorament deis otís de produccion.

La Revolucion Francesa e l'Empèri Napoleonenc foguèron una menaça majora per la
posicion anglesa que desirava empachar l'emergéncia d'una nacion dominanta sus
lo continent. Ansin, maugrat una simpatia iniciala per la monarquia
parlementària francesa, lo Reiaume Unit venguèt rapidament l'enemic pus acarnat
de França e lei dos estats foguèron en guèrra permanenta de 1793 a 1814 franc
d'una trèva en 1802-1803. En 1815, formèt tanben la fòrça principala que
s'opausèt au retorn de l'emperaire a Waterloo.

Protegida per sa posicion insulara e ais victòrias de l'amirau Horatio Nelson a
Abokir, a Copenaga e a Trafalgar. En 1807, aquò foguèt completat per la
destruccion dau rèsta de la flòta danesa durant la segonda batalha de Copenaga e
per d'atacas còntra lei colonias francesas. En revènge, sus lo continent,
Londres aguèt de dificultats per formar una armada vertadiera e preferiguèt
finançar leis esfòrç de guèrra deis autrei poténcias colonialas coma Prússia,
Àustria e Russia. En 1808, lo començament de la guèrra d'Espanha foguèt
l'occasion per lei Britanics de desbarcar pauc a pauc de fòrças importantas sus
lo continent e d'avançar vèrs lei Pirenèus. Pasmens, lei desfachas francesas
decisivas foguèron infligidas per lei Rus, leis Austrians, lei Prussians e lei
Suedés a Leipzig en 1813 e durant la campanha de França en 1814.

Durant lei negociacions de patz, lo Reiaume Unit aguèt un ròtle primordiau que
foguèt renfòrçat per la victòria dau duc de Wellington a Waterloo en 1815 e la
captura britanica de Napoleon. En particular, lo Reiaume Unit reprenguèt lo
contraròtle de Hanovre, conquistèt Heligoland, Malta e leis Illas Ionianas e
establiguèt un protectorat sus la partida europèa de Portugal. De mai, capitèt
de limitar l'afebliment de França per restaurar la basa deis equilibris
continentaus de la fin dau sègle XVIII. Ansin, Londres venguèt l'arbitre dei
relacions europèas fins a la formacion de l'Empèri alemand dirigit per lo
cancelièr Otto von Bismarck. Enfin, en 1800, s'acabèt la formacion dau Reiaume
Unit quand Irlanda i foguèt integrada après la revirada d'una revòuta en 1796.

Après la victòria còntra Napoleon Ièr, lo Reiaume Unit perdèt rapidament sei
posicions principalas sus lo continent e Londres deguèt se contentar de sa
posicion d'arbitre. Se concentrèt donc subretot sus lo mantenement dau statu
quo, son desvolopament economic e l'extension de son empèri coloniau.

Ansin, en 1820, una revòuta portuguesa entraïnèt la fin dau protectorat
britanic. Puei, en 1837, lei règlas de succession diferentas dau Reiaume Unit e
dau Reiaume de Hanovre entraïnèron la separacion dei dos estats sota lei
direccions respectivas de Victòria Ièra (1837-1901) e d'Ernest August Ièr de
Hanovre (1837-1851). En fòra d'aquelei pèrdas territòrialas, lo Reiaume Unit
participèt a la formacion de Belgica, de Grècia e a l'emergéncia de nacions
novèlas dins lei Balcans dins lei províncias europèas de l'Empèri Otoman.
Pasmens, maugrat aqueu sostèn, Londres empachèt la disparicion de l'Empèri
Otoman e s'opausèt militarament ais ambicions russas dins la region deis
Estrechs durant la Guèrra de Crimèa (1853-1856). Acceptèt tanben leis
unificacions d'Itàlia e d'Alemanha dins leis annadas 1860 e 1870. Aqueleis
evolucions entraïnèron quauquei cambiaments territòriaus : leis Illas Ionianas
foguèron balhadas a Grècia en 1864, Chipre foguèt ocupada en 1878 en cambi dau
pagament d'una redevença anuala ais Otomans e Heligoland foguèt cambiada còntra
Zanzibar en 1890.

L'acòrd de cambi entre Heligoland e Zanzibar mostrava l'evolucion de la poténcia
britanica dins lo corrent dau sègle XIX. D'efèct, en causa de l'extension de son
empèri coloniau, son centre de gravitat se desplacèt pauc a pauc dau continent
europèu vèrs lo rèsta dau mond, especialament vèrs lo continent asiatic onte lei
Britanics formèron l'Empèri deis Índias Britanicas en 1858. Ansin, au
començament dau sègle XX, Londres contrarotlèt Canadà, divèrseis illas
americanas, la mitat orientala d'Africa, lo sud de la Peninsula Aràbia, Índia,
la màger part dau sud-èst asiatic e la màger part d'Oceania, compres Austràlia e
Nòva Zelanda.

Après la desmission de Bismarck en 1890, la politica alemanda cambièt
d'orientacion e adoptèt una politica expansionista que s'opausèt ais interés
britanics. En particular, lo modernizacion e l'aumentacion numerica de la flòta
alemanda èra una menaça per lo Reiaume Unit que sa marina èra pus nombrosa mai
dispersada per protegir lei linhas d'avitalhament de l'Empèri. Ansin, au
començament dau sègle XX, Londres formèt una aliança ambé França, segonda
poissança coloniala mondiala e enemiga acarnada d'Alemanha dempuei 1871, e
Russia, subretot opausada au govèrn de Viena qu'èra l'aliat deis Alemands. La
rivalitat entre aquelei blòts foguèt la causa de la Premiera Guèrra Mondiala
(1914-1918). Sensa armada vertadiera au començament dau conflicte, lei Britanics
utilizèron sei naviris per blocar lei liasons maritimas amb Alemanha e formèron
pauc a pauc una armada terrèstra per participar a la guèrra continentala. Lei
colonias qu'avián de còps de fòrças terrèstras pus importantas que la metropòli
en 1914 participèron a l'esfòrç de guèrra e ataquèron lei colonias alemandas o
lei territòris otomans.

Fins a 1914, lei tropas britanicas perdiguèron 890 000 soudats tuats mai la
guèrra s'acabèt per una victòria. L'Empèri Rus, rivau dei Britanics en Asia
Centrala, dispareguèt e la conquista d'una partida dei colonias alemandas
permetèt a l'Empèri Britanic d'agantar son apogèu territòriau e economic dins
leis annadas 1920 e 1930. Pasmens, tre la fin dei combats, lei premiers indicis
de declin apareguèron. Premier, lo còst èra estat important e Londres perdiguèt
sa posicion de premiera plaça bancàriaau profiech de Nòva York. Puei, la
dificultat dei combats aviá començat de crear un sentiment nacionau au sen de
certanei regions de l'Empèri. Ansin, l'autonòmia dei dominions aumentèt pauc a
pauc e, en 1923, lo drech de Canadà e de Sud-Africa d'aver una politica
estrangiera differenta dau Reiaume Unit foguèt reconegut. Dins lei zònas, de
movements de contestacion se formèron tanben per revendicar l'independéncia. Per
exemple, foguèt lo cas d'Índia a partir de 1922. Pasmens, en Irlanda, lo
movement nacionalista esperèt pas la fin de la guèrra e una insureccion armada
acomencèt en 1916. S'acabèt en 1921 per l'independéncia de l'illa franc de la
region d'Ulster au nòrd-èst.

La Segonda Guèrra Mondiala (1939-1945) foguèt l'eveniment decisiu qu'afebliguèt
lo govèrn centrau e entraïnèt la desintegracion de l'Empèri. D'efèct, sei
desfachas còntra leis Alemands en 1940 e subretot còntra lei Japonés en 1941
(batalha de Singapor) entrainèron la disparicion dau mite de l'invinsibilitat
britanica e encoratjèron la formacion d'insureccions independentistas après la
guèrra. De mai, lei bombardaments alemands avián causat de destruccions
importants sus lo territòri britanic e, en 1945, lo Reiaume Unit èra dependent
de l'ajuda economica estatsunidenca.

Après la Segonda Guèrra Mondiala, lo plan Marshall permetèt de redreiçar
l'economia britanica e lo país participèt ai reünions ambé lei Sovietics per
assaiar de reglar lei consequéncias dau conflicte. Après la rompedura entre lei
venceires, intrèt dins l'OTAN tre sa fondacion en 1949 e desvolopèt l'arma
nucleara en 1952. Pasmens, aquelei succès empachèron pas la desintegracion de
l'Empèri a partir de 1947 ambé l'independéncia d'Índia, de Birmania e la
retirada dau mandat de Palestina.

En 1956, la revirada de l'expedicion de Suèz e leis atacas estatsunidencas
còntra la moneda britanica mostrèron l'estenduda de la pèrda de poissança dau
Reiaume Unit e entraïnèt un renfòrçament dei movements anticolonialistas.
Conjugats ambé lei guèrras d'independéncia lòngas e acarnadas dins leis empèris
coloniaus francés e portugués, aquò ecidiguèt lo govèrn britanic d'acceptar e de
favorizar l'independéncia de sei colonias. Ansin, dins leis annadas 1960, la
màger part de l'Empèri dispareguèt au profiech d'estats independents novèus. Lei
darrierei colonialas importantas foguèron abandonadas en 1981 fins a la
restitucion de Hong Kong en 1997 que marquèt la fin de l'Empèri. Una autra
consequéncia de la revirada de Suèz foguèt l'abandon d'una politica estrangiera
independenta d'aquela deis Estats Units e Londres venguèt l'aliat pus fidèu e
pus pròche de Washington.

La disparicion de l'Empèri obliguèt lo Reiaume Unit de reorientar sa politica en
direccion d'Euròpa e d'America dau Nòrd. En 1973, venguèt donc memebre de la
Comunautat Economica Europèa. Pasmens, Londres deguèt tanben faciar un conflicte
novèu en Irlanda dau Nòrd menat per lei nacionalistas irlandés de l'IRA a partir
deis annadas 1960. En 1979, l'eleccion de Margaret Thatcher entraïnèt un
cambiament major de la politica economica britanica qu'adoptèt un modèl fòrça
liberau. Maugrat de grèvas importantas organizadas per lei sindicats,
especialament en 1984-1985 per leis obriers de l'indústria miniera, capitèt
d'aumentar lei taus d'interés, de demenir leis impòsts dirècts au profiech dei
taxas indirèctas, de limitar l'inflacion e de privatizar unei companhiás
nacionalas. Aquò causèt una desindustralizacion importanta dau país (-30%
d'emplechs dins lo sector de 1979 a 1984). En revènge, permetèt l'emergéncia dau
premier centre financièr europèu a Londres que venguèt la basa de l'economia dau
Reiaume Unit. L'eleccion dau trabalhista Tony Blair de 1997 a 2007 cambièt pas
aquela orientacion de diminucion dau ròtle de l'estat dins leis afaires
economics (independéncia de la Banca d'Anglatèrra). En revènge, Tony Blair
capitèt de reglar lo conflicte nòrd-irlandés ambé lo desarmament de l'IRA e la
participacion dei partits catolics ais institucions d'Ulster.

Lo Reialme Unit es una monarquia constitucionala onte lo poder executiu es
presidit en representacion del monarca pel primièr ministre e los autres membres
del gabinet. Lo gabinet, que compren lo primièr ministre, e los autres ministres
constituisson lo Govèrn de Sa Majestat. Los ministres provenon del Parlament, lo
còrs legislatiu, considerat coma organisme « suprèm » (es a dire, que pòt
legiferar de quin tèma que siá e es pas limitat per las decisions de los sieus
predecessors). Lo Reialme Unit es actualament un dels paucs estats del mond
qu'an pas cap de constitucion codificada, mas qu'es regulat per las tradicions e
las leis constitucionalas divèrsas e separadas.

Lo Reialme Unit compta amb un govèrn parlamentari, basat en lo sistèma
Westminster, qu'es estat emulat a l'entorn del mond; lo monarca es lo cap
d'Estat e a teoricament tot lo poder executiu, lo primièr ministre es lo cap de
govèrn. Lo parlament del Reialme Unit que s'amassa al Palais de Westminster a
doas cambras: la Cambra dels Comuns (elegida pel pòble) e la Cambra dels Lords.
Tota lei aprovada pel Parlament requerís lo consentiment real per venir una lei.
Lo fach que lo parlament descentralizat en Escòcia e las assembladas en Irlanda
del Nòrd e País de Galas son pas d'organs sobeirans e pòdon èsser abolits pel
parlament britanic, fa qu'aqueste darrièr siá l'organ legislatiu pus important
del país. Lo primièr ministre actual es David Cameron del Partit Conservator
Britanic, dempuèi 2010. Los ministres, totun, an pas l'obligacion legala de
provenir del Parlament; es una costuma recenta.

Al Reialme Unit, lo monarca a de poders executius vastes, mas teorics, que son
ròtle es principalament, mas pas exclusivament, ceremonial. Lo monarca es part
integrala del Parlament (coma la "Corona dins lo Parlament") e dona teoricament
l'autorizacion al Parlament per s'amassar e per legiferar. Un Acte del Parlament
pòt pas venir una lei s'es pas signat pel monarca (accion coneguda coma
l'Aprovacion Reiala), e mai se cap de monarca a pas refusat las actas aprovadas
pel Parlament dempuèi los tempses de la reina Anna, lo 1708. Per signar la lei,
lo monarca utiliza la formula « Le Roi/La Reine le veut » (en francés: « Lo
Rei/La Reina o vòl »). E mai se s'es prepausat l'abolicion de la monarquia, la
siá popularitat es encara nauta. Lo supòrt al sistèma republican fluctua entre
15 e 25% de la populacion, amb 10% d'indiferents. Lo monarca actual es la reina
Elisabeta II que pugèt al tròn en 1952 e foguèt coronada en 1953.

La superfícia totala del Reialme Unit es d'aperaquí 243 610 km2 que comprenon
l'illa de Grand Bretanha e la part nòrd-orientala de l'illa d'Irlanda (Irlanda
del Nòrd) e d'autras illas mai pichonas. Lo país se tròba entre l'ocean Atlantic
e la mar del Nòrd, a 35 quilomètres de la còsta nòrd-oèst de França, que se'n
tròba separada per la Marga.

La Grand Bretanha se tròba entre las latituds 49° e 59° N (las Illas Shetland
s'estendon gaireben als 61° N) e las longituds 8° O a 2° E. L'Observatòri de
Greenwich, en Londres, es lo punt de definicion pel meridian de Greenwich. Quand
se mesura dirèctament del nòrd al sud, la Grand Bretanha mesura un pauc mai de
1100 quilomètres de longor e un pauc mens de 500 quilomètres dins la siá part
pus larga. Malgrat aiçò, la màger distància entre dos punts dins l'illa es de
1350 quilomètres entre la fin de la tèrra en Cornoalha (près de Penzance) e John
o' Groats en Caithness (près de Thurso). Irlanda del Nòrd parteja una frontièra
de tèrra de 360 km amb la Republica d'Irlanda .

L'economia del Reialme Unit seguís lo modèl anglosaxon: liberalizacion
economica, liure mercat, impòsts e regulacions minimas. Basat sus la mesura del
produch interior brut en taxa de cambiament del mercat, lo Reialme Unit es la
cinquena economia del mond e la segonda d'Euròpa après Alemanha; es la seisena
economia del mond en PIB en paritat de poder adquisitiu.

Los britanics foguèron los primièrs dins lo mond a dintrar dins la Revolucion
industriala e coma la rèsta dels estats en industrializacion d'alavetz, la siá
economia èra concentrada dins l'industria pesuga: bastison navala, minas,
produccion d'acièr e textils. L'Empèri Britanic creèt un mercat mondial pels
produches britanics, en permetent que lo Reialme Unit dominèsse lo comèrci
internacional al sègle XIX, un avantatge unic que conservèt fins a
l'industrializacion d'autras nacions europèas e nòrd-americanas. L'industria
pesuga demeniguèt en importància al cors del sègle XX, del temps que lo sector
dels servicis a crescut substancialament e representa a l'ora d'ara 73% del PIB.
Lo sector dels servicis es dominat per las entrepresas financièras. Londres es
un dels centres financièrs pus grands del mond.

L'agricultura representa unicament 1% del PIB e es fòrtament mecanizada. Dins
l'industria, las principalas activitats son la maquinària, lo material de
transpòrt (veïculs, camin de fèrres e aeronautica) e los produches quimics. Dins
l'insdustria minièra, las minas de carbon situadas en Yorkshire, País de Galas,
Escòcia e Lancashire provesiguèron a las centralas termicas britanicas l'energia
necessària pel desvolopament economic. Mercés al petròli descobèrt en 1970 en
mar del Nòrd, lo Reialme Unit es lo segond productor europèu après Norvègia. Lo
sector de servicis es lo qu'apòrta mai al PIB del país. Cal senhalar la borsa,
los servicis financièrs de la banc e las companhiás d'asseguranças.

La moneda del Reialme Unit es la liura esterlina, representada amb lo simbòl £.
Lo Banc d'Anglatèrra es lo banc central de l'Estat encargat de l'emission de la
moneda, e mai se los bancs d'Escòcia e Irlanda del Nòrd conservan lo drech
d'emetre de bilhets subjèctes a la retenguda de pro bilhets del Banc
d'Anglatèrra per ne realizar l'emission. Al cors de l'istòria la liura esterlina
s'es mantenguda coma una de las devisas mai establas e fòrtas del mond. Lo
Reialme Unit foguèt un dels tres Estats que s'integrèron pas a la zòna èuro en
2002, e mai se lo govèrn s'es engatjat a realizar un referendum se las "cinc
condicions economicas" per l'integracion se complisson. La majoritat de la
populacion, segon las darrièras enquèstas, s'i opausan, çò que los critics an
nomenat l' "euroscepticisme".

Lo Reiaume Unit es una poténcia militara majora que fa partida de divèrseis
organizacions militaras. La principala es l'OTAN que lo país n'es membre
fondador. Entre lei membres d'aquela organizacion, tèn de relacions fòrça
pròchas amb los Estats Units e certaneis aliats europèus coma França. D'acòrds
existisson egalament per l'utilizacion de basas o l'obtencion de facilitats ambé
de país coma Austràlia, Paquistan o Arabia Saudita. Enfin, dispausa de
territòris vestigis de l'Empèri Britanic que pòdon èsser utilizats per sei
fòrças armadas.

En 2008, lo budget militar èra situat entre 2,3 e 2,5% dau PIB per 230 000 òmes.
Es un nivèu entre lei pus auts d'Euròpa Occidentala ambé França e Grècia. De
mai, l'armada britanica fa partida dei fòrças pus modèrnas de la planeta. Enfin,
lo país es un dei cinc possessors oficiaus de l'arma nucleara.

Ansin, en 2008, lei fòrças terrèstras èran devesidas entre 2 divisions e 8
bregadas activas. Seis equipaments principaus èran 345 carris de combats
Challenger 2, 325 carris leugiers, aperaquí 4500 veïculs de combat o de
transpòrt de tropas, 304 canons d'artilhariá e 42 MLRS. L'aviacion dei fòrças
terrèstras se compausava de 218 aparelhs que 206 son d'elicoptèrs. L'aviacion
militara dispausava de son caire de 988 aparelhs que 220 èran de combats. Enfin,
la flòta britanica èra capabla d'alinhar 79 naviris que certanei fan partida dei
naviris europèus pus importants.



https://oc.wikipedia.org/wiki/Russia

Russia (nom complèt : Federacion de Russia) es un estat europèu e asiatic qu'es
a l'ora d'ara lo país pus estendut de la planeta damb una superficia d'aperaquí
17 milions de quilomètres carrats. Sa populacion èra estimada a 143 milions
d'abitants en 2012. Sa capitala es Moscòu e sa lenga oficiala lo rus. Es
l'eiretier dau Principat de Moscòu, de l'Empèri Rus e de l'Union Sovietica.

La premiera civilizacion coneguda sus lo territòri rus, aquela dei corgans, se
desvolopèt a partir de 4 000 avC dins lo sud de Russia e en Asia Centrala. Vèrs
2 000 avC, un pòble indoeuropèu, lei Cimeris, ocupèt un ensems important de
territòris situats entre Polonha e China orientala. Vèrs 1 000 avC, lei regions
entre lei fluvis Dnièstre e Vòlga foguèron ocupadas per un autre autre pòble
indoeuropèu dich Escites. Fondèron un ensems d'estats pauc estructurats — leis
Escites èran principalament de nomadas — que dispareguèron entre lei sègles III
e II avC. Foguèron remplaçats per lo pòble dei Sarmates qu'èran pereu un pòble
nomada d'origina eurasiatica.

A partir dau sègle IV, de pòbles germanics s'installèron dins lei regions
occidentalas coma lei Gòts en Ucraïna mentre que lei territòris asiatics
intrèron dins l'Empèri dei Huns. Aqueu darrier foguèt capable de s'estendre vèrs
l'oèst entraïnant la migracion d'unei pòbles germanics vèrs l'Empèri Roman.
Pasmens, sa manca d'organizacion e son extension entraïnèt sa disparicion après
la mòrt dau rèi Atila en 453. Lei regions occidentalas de Russia foguèron
conquistadas per leis Avars au sègle VII. Deguèron rapidament faciar l'arribada
dei Kazars e la montada en poissança deis eslaus que s'establiguèron pauc a pauc
en Russia Europèa a partir de Bielorussia.

Lo principat de Kiev, o Rus' de Kiev, foguèt lo premier estat vertadier
organizat fondat en Russia. Sei fondators èran de Vikings venguts d'Escandinàvia
que conquistèron un territòri important en Ucraïna, en Bielorussia e en Russia
occidentala dins de regions pobladas per de populacions eslavas. En 988, lei
princes de Kiev se convertiguèron au crestianisme que va venir religion d'estat
e un element important de l'unitat dau principat. Au sègle seguent, lo principat
deguèt faciar d'invasions novèlas a l'èst (pòbles asiatics) e a l'oèst (polonés)
e una tièra de crisis intèrnas que van entraïnar sa division entre divèrsei
principats independents.

Aqueu sistèma va durar tres sègles fins a l'afondrament dau Khanat de l'Òrda
d'Aur. Aguèt una influéncia majora sus lo desvolopament de Russia. De'n premier,
au nivèu religiós, l'islamizacion d'una partida importanta dei pòbles rus e
l'installacion de pòbles turcs generalament musulmans va entraïnar lo
renfòrçament de la Glèisa Ortodòxa dins lei territòris eslaus non o pauc
islamizats. Au nivèu militar, lei senhors rus adoptèron l'organizacion mongòla
basada sus de comunicacions rapidas, la levada de tropas importantas e l'usatge
generalizat de la cavalariá leugiera. Enfin, au nivèu culturau, la lenga russa
poguèt s'enriquir de divèrsei mòts d'origina mongòla.

Sota la dominacion mongòla, lei sègles XIII-XVI foguèron caracterizats per lo
desvolopament dau principat de Moscòu que va capitar de vencir lei Mongòls e de
venir independent. Per se legitimar, sei senhors se presentèron coma lei
successors dau principat de Kiev. Aquò li permetèt de fondar un estat poderós
que va venir lo centre de Russia. Pasmens, lo procès de renfòrçament dau
principat de Moscòu foguèt l'òbra d'una dinastia de senhors politicament abils
per esplechar a son profiech lei divisions entre lei principats e lei republicas
russas. En 1485, lo prince Ivan III èra sensa rivau e poguèt prendre lo títol de
« Sobeiran de tota la Rus' » e se presentar coma lo successor dirècte dei
princes de Kiev.

A la fin dau sègle XVI, la disparicion de la dinastia au poder entraïnèt una
crisi intèrna que va s'acabar en 1613 quand la dinastia Romanov prenguèt lo
contraròtle dau país. Aquela dinastia va modernizar l'estat e fondar l'Empèri
Rus gràcias a una politica d'expansion militara e coloniala. Ai sègles XVII e
XVIII, Russia venguèt donc una poissança europèa majora. Aquela òbra acomencèt
ambé lo rèine de Pèire lo Grand (1682-1715). D'efèct, après una guèrra lònga e
acarnada còntra Suècia, Russia i obtenguèt tornarmai un accès a la Mar Baltica
que li permetèt de comunicar ambé lo rèsta d'Euròpa. Puei, sota lo rèine de
Catarina II de Russia (1762-1796), l'Empèri Rus conquistèt la region au nòrd de
la Mar Negra après una victòria còntra l'Empèri Otoman e lo Khanat de Crimèa.
Russia participèt tanben ai partiments de Polonha puèi ai guèrras còntra la
Revolucion Francesa e l'Empèri de Napoleon Ièr. Maugrat de desfachas importantas
(Austerlitz, Friedland), l'armada russa capitèt d'arrestar l'invasion francesa
de 1812 e aguèt un ròtle de remarca dins la desfacha finala de Napoleon.

Lei sègles XVII, XVIII e XIX foguèron caracterizats per la perseguida d'una
politica d'expansion russa vèrs l'èst que va entraïnar la formacion d'un estat
fòrça estendut dins lo nòrd dau continent asiatic. Aquò foguèt permés per
divèrsei procès :

Pasmens, dins lo corrent de la segonda mitat dau sègle XIX, l'Empèri Rus
declinèt deguèt faciar de crisis economics intèrnas grèvas. De mai, foguèt pas
capable de rivalizar ambé lei nivèus economics o tecnologics agantats per lei
país d'Euròpa Occidentala. La Premiera Guèrra Mondiala, fòrça saunosa per lei
Rus, va accelerar l'afondrament dau regime que dispareguèt en 1917. Una seguida
de revòutas dins l'armada e lei vilas principalas entraïnèron l'abdicacion dau
tsar Nicolau II e la formacion d'un Govèrn Provisòri.

Après la mòrt de Lenin, sei successors se bateguèron entre elei per lo poder.
Ïosif Stalin venguèt finalament lo cap de l'Union Sovietica e eliminèt
rapidàment seis advèrsaris o seis aliats ancians. Establiguèt un regime fòrt e
centralizat basat sus lo desvolopament economic e la repression deis oposants.
Après una crisi economica grèva causada per la collectivizacion dei tèrras
agricòlas au començament deis annadas 1930 (faminas d'Ucraïna), aquela politica
permetèt de crear una industria poderosa. En 1939, l'URSS participèt au
partiment de Polonha amb Alemanha e un acòrd de non agression foguèt signat ambé
Berlin. Lei sovietics ocupèron pereu lei país baltas e ataquèron Finlàndia.
Maugrat de dificultats importantas causadas per lei combats ivernencs, capitèron
d'obtenir una rectificacion favorabla dei frontieras entre lei dos país.

Pasmens, en 1941, l'Union Sovietica foguèt a son torn atacada per sospresa per
leis alemands. Mau preparats e mau comandats, lei Sovietics perdiguèron de
milions d'òmes e una quantitat gròssa d'armaments avans d'arrestar l'ofensiva
alemanda a la fin de 1941. En 1942, una ofensiva alemanda novèla entraïnèt la
pèrda de plusors territòris suplementaris e lo començament de la batalha de
Stalingrad. Acabat en febrier de 1943, aqueu combat foguèt lo tornant de la
guèrra : una armada alemanda i foguèt enceuclada e anientada. De 1943 a 1945,
l'Armada Roja avancèt alora pauc a pauc e l'oèst. En abriu-mai de 1945, lei
Sovietics prenguèron Berlin e ocupèron la mitat orientala d'Euròpa i installant
de regimes favorables ais interès de Moscòu.

L'aliança militara ambé leis estats occidentaus capitalistas concluda dins lo
corrent de la Segonda Guèrra Mondiala s'acabèt rapidàment e tre leis annadas
1947-1948, dos blòts ostils gropats a l'entorn deis Estats Units e de l'URSS se
formèron. Foguèt lo començament de la Guèrra Freja que va durar fins a la fin
deis annadas 1980. Lei dos camps desvolopèron d'arsenaus importants,
especialament de fòrças nucleras de plusors milièrs d'ogivas, qu'empachèron un
conflicte dirèct. La guèrra se debanèt donc sus de teatres periferics onte
d'aliats dei dos blòts èran en guèrra. Fins ais annadas 1970, lei Sovietics
aguèron l'avantatge gràcias au succès de la descolonizacion e a la revirada
estatsunidenca au Vietnam. Dins aquò, au començament deis annadas 1980,
l'absència de modernizacion vertadiera de l'economia russa entraïnèt de
dificultats economicas mai e mai importantas. A partir deis annadas 1980, lei
dificultats economicas de l'URSS e lei problemas militaras causadas per
l'invasion d'Afganistan entraïnèt de tensions importantas dins sa societat.
Desirós d'un regime pus liure, leis elèits intellectualas obtenguèron pauc a
pauc lo sostèn dau rèsta de la societat entraïnant la desagragacion lenta dau
poder. Lei país ocupats dins la mitat orientala d'Euròpa conoguèron d'evolucions
similaras mai pus rapidas car una partida importanta dei populacions èran fòrça
ostila a la preséncia sovietica. A partir de 1988, lei regimes aliats a l'Union
Sovietica foguèron rebutats per de revolucions popularas o per de manòbras
politicas sostengudas per la màger part de la populacion.

Lo territòri de Russia es magerament compausat de plans dominats per d'estèpas
au sud, de forèsts au nòrd e de tondras de lòng dei ribas de l'Ocean Artic. Leis
ensems montanhós principaus son lo Caucàs au sud-oèst, lei monts de l'Altaï au
sud, lei monts de Verkhoiansk a l'èst, la cadena volcanica de Kamtchatka
egalament a l'èst e l'Oral au centre.

Russia es una federacion constituida de 83 "subjèctes federals" mai o mens
autonòms. Cada subjècte manda dos representants au Consèu de la Federacion. La
preséncia d'un nombre fòrça important de pòbles sus lo territòri rus e
l'eiretatge istoric an entraïnat la formacion de divèrseis ensems d'estatuts e
de foncionaments diferents:

La Crimèa ocupada constituís una vila federala (Sebastòple) e una republica
(rèsta de la peninsula).

La lenga oficiala de la Federacion es lo rus. Coma mai de 80% de la populacion
per lo pòble rus, aquela lenga es la principala de la Federacion e de seis
institucions. Pasmens, totei lei republicas federalas an lo drech de definir sei
lengas oficialas e un drech similar es autorizat de facto per lo rèsta dei
subjèctes de la Federacion. Ansin, 27 autrei lengas an un estatut oficiau au
nivèu locau e mai d'un centenau de lengas son regularament utilizadas per
certanei minoritats etnicas. Certanei son menaçadas de disparicion.

Russia fa partida deis economias pus desvolopadas de la planeta (8en reng en
2007 per son PIB) gràcias a de ressorsas geologicas fòrça importantas, una
populacion importanta e un nivèu tecnologic relativament avançat. Cinc elements
caracterizan aquela economia :

Après la Segonda Guèrra Mondiala e de pèrdas sovieticas d'aperaquí 27 milions de
personas, la populacion agantèt tornarmai son nivèu d'avans la guèrra (aperaquí
111 milions d'abitants) en 1955. En 1992, agantèt son maximum ambé 148,7
milions. Pasmens, après l'afondrament de l'URSS, divèrsei factors, coma la
demenicion de la feconditat o de l'esperança de vida, an modificat e cambiat
aquela dinamica demografica. Ansin, dempuei 1992, la populacion a demenit per
agantar 143,0 milions d'abitants en 2012. Lo deficit naturau de naissanças es
limitat per de movements d'imigracion dempuei d'ancians país sovietics.

Au nivèu etnic, en 2002, lei Rus representavan 80% de la populacion totala.
Sièis autreis etnias tenián mai d'un milion d'abitants : lei Tatats (3,8%), leis
Ucraïnians (2,0%), lei Bachkirs (1,1%), lei Chouvaches (1,1%), lei Chechèns
(0,9%) e leis Armenians (0,8%).

La densitat de populacion es egala a 8 ab/km3 mai la reparticion de la
populacion es fòrça inegala. Se situa magerament dins lei regions europèas. En
2002, dotze vilas tenián mai d'un milion d'abitants. Aquelei vilas se situan
dins lei regions occidentalas e centralas. Lei principalei son Moscòu (11,7
milions d'abitants), Sant Petersborg (4,6 milions), Novossibirsk (1,4 milion),
Nijni Novgorod (1,3 milion) e Iekaterinbourg (1,3 milion).

En 2004, l'agricultura representava 7 milions d'emplechs siá 9% de la populacion
activa e 5% dau PIB rus. En causa dei condicions climaticas malaisadas, solament
10% dau territòri èra cultivat e existís una especializacion diferenta entre lo
sud (cerealas) e lo nòrd (norrigatge). Dempuei la fin de l'URSS e la disparicion
de l'ajuda de l'estat, l'agricultura russa a conegut un declin important e lo
país dèu importar una partida importanta de sa norridura. Lo nivèu tecnologic es
tanben limitat e lei rendements son donc mens importants que dins lei país
d'Euròpa Occidentala. Pasmens, maugrat aquelei dificultats, Russia es un actor
important per certanei produccions coma l'òrdi (1èr reng mondiau), lo séguel
(1èr), la civada (1èr), lo vira-soleu (1èr), la tartifla (2en), lo caulet (3en),
lo blat (4en), lo lach (5en), la galinhala (5en) e lei bovins (5en).

Lei ressorsas minieras russas son fòrças importantas mai generalament d'accès
malaisats en causa dau clima e de la distància entre la zona d'extraccion e
d'utilizacion. D'en premier, lo sector deis idrocarburs èra lo premier mondiau
en 2010 (petròli 1èr reng ; gas 2en reng) e es un element primordiau de la
creissença russa. D'autra part, Russia es tanben un productor major de metaus
meme s'una partida gròssas dei ressorsas pòdon pas encara èstre esplechas.

La Federacion de Russia es considerat coma l'estat successor de l'Union
Sovietica. Es un membre major de l'ONU ambé l'estatut de membre permanent dau
Consèu de Seguritat e lo país es donc un dei cinc estats possessors oficiaus de
l'arma nucleara. Coma poissança economica importanta, es tanben membre dau G8,
dau G20 e tèn de relacions especialas ambé leis autrei poissanças economicas
emergentas coma China, Índia e Brasil. En revènge, lo país es pas encara membre
de l'OMC.

Ansin, Russia garda un uèlh atentiu sus leis afaires e la diplomàcia d'unei país
vesins qu'èran membres de l'URSS o qu'assostan de minoritats etnicas russas
(Transnístria, Ossetia...). De fòrças militaras son tanben situats dins de país
coma Ucraïna o Cazacstan. La defensa dau mantenement d'un equilibri militara
ambé leis Estats Units es marcada per la contuniacion de la politica de
limitacion deis armaments nuclears e l'oposicion au desvolopament d'armaments
novèus dins lo domeni coma lo bloquier antimissils estatsunidencs. Enfin, Russia
a acomençat d'assaiar de melhorar sei relacions ambé l'Union Europèa, leis
ancians aliats de l'Union Sovietic coma Siria e lei país opausats a l'egemonia
estatsunidenca coma Venezuela. Pasmens, au nivèu europèu, aquela politica dèu
faciar l'oposicion deis estats dins un temps membre dau blòt sovietic. Ansin,
Russia tèn de relacions variadas ambé lei membres de l'UE. Per exemple, son
relativament favorablas ambé França e relativament ostilas ambé Polonha. Dins lo
rèsta dau monde, l'instauracion de partenariats ambé de país mai o mens ostils a
l'òrdre estatsunidenc se turta a l'oposicion estatsunidenca (Venezuela,
Cuba...).

En 2008, lei fòrças russas èran organizats en sièis brancas principalas sota
l'autoritat dau President de la Republica :

La literatura russa prenguèt son essor a Sant Petersborg sota l'impulsion
d'Aleksandr Pushkin qu'es considerat coma l'un dei fondators de la literatura
russ modèrna e es de còps dich lo « Shakespeare rus ». Entre lei poëtas e
escribans rus pus famós son presents Nicolau Gogol, Mikhail Lermontov, Fiodor
Dostoievski, Leon Tolstoï e Anton Tchekhov. Pasmens, lo periòde sovietic tenguèt
tanben un nombre important d'escribans majors coma Boris Pasternak, Alexandre
Soljenitsyne, Vladimir Maïakovski, Mikhaïl Cholokhov o lei poëtas Evgueni
Evtouchenko e Andreï Voznessenski.



https://oc.wikipedia.org/wiki/Estats_Units_d%27America

Los Estats Units d’America (EUA o los Estats Units, o mai los USA [ˌyˌɛsˈa] - en
anglés United States of America, United States, USA) son un estat federal de
l’America del Nòrd qu’es bordat pels oceans Atlantic a l’èst e Pacific a l’oèst.
Confronta Mexic al sud e Canadà al nòrd.

Lo gentilici es tradicionalament american -a, o segon d’unes mai recentament
estatsunidenc -a.

Los pòbles indigènas del territòri continental dels Estats Units e d'Alaska
arribèron dempuèi Asia, segon l'ipotèsi mai acceptada del poblament del
continent. Comencèron d'arribar fa 12 000 o 40 000 ans. Divèrsas comunitats
indigènas de l'èra precolombina desvolopèron de tecnicas agricòlas avançadas, de
complèxes arquitectonics e de societats de vila-estat. En 1492, l'explorador
Cristòl Colomb, jol contracte de la corona espanhòla arribèt dins las islas
Cariba, aquò foguèt lo primièr contacte europèu amb los pòbles nadius. Pendent
los ans seguents, la majoritat dels pòbles nòrd-americans moriguèron de las
epidèmias europèas desconegudas al Nòu Mond.

Lo 2 d'abril, de 1513, lo conquistador espanhòl Juan Ponce de León arribèt al
territòri que nomenèt Florida—la primièra arribada europèa documentada al
territòri que seriá mai tard los Estats Units. De las colònias qu'Espanha
establiguèt dins la region, sol lo poblament de Sant Agustin, fondat en 1565
subrevisquèt. Dins los poblaments posteriors en Califòrnia e autres territòris
de la Nòva Espanha—après Mexic— s'establiguèron d'immigrants espanhòls. Los
franceses s'installèron en Nòva França lo meteis sègle près dels Grands Lacs,
consacrats al comèrci de las pèls. França amb lo temps estendèt los sieus
territòris cap al sud fins al Golf de Mexic. Los primièrs poblaments angleses
capitats serián la colònia de Virgínia a Jamestown en 1607 e la colònia de
Plymouth dels pelegrins. L'establiment de la Colònia de la Baia de Massachusetts
produsiguèt una ondada d'imigracion; en 1634 s'èran installats en Nòva
Anglatèrra 10 000 puritans. Entre 1610 e la Guèrra d'Independéncia dels Estats
Units s'envièron près de 50 000 presonièrs a las colònias nòrd-americanas de la
Grand Bretanha. Dempuèi 1614, los neerlandeses establiguèron divèrses poblaments
als bòrds del riu Hudson près de la còsta, e en Nòva Amsterdam per l'illa de
Manhattan. Lo poblament anterior de la Nòva Suècia, fondat al bòrd del riu
Delaware en 1638 foguèt pres pels neerlandeses en 1655.

En 1674, las fòrças anglesas avián ja ganhat las ancianas colònias neerlandesas;
la província dels Nòus Païses Basses foguèt rebatejada Nòva York. de mai en mai
de personas immigravan en America del Nòrd, subretot al sud del territòri actual
dels Estats Units, fòrça d'entre eles èran d'esclaus. Amb la division de las
Carolinas en 1729 e la colonizacion de Georgia en 1732, las tretze colònias que
se farián independentas per formar los Estats Units, s'èran ja establidas. Totas
tretze avián de formas de govèrn local amb d'eleccions que i participavan d'òmes
liures, segon la tradicion dels dreches dels angleses; aquela forma d'autonomia
enfortiguèt lo republicanisme. Totas tretze avián legalizat lo comèrci d'esclaus
d'Africa. Amb un taus de natalitat naut, una mortalitat bassa e l'imigracion
contunha, la populacion de las colònias doblava cada vint-e-cinc ans. Lo
movement crestian de reviscolament dels decennis de 1730 e 1740, conegut jol nom
de Grand Revelh donèt fòrça a la religiositat e a la libertat religiosa. Pendent
la Guèrra francesa e indiana, las fòrças britanicas prenguèron lo territòri de
Canadà als franceses, mas la populacion francòfona demorèt isolada politicament
de las tretze colònias del sud. En 1770, aquelas tretze colònias avián ja una
populacion de tres milions de personas, aperaquí la mitat de la populacion de
Grand Bretanha. Maldespièit del fach que pagavan d'impòstes, avián pas cap de
representacion al Parlament de la Grand Bretanha.

Amb l'agravament de las tensions entre los colons nòrd-americans e los
britanics, esclatèt la Guèrra d'Independéncia dels Estats Units entre 1775 e
1781. Lo 14 de junh, de 1775, lo Segond Congrès Continental, amassat a
Filadèlfia, establiguèt l'Armada Continentala, jol comandament de George
Washington. E en proclamant que « totes los òmes son creats parièrs » e dotats
de « dreches inalienables », lo Congrès adoptèt la Declaracion de
l'Independéncia lo 4 de julhet, de 1776. La declaracion, escricha gaireben tota
per Thomas Jefferson, declarava que las colònias emancipadas èran d'estats
sobeirans. En 1777, los Articles de la Confederacion foguèron adoptats, en
jonhent los estats jos un govèrn central flac qu'operèt fins en 1788. Aperaquí
80 000 personas leialas a la corona britanica fugiguèron dels estats rebèls cap
a Canadà e a la Nòva Escòcia. Los nadius nòrd-americans s'aliguèron a ambedoas
partidas del conflicte.

Après la desbranda de l'armada britanica, amb lo supòrt dels franceses, la Grand
Bretanha, mejançant lo Tractat de París reconeguèt la sobeiranetat dels tretze
estats en 1783. Una convencion constitucionala s'amassèt en 1787, amb
l'intencion de crear un govèrn nacional pus fòrt amb poder suls estats
constituents. En junh de 1788, nòu estats avián ja ratificat la nòva
constitucion dels Estats Units, nombre requerit per establir lo nòu govèrn.
George Washington foguèt elegit coma primièr president e lo Congrès res amassèt
pel primièr còp. En 1791 los estats ratifiquèron la Declaracion de Dreches de la
constitucion dels Estats Units, dètz esmendaments a la constitucion
qu'enebissián la restriccion federala de las libertats personalas e garantissián
de divèrsas proteccions legalas. Las opinions en çò que tanh a l'esclavatge
variavan; una clausula de la constitucion l'acceptava fins a 1808. Los estats
del nòrd aboliguèron l'esclavatge entre 1780 e 1804. En 1800, lo govèrn federal
se moguèt dins la nòva capitala Washington DC. Lo Segond Grand Despertar faguèt
de l' evangelisme la fòrça dels movements reformistas.

Lo desir d'expansion territoriala donèt naissença a una sèria de guèrras contra
los nadius nòrd-americans per prene lors tèrras, conegudas pels colons coma lo
Far West. La crompa de Loïsiana a França dupliquèt la superfícia de la nacion.
La guèrra de 1812 contra la Grand Bretanha, enfortiguèt lo nacionalisme
nòrd-american. Après una sèria d'incursions militaras en Florida, Espanha
cediguèt aquel territòri e d'autres de la còsta del Golf en 1819. Los Estats
Units annexèron la Republica de Tèxas en 1845, que s'èra facha independenta de
Mexic qualques ans abans. Lo concèpte del Destin Manifèst se popularizèt pendent
aquel periòde. Amb lo Tractat d'Oregon, s'annexèron los territòris del nòrd-oèst
als Estats Units. Après la Guèrra amb Mexic, los Estats Units prenguèron la
mitat del territòri mexican, que compreniá los territòris de Califòrnia, Nòu
Mexic, Arizòna, Nevada, Colorado, qualques seccions d'Utah e Wyoming, e los
airals disputats de Tèxas. Lo transpòrt ferroviari faguèt lo movement de
migrants fòrça mai facil malgrat qu'aumentèt los conflictes amb los amerindis.

Las tensions entre los estats que protegissián l'esclavatge —coneguts coma los
"estats esclaus"— e los estats liures s'agreugèron amb l'annexion de nòus estats
a la federacion, e la possibilitat d'i enebir l'esclavatge. Abraham Lincoln,
Candidat del Partit Republican, que s'opausava a l'esclavatge, foguèt elegit per
president en 1860. Abans de prene lo poder, sèt estats esclaus declarèron lor
secession dels Estats Units e formèron los Estats Confederats d'America. Pel
govèrn federal, la secession èra illegala, e amb la Batalha de Fort Sumter,
esclatèt la Guèrra Civila, e quatre estats s'apondèron mai a la Confederacion.
L'Union —los estats qu'èran demorats en la federacion— declarava la libertat
dels esclaus en avançar la siá armada cap al sud. Après la victòria de l'Union
en 1865, tres esmendaments a la constitucion nòrd-americana assegurèron la
libertat per gaireben quatre milions d'afroamericans qu'avián patit
l'esclavatge. Lo catorzen esmendament los declarèt ciutadans, e lo quinzen lor
autregèt lo drech al vòte. La guèrra aguèt per resultat indirècte una
aumentacion del poder central.

Après la guèrra, l'assassinat del president Lincoln radicalizèt las politicas de
reconstruccion amb l'intencion de reintegrar e rebastir los estats vencuts del
sud e i assegurar a l'encòp la libertat dels esclaus. La resolucion de
l'eleccion presidenciala de 1876 marquèt la fin de la Reconstruccion e
l'aprovacion de las Leis de Jim Crow. Pauc a pauc, los estats del sud aprovèron
de leis que de manièra indirècta mas efectiva, empachavan que los negres
poguèssen votar. Al nòrd, l'urbanizacion e una ondada massiva d'immigrants sens
precedenta accelerèron l'industrializacion del país. Aquela ondada
d'immigracion, que contunhèt fins en 1929, provesiguèt de man d'òbra per las
entrepresas nòvas e transformèt la cultura americana. Los Estats Units crompèron
Alaska a Russia en 1867, en acabant aital l'expansion continentala. Lo Massacre
de Wounded Knee en 1890 foguèt lo darrièr conflicte de las guèrras amb los
amerindis. En 1893, l'anciana monarquia nadiva del reialme de Hawaii foguèt
depausada en còp d'Estat dirigit pels residents nòrd-americans, e l'archipèla
foguèt annexat als Estats Units en 1898. Amb la victòria dels Estats Units en la
Guèrra hispanoamericana sus Espanha, los Estats Units se consolidèron coma
poténcia mondiala, e annexèron Puerto Rico e las Filipinas. Las Filipinas se
faguèron independentas lo sègle seguent; Puerto Rico es a l'ora d'ara un Estat
liure associat als Estats Units.

Quand la Primièra Guèrra Mondiala comencèt en 1914, los Estats Units se
declarèron neutres. Los americans simpatizavan amb los britanics e los
franceses, malgrat que fòrça ciutadans, la majoritat irlandesa e alemanda
s'opausavan a l'intervencion dels Estats Units dins la guèrra. En 1917, los
Estats Units se jonhèron als Aliats, qu'atenguèron la victòria pauc après. En
refusant de s'implicar dins las questions europèas, lo Senat dels Estats Units
ratifiquèt pas lo Tractat de Versalhas qu'establissiá la Liga de Nacions. Lo
país contunhèt amb una politica d'unilateralisme e quitament d'isolament. En
1920, lo movement pels dreches de las femnas atenguèt que s'aprovès lo
dètz-e-noven amendament a la constitucion qu'autrejava lo drech de vòte a las
femnas. Lo govèrn autregèt la ciutadania als amerindis en 1924.

Pendent lo decenni de 1920, los Estats Units coneguèron un periòde de
prosperitat sens precedent amb un rapid creissença industriala rapida, que
totun, culminèt en la casuda de la borsa de Wall Street en 1929 e lo començament
de la Granda Depression, lo periòde economic pus grèu de l'istòria del país e
del mond. La Granda Depression s'agreugèt per en causa de la catastròfa naturala
del "Dust Bowl", o la "Conca de Povàses", coma se nomenèt l'airal central del
país afectat per una grèva seria de tempèstas de povàses pendent gaireben tot lo
decenni dels ans 1930. Après la siá eleccion coma president en 1932, Franklin
Delano Roosevelt introdusiguèt un "Nòu Pacte" (lo New Deal), una sèria de
politicas que permetián l'intervencion del govèrn en las questions economicas.
La nacion se recuperèt pas plenament de la depression economica mas fins la
mobilizacion industriala produsida per l'entrada del país dins la Segonda Guèrra
Mondiala. Los Estats Units, neutres pendent los primièrs ans de la guèrra,
comencèron de provesir de material de guèrra als aliats tre març de 1941.

Lo 7 de decembre, 1941, los Estats Units se jonhèron als Aliats après l'atac
japonés de Pearl Harbor. A causa de la mobilizacion de personas e las despensas
industrialas pel bastiment d'armament, los Estats Units foguèron l'unic país
aligat qu'en acabar la guèrra, èra pus ric e pas pus paure. Lo govèrn
nòrd-american aprovèt lo Plan Marshall per'mor de sosténer economicament la
reconstruccion d'Euròpa. Las reünions de Bretton Woods e Yalta establiguèron un
nòu sistèma d'organizacion internacionala politica e economica. Los Estats Units
fabriquèron la primièra arma nucleara e l'utilizèron sus Hiroshima e Nagasaki en
agost de 1945. Lo Japon capitulèt lo 2 d'agost.

Los Estats Units e l'Union Sovietica s'afrontèron durant lo periòde dich de la
Guèrra Freda e dominèron las questions militaras d'Euròpa mejançant l'OTAN e lo
Pacte de Varsòvia. Los Estats Units promovián la democracia liberala e lo
capitalisme, del temps que l'Union Sovietica promoviá lo comunisme e l'economia
planificada pel govèrn central. Los Estats Units participèron a la Guèrra de
Corèa de 1950 a 1953. Lo Senador Joseph McCarthy dirigiguèt una sèria
d'investigacions anticomunistas.

L'Union Sovietica lancèt la primièra nau espaciala tripulada per un uman, Iorii
Gagarin, en 1961. Los Estats Units, coma responsa, investiguèron en recèrca
matematica e scientifica; lo president John F. Kennedy declarèt que lo país
deviá èsser lo primièr a arribar subre la luna, çò que faguèron en 1969.

Los decennis seguents l'economia dels Estats Units cresquèt de manièra
sostenguda. Lo movement dels dreches umans, dirigit per divèrses afroamericans
eminents, coma Martin Luther King Jr., s'opausèt a la segregacion e la
discriminacion raciala e culminèt amb l'abolicion de las Leis de Jim Crow. Après
l'assassinat del president Kennedy en 1963, s'aprovèt l'Acte dels Dreches Civils
en 1954. Los Estats Units, jos las administracions de Johnson e lo sieu
successor, Richard Nixon, participèron a la Guèrra de Vietnam.

Coma resultat de l'escandal de Watergate, en 1974 Nixon venguèt lo primièr
president dels Estats Units a se demetre, per'mor de pas èsser acusat
d'obstruccion a la justícia e d'abús de poder. Li succediguèt lo vicepresident
Gerald Ford que li autregèt l'immunitat. Pendent l'administracion de Jimmy
Carter, l'economia nòrd-americana aguèt una estagflacion. L'eleccion de Ronald
Reagan marquèt lo començament d'un cambiament de las politicas socialas e
economicas.

Pendent l'administracion de Bill Clinton los Estats Units visquèron l'expansion
economica mai longa de l'istòria, del 1991 al 2001.

Las eleccions controvertidas del 2000 se resolguèron per una decision de la Cort
Suprèma de Justícia que donèt la presidéncia a l'èx-governador de Tèxas, George
W. Bush. Lo 11 de setembre de 2001, lo grop terrorista al-Qaida perpetrèt un
atac contra las torres del World Trade Center a Nòva York e lo Pentagòn. Lo
president Bush lancèt una "guèrra contra lo terrorisme" segon lo principi de la
guèrra preventiva, ara coneguda coma la "Doctrina Bush". A la fins de 2001, una
coalicion internacionala dirigida pels Estats Units ocupèt Afganistan, en
desrocant lo regim taliban e en destrusent totes los camps d'entrainament
d'al-Qaida. Los talibans, totun, se reorganizèron e contunhan de lutar
aferrissadament contra las fòrças de la coalicion.

En 2002, l'administracion de Bush demandèt un cambiament de regim e la dubertura
d'Iraq als controladors nuclears de l'ONU. Sens lo supòrt de l'OTAN ni de las
Nacions Unidas per realizar una intervencion militara, lo govèrn de Bush formèt
una coalicion amb païses aliats e ocupèt Iraq en 2003, totjorn segon la teoria
de la "guèrra preventiva", en desrocant lo regim de Saddam Hussein. Malgrat la
pression extèrna e intèrna, per que se'n retirèsson, los Estats Units e divèrses
païses de la coalicion originala i an encara de tropas.

Las eleccions presidencialas de 2008 marcan una fita istorica pels Estats Units,
en essent las primièras qu'un afroamerican i participa coma candidat d'un dels
partits majoritaris —Barack Obama, del Partit Democrata—, e los segon comicis
amb una femna coma candidata per la vicepresidéncia d'un autre partit majoritari
—Sarah Palin, del Partit Republican. L'eleccion d'un politic afroamerican coma
candidat per president dels Estats Units es venguda solament quaranta cinc ans
après l'istoric discors de Martin Luther King lo 28 d'agost de 1963, en favor de
l'egalitat entre totas las raças. Lo 4 de novembre de 2008, Obama ganhèt las
eleccions presidencialas, e lo 20 de genièr de 2009, assumiguèt la carga e
venguèt lo primièr president elegit afroamerican del país.

De veire: Lista dels presidents dels Estats Units d'America · Sistèma electoral
dels Estats Units d'America

Los Estats Units son una entitat federala fòrça descentralizada constituïda de
cinquanta estats relativament autonòms per endreçar sos afars enterns. Lo
principi de la separacion dels poders caracteriza l'organizacion del poder
central qu'es compausat:

Los simbòls principals dels Estats Units son la bandièra escaissada Stars and
Stripes, l'imne nacional The Star-Spangled Banner e la devisa In God We Trust.

Lo govern federal a pas adoptat de lei definissant una lenga oficiala per los
Estats Units. Dins los fachs, l'anglés es la lenga principala de las
institucions e de la majoritat de la populacion. 30 an çaquela adoptat una lei
au profiech de l'anglés, Hawaii a adoptat l'anglés e l'hawaian coma lenga
oficialas e dos estats utilizan de facto doas lengas principalas : l'anglés e
l'espanhòu au Nòu Mexic, l'anglés e lo francés en Loïsiana. En 2010, las lengas
pus parladas per la populacion son l'anglés (80%), l'espanhòu (12,8%), lo chinés
(2,9%), lei lengas indigenas (0,9%) e lo francés (0,5%).

Los Estats Units d'America son la primièra potencia mondiala. Son membres de las
institucions internacionalas principalas coma l'ONU, qu'es membre fondator e
membre permanent dau Conselh de Seguretat, l'OMC e l'OTAN. Tènon de relacions
fòrça solidas amb Reialme Unit, Israèl, Japon, Corèa del Sud e Austràlia. De
mai, fa partida d'una zona d'escambis desliures amb Canadà e Mexic dicha NAFTA.
Enfin, divèrsei país coma Alemanha o Corèa del Sud aculhisson de basas militaras
estatsunidencas permanentas.

Dempuei 2001, los afars estrangièrs estatsunidencs son fòrça pertocadas per la
lucha còntra los movements islamistas magerament en Afganistan (invasion dau
país en 2001) e dins l'Orient Mejan (Iraq, Yemen...). Pasmens, aquela politica
se tustèt a una oposicion de las popolacions localas e los Estats Units son
engatjats dins divèrsei guèrras localas e los movements islamistas de la region
son totjorn actifs.

Las fòrças armadas de los Estats Units d'America forman l'armada mai potenta amb
1,38 milions de soldats, un budget de 528 miliards de dolars que representa 46%
de las mesas mondialas e 770 installacions majoras sus totes los continents
levat d'Antartida. L'armada es comandada per lo President dels Estats Units. En
2010, es devesida entre cinc brancas principalas :

L'agricultura estatsunidenca es la primièra del monde ambé l'Union Europèa. Es
fòrça modèrna e utilizava en 2004 1,7% de la populacion activa. Sos produccions
principalas son l'elevatge (bovins, porcins...) e la cultura del tabat, de las
cerealas, del coton e dels fruches. Pasmens, aquel modèl d'agricultura intensiva
causa de prejudicis importants per l'environament e a d'efièchs marrits sus la
qualitat de l'aiga. Per exemple, en 2000, un estudi del govern central aviá
notat la preséncia de pollucion dins 39% dels rius e 45% dels lacs
estatsunidencs.

Dins lo domeni minièr, leis Estats Units fan partida dels productors principaus
de fòrça ressorsas importantas coma lo caolin (1en reng mondial), lo magnèsi
(1en reng mondial), lo carbon (2en reng mondial), lo petròli (2en reng mondial),
lo gas naturel (2en reng mondial), l'aur (2en reng mondial), lo coire (2en reng
mondial), lo plomb (3en reng mondial), lo titane (4en reng mondial) o lo fèrre
(7en reng mondial). Lo taus de cubertura energetica èra egala a 72,7% en 2003.

Lo sector secondari estatsunidenc utilizava en 2004 20,8% de la populacion
activa. Coma l'agricultura, es un sector modern. Es principalament concentrat
dins cinc estats que son la Califòrnia, l'Ohio, l'Illinois, lo Michigan e la
Pensilvània. Un nombre grand de companhiás internacionalas majoras son basadas
sus lo terrador estatsunidenc :



https://oc.wikipedia.org/wiki/Tsunami

Un tsunami es una èrsa o ondada provocada per un movement rapid d'un grand volum
d'aiga (ocean o mar). Aquel movement es en general degut a un tèrratremol, una
erupcion volcanica sosmarina de tipe explosiu o ben un fòrça grand emboden
sosmarin o aerian. L'impacte d'un meteorit tanben pòt èsser la causa, coma una
explosion atomica sosmarina.

Malgrat que que los tsunamis pòscan aténher una velocitat de 800 km/h quand lo
fons de l'ocean es prigond, se pòdon pas percebre al larg, perque lor amplitud
alà passa rarament un mètre per un periòde (temps entre doas ondadas
successivas) de qualques minutas a qualques oras. Alara qu'un còp que tòcan las
còstas pòdon provocar d'enòrmes damatges e se manifèstan atal:

Dins d'autres escasses cases, lo tsunami se pòt manifestar coma una èrsa
desforrelanta o, sus un flum, un mascaret. 75 % dels tsunamis se produson dins
l'ocean Pacific e la màger part dels autres dins l’ocean Indian, a causa de la
fòrta activitat tectonica al bòrd d'aqueles dos oceans.

En foncion de l'intensitat de l'accion mecanica que los engendra e de la
topografia de l'ocean, se pòdon propagar sus mai de mila quilomètres e pòdon
tocar mai d'un continents, dins de zònas ont lo tèrratremol o l'erupcion
volcanica son pas estats sentits.

Lo tèrme tsunami, 津波 es un mot japonés compausat de tsu, 津, « Pòrt », « ga », e
de nami, 波, « èrsa ». Foguèt nomenada atal pels pescaires que, sens aver pas res
vist d'anormal al larg, trobavan lor vila portuària ravajada.

Cal notar que l'èrsa d'Hokusai (presentada aicí) mòstra pas un cas de tsunami
mas es una èrsa scelerata.

Un tsunami se crèa quand una granda massa d'aiga es desplaçada. Aquò se passa
quand lo tèrratremol es important, d'una magnitud de 6,3 (valor minimala segon
los catalògs de tsunamis disponibles: NOAA, catalòg de Novossibirsk, etc) o mai,
quand lo nivèl del fons oceanic lo long d'una falha baissa o lèva lèu (vejatz
Fig. 1), pendent un emboden sosmarin o costièr o pendent l'impacte d'un
meteorit. Un grand tèrratrem produsís pas forçadament un tsunami: tot depend del
biais que (velocitat, superfícia, etc) la topografia sosmarina es constituida a
l'entorn de la falha.

Lo movement de l'aiga provòca un movement de granda longor d'onda (generalament
qualques centenas de quilomètres) e de grand periòde (qualques minutas dins lo
cas d'un emboden o de qualques desenas de minutas dins lo cas d'un tèrratrem).

Sufís en general de s'alunhar de qualques centenas de mètres a qualques
quilomètres de las còstas per se salvar.

A Hawaii los reglaments d'urbanizacion impausan que las construccions prèp de la
riba sián bastidas sus pilòts.

A Malé, capitala de Maldivas, un reng de tetrapòdes de beton despassant de 3 m
lo nivèl de la mar.

Un rapòrt publicat pel PNUE suggerís que lo tsunami del 26 de decembre de 2004
causèt mens de damatges dins las zonas de barrièras naturalas, coma las
mangròvas, los escuèlhs corallins o la vegetacion costièra. Un estudi japonés
sus aquel tsunami en Sri Lanka, establís amb modelizacion sus imatge satellit,
los paramètres de resisténcia costièra en foncion de diferentas classas d’arbre.

80% dels tsunamis registrats son dins l'ocean Pacific; d'entre los uèits
tsunamis que causèron mai de mila victimas dempuèi 1900, sol aquel del 26 de
decembre de 2004 foguèt pas dins l'ocean Pacific.

En nauta mar, lo tsunami se compòrta coma l'ondada: es una onda de propagar
elliptic, es a dire que las particulas d'aigas son animadas d'un movement
elliptic pendent son passatge. I a (gaireben) pas de desplaçament global de
l'aiga, una particula torna a sa posicion iniciala aprèp lo passatge d'un
tsunami. Vejatz fig. 2.

Aqueles paramètres son relativament constants pendent la propagacion del
tsunami, que la pèrda d'energia per friccion es flaca a causa de sa granda
longor d'onda.

Las autras proprietats del tsunami coma la nautor de l'èrsa, la longor d'onda
(distància entre las crestas) o la velocitat de propagacion son de quantitats
variablas que dependon de la batimetria e/o dels paramètres fondamentals E
{\displaystyle E} et T {\displaystyle T} .

Quand lo tsunami arriba de las còstas, son periòde e sa velocitat demenís, son
amplitud aumenta. Quand l'amplitud del tsunami ven non negligibla a respècte de
la prigondor de l'aiga, una partida de la velocitat d'oscillacion de l'aiga se
transforma en un movement orizontal global, nomenat corrent de Stokes. Sus las
còstas, es mai aquel movement orizontal e aviat (sovent mai de 10 km/h) qu'es la
causa dels damatges que la levada del nivèl de l'aiga.

Se definís coma megatsunami un tsunami que lo naut al nivèl de las còstas passa
los cent mètres. Un megatsunami, se se propaga liurament dins l'ocean, es
capable de provocar de damatges majors a l'escala de continents entièrs. Los
tèrratremols èssent pas capables a priori de generar de talas èrsas, sols lo
eveniments cataclismics, coma un impacte d'un grand meteorit o l'afondrament
d'una montanha dins la mar, ne son la causa possibla.

Pas cap de megatsunami non local es constatat dins l'istòria de l'umanitat.
L'explosion del Krakatoa en 1883 e l'afondrament de Santorin dins l'Antiquitat
ne produguèron pas.

Las causas possiblas d'un megatsunami son de fenomèns rars, escalonats dins
l'escala de temps geologics —­ mai de desenas de milierats d'ans, o milions
d'ans. Qualques scientifics pensan pasmens qu'un megatsunami seriá estat
recentament provocat per l'afondrament del Piton de la Fournaise sus el meteis,
a La Reünion: l'eveniment remontariá aperaquí a 2 700 ab. C.

Lo risc de megatsunami demòra pasmens mediatizat e susevaluat. De modèls que fan
controvèrsia predison en efèit doas fonts possiblas de megatsunami dins los mila
ans que venon: son enfaciat un afondrament lo long dels costats del Cumbre Vieja
a la Canàrias (metent la còsta èst del continent american en dangièr) e un autre
al Kilauea a Hawaï (menaçant la còsta oèst d'America e aquelas d'Asia).
D'estudis pus recents contradison lo risc d'afondrament suls costats d'aqueles
volcans, e tanben, lo caractèr non local d'aqueles tsunamis generats.

Qualques èrsas gigantas causadas pels ciclons mai violents pòdon aver un
comportament similar al tsunami. Lo BRGM per exemple repertorièt un « movement
singular de la mar » a Marselha, lo 27 de febrièr de 1843, lo 14 de julhet de
1841, e lo 8 de julhet de 1829, catalogats dempuèi coma tèrratremol fals o
tèrratremol dobtós .



https://oc.wikipedia.org/wiki/Tennis

Lo tennis es un espòrt de raqueta qu'opausa dos jogaires dins lo cas d'un simple
o quatre jogaires que forman doas equipas de dos jogaires dins lo cas d'un
doble. L'objectiu dau jòc es de picar la bala per empachar l'advèrsari de la
remandar corrèctament. Fa partida deis espòrts de raqueta pus popular de la
planeta.

L'ancessor dau tennis será un varianta provençala dau jòc de paume dicha tenes.
Aqueu nom, que va pauc a pauc donar lo tèrme tennis dins lei país de lenga
anglesa, vèn de l'avertiment orau prononciat au començament dau jòc. La mesa en
jòc i èra realizada a quinze pas per lo premier còp puei trenta e quaranta pas.
Aqueu biais especiau d'engatjar la partida es l'origina dau descompte dei ponchs
dins lo tennis modèrn. Vengut fòrça popular dins lo reiaume de França sota lo
nom de tenez, aqueu jòc apareguèt en Anglatèrra après la batalha d'Azincourt
(1415) quand certanei presoniers francés coma lo duc d'Orléans i joguèron
regularament.

En França, lo jòc de pauma èra tant popular que leis autoritats de la vila de
París assaièron sensa succès de limitar sa practica au dimenge. Au sègle XVI, lo
rèi Francés Ièr autorizèt la professionalizacion dei jogaires e, en 1596,
l'Italian Francesco d’Ierni estimèt lo nombre de terrens dins la capitala a 250.
Es tanben dins lo corrent d'aqueu sègle que son recensats lei premierei mencions
de l'utilizacion d'una raqueta.

Lo tennis modèrn nasquèt en Anglatèrra entre 1858 e 1870 siá mai de quatre
sègles après l'introduccion dau jòc de pauma dins lo país. D'efèct, en 1858, lo
major Harry Gem dessenhèt subre la tepa de sa demorança lo premier terren
semblant un terren de tennis modèrn. Vèrs 1863, lo major Walter Clopton
Wingfield practiquèt una forma de jòc de pauma pròcha dau tennis a Londres.
Sièis annadas après, Harry Gem e son amic espanhòu Augurio Perera experimentèron
una version novèla dau jòc dicha pelota puei lawn rackets. La descubèrta dau
cauchó que permetèt de produrre de balas bombant sus lo germ foguèt l'etapa
decisiva e lo premier club foguèt fondat a Leamington per Gem, Perera, Frederic
Haynes e Arthur Tomkin. Lo tennis èra alora dich Lawn Tennis (tennis subre tepa)
e lo jòc de pauma Real Tennis.

Après la fixacion dei reglas e la fondacion dei premiers clubs, lo premier
torneg oficiau se debanèt en aost de 1876 dins la proprietat de William Appleton
dins lo Massachusetts. Dau 9 au 16 d'aost de 1877, foguèt lo torn dau torneg de
Wimbledon que seis organisators venguèron pendent un decenni l'autoritat suprèma
en matèria de reglas dau tennis. D'autrei tornegs apareguèron rapidàment coma
aqueu organizat au Marylebone Cricket Club e lei premiers campionats amators
d'Escòcia (1878) puei d'Irlàndia (1879). Enterin, lo jòc s'espandiguèt dins
d'autrei país coma França onte un club foguèt fondat tre 1878 a Dinard en
Bretanha e Austràlia.

Lòngtemps amators, lei tornegs principaus acomencèron de s'estructurar au
començament dau sègle XX. En 1900, foguèt creada la copa Davis, torneg
internacionau per equipa, que va venir la competicion majora d'aqueu periòde e
donar una importància novèla au Campionats Nacionaus organizats per lei quatre
premiers venceires de la competicion (Reiaume Unit, Austràlia, Estats Units e
França) que van formar lo Grand Chelèm modèrn. Excluchs d'aquelei competicions,
lei jogaires professionaus demorèron rars e formèron de ligas independantas.
Aqueu modèle intrèt en crisi a partir deis annadas 1950 e 1960. A partir de
1968, l'inscripcion de professionaus foguèt autorizada per certaneis
organizators marcant lo començament dau tennis modèrn.

L'annada 1968 e l'abandon progressiu de l'amatorisme per la màger part dei
tornegs marca la naissança dau tennis modèrn. Fins a 1972, lei jogaires van
s'organizar per defendre seis interés. En 1972, foguèt donc creat un sindicat
dich Association of Tennis Professionals (ATP) que son ambicion èra d'organizar
lo calendièr dei competicions en collaboracion ambé lei Federacions. En aost de
1972, lo circuit ATP Tour foguèt creat e lo premier classament dei jogaires
professionaus foguèron publicat lo 23 d'aost de 1973. Lo circuit conoguèt una
evolucion similara ambé la creacion de la Women's Tennis Association (WTA) en
1973.

La professionalizacion dau tennis va entraïnar d'evolucions majoras dins la
practica d'aquel espòrt. D'en premier, lei tecnicas de preparacion e
d'entraïnament dei jogaires evolucionèron. Per exemple, Martina Navrátilová que
comencèt sa carriera en 1973 utilizèt de tecnicas de preparacions fisicas e
psicologicas novèlas. A l'ora d'ara, aquelei metòdes son completats per
l'utilizacion dau trabalh video e informatic per estudiar lo jòc advèrs o lo
biais de melhorar son jòc pròpri. D'autra part, la practica mondiala dau tennis,
alora generalament reservada ais elèits economicas e socialas, se desvolopèt
dins totei lei classas dei societats desvolopadas. Ansin, la Federacion Francesa
de Tennis veguèt son nombre de licenciats aumentar de 167 110 en 1970 a
1 134 571 en 2010.

Lei quadres e lei manchas foguèron inicialament fachs de fusta. En 1963, foguèt
inventada la raqueta d'acièr que permetiá de còps pus poderós e mestrejats.
Puei, l'acièr foguèt a son torn remplaçat per de materiaus composits pus
leugiers e resistents. De desenaus de raquetas diferentas existisson a l'ora
d'ara en foncion dau tipe de jòc practicat.

De son caire, lei cordatges son fachs de budèu de buòus o de materiaus
composits. Lei premiers foguèron inventats en 1875 e son totjorn superiors ai
materiaus composits. Pasmens, aquelei darriers son entre quatre e uech còps mens
cars. Ansin, lei cordatges de budèu son principalament utilizats per una
minoritariá de jogaires confirmats. La superficia e la tension dau cordatge
dependon dau tipe de jòc. D'un biais generau, una superficia febla e una tension
auta favorizan la precision mentre qu'una superficia auta e una tension febla
favorizan la poissança.

Lei balas son d'esfèra de cauchó emplidas d'èr. Son cubèrtas de feutre. Tènon un
diamètre situat entre 6,350 e 6,668 cm e una massa situada entre 56,7 e 58,5 g.
Largadas d'una autor de 254 cm subre una basa de betum, tènon una autor de
rebomba situada entre 134,62 e 147,32 cm. A l'origina, lei balas èran de color
blanca. Dins leis annadas 1970, ambé la professionalizacion e lo besonh de
s'assegurar un public nombrós, lei balas venguèron jaunas per melhorar la
visibilitat magerament au nivèu dei linhas. Pasmens, la color blanca es totjorn
autorizada a l'ora d'ara.

Au començament dau sègle XX, lo tennis evolucionèt pus rapidament que la mòde
dei vestits e lei jogaires venián alora ambé sei gravatas o sei flanèlas. Dins
lo corrent dau sègle, lei tenguras de tennis evolucionèron pauc a pauc per venir
mai leugieras e confortablas : shorts, camisas, polo e meme raubas o per lei
fremas. Rapidàment, certanei jogaires e jogairitz rivalizèron per s'afichar ambé
de vestits mai e mai elegants. Per exemple, dins leis annadas 1920, la Francesa
Suzanne Lenglen venguèt una icòna de la mòde e foguèt la premiera celebritat
femenina internacionala dau tennis. Ambé l'arribada de la publicitat, de reglas
foguèron creadas per la talha dei lògos. La color dei tengudas foguèt lòngtemps
blanca e lo torneg de Wimbledon contunièt d'impausar l'utilizacion de tengudas
blancas. Pasmens, la màger part deis autrei tornegs autorizan l'utilizacion de
vestits acolorits que son venguts majoritàrias entre lei jogaires professionaus
dempuei leis annadas 1990

La competicion professionala de tennis un espòrt fòrça mediatizat qu'es dirigit
e organizat per l'ATP per leis òmes e la WTA per lei fremas. Es tanben un espòrt
que foguèt olimpic de 1896 a 1924 e que l'es tornarmai dempuei 1988. Lei tornegs
principaus son aquelei dau Grand Chelèm (Melbourne, Roland Garros, Wimbledon, US
Open) e la Copa Davis. Pasmens, lo calendièr professionau tèn uneis autrei
tornegs professionaus que son gropats en foncion de lor importància (Masters,
ATP 250 e 500...).



https://oc.wikipedia.org/wiki/Sant_Vincen%C3%A7_e_las_Grenadinas

Sant Vicenç e las Grenadinas es un país pichon format per un archipèla (las
Grenadinas) e una illa principala, Sant Vicenç, situat dins la Mar Cariba. Sa
capitala es Kingstown.

Los indigènas caribas empediguèron agressivament la colonizacion europèa en Sani
Vicenç fins al sègle XVIII. Esclaus africans — tant naufragats o coma fugits de
Barbados, Santa Lucia e Grenada- cerquèron refugi en Sant Vicenç, o Hairouna
coma foguèt cridada originalament pels caribas — e se barregèron amb los caribas
autoctòns, la descendència mestiça dels quals se coneis coma "garifuna" o
"caribas negres".

Nel començant de 1719, los colons franceses cultivèron cafè, tabac, anil, coton
e sucre en plantacions trabalhadas per esclaus africans. En 1763, San Vicenç
foguèt cedida a Grand Bretanha. Restaurat lo govèrn dels franceses en 1779, San
Vicenç foguèt recuperada pels britanics jol Tractat de París (1783) en que Grand
Bretanha reconeguèt oficialament l'independéncia nòrd-americana. Tractats
complementaris foguèron tanben signats amb França e Espanha, coneguts coma los
Tractats de Versalles de 1783, part que ne tornèron a póner a San Vicenç jos lo
contraròtle britanic.

Lo conflicte entre los britanics e los caribas negres, liderats pel Cap Suprèm
Joseph Chatoyer, contunhèron fins a 1796. Mai de 5000 caribas negres foguèron
fin finala deportats a Roatán, una isla front a la còsta d'Onduras.

Dempuèi 1763 fins a l'independéncia, San Vicenç passèt a travèrs de de divèrsas
fasas de situacion coloniala jols britanics. Una assemblada representativa
foguèt autorizada en 1776, lo govèrn de Colònia de la Corona installada en 1877,
un conselh legislatiu creat en 1925 e un sufragi adulte universal en 1951.

Sant Vicenç e las Grenadinas venguèt independent del Reialme Unit lo 27
d'octobre de 1979.

Sant Vicenç e las Grenadinas es una monarquia parlamentària. Lo cap d'Estat es
lo sobeiran (rei o reina) d'Anglatèrra, actualament Elisabeta II.



https://oc.wikipedia.org/wiki/Vietnam

Vietnam (en vietnamian Việt Nam) es un país d'Asia del Sud-Èst. Confronta la
Republica Populara de China al nòrd, e Laos e Cambòtja a l'oèst.

Lei recèrcas arqueologicas datan lei vestigis umans pus ancians descubèrts dins
la region d'aperaquí 500 000 ans (Homo erectus dins de baumas dei províncias de
Lang San e de Nghe An). Lei traças pus ancianas de la preséncia d'Homo sapiens
conegudas a l'ora d'ara datan de 16 000 ans.

Tre lo Paleolitic, se formèt una cultura locala dicha cultura de Son Vi que se
mantenguèt fins au passatge au periòde mesolitic vèrs 12 000 av. JC. Foguèt
remplaçada per la cultura de Hoa Binh de tipe mesolitic puei lei culturas
neoliticas de Bac Son (10 000-8 000 av. JC), de Quynh Van (8 000-6 000 av. JC) e
de Da But (4 000-3 000 av. JC).

Leis originas de Vietnam son fòrça mau conegudas en causa de la manca de
documents escrichs sus l'istòria anciana dau país. D'efèct, lo premier tèxte en
vietnamian foguèt solament redigit en 1339. Quauquei fònts chinesas existisson
mai permèton pas de conóisser leis eveniments anteriors au sègle III av. JC.

L'arqueologia permet d'establir la preséncia d'un nombre important de culturas
umanas, installadas dins lo nòrd dau Vietnam actuau, que mestrejavan la
metallurgia dau bronze. La pus anciana foguèt la cultura de Phung Nguyen entre
2000 e 1500 av. JC. Foguèt seguida per la cultura de Dong Dau (-1500-1000 av.
JC), la cultura de Go Mun (1000-800 av. JC) e la cultura de Dong Son (1000 av.
JC - 100 ap. JC). En parallèl, se desvolopèron la cultura de Sa Huynh 1000 av.
JC - 200 ap. JC) e la cultura d'Óc Eo respectivament dins lo centre e dins
l'extrèm sud dau territòri vietnamian actuau. A respèct dei culturas pus
meridionalas, conoissián l'usatge dau fèrre.

Lei premiereis estats vietnamians se formèron probablament a partir dau sègle
III av. JC. Dins lo sud, desvolopèron e entretenguèron de relacions comercialas
amb Índia e China. Pasmens, en despiech de l'avança tecnologica e dau dinamisme
dei reiaumes dau centre e dau sud, lo brèç dau Vietnam modèrne se troba dins la
Vau dau Riu Roge. D'efèct, en 258 av. JC, un sobeiran dich Thuc Phan someteguèt
l'estat de Van Lang, premier reiaume vietnamian fondat en 2877 av. JC segon una
legenda, e fondèt lo reiaume d'Au Lac.

Lo reiaume d'Au Lac foguèt conquistat en 111 av. JC per lei Chinés de la
dinastia Han. China annexèt la region fins au còl dei Nívols e ne'n gardèt lo
contraròtle fins au sègle X.

Aquela dominacion chinesa foguèt mau acceptada per lei Vietnamians e mai d'una
revòuta aguèt luòc. En particular, en 39-43, una insureccion dirigida per lei
sòrres Trung Trac e Trung Nhi estrementiguèt la preséncia chinesa e necessitèt
la mobilizacion de fòrças importantas per la reprimir. Aquò entraïnèt una
politica de sinizacion deis elèits. Pasmens, aquò mau capitèt car se formèt una
elèit vietnamiana qu'èra cèrtas de cultura chinesa mai que gardèt son ostilitat
còntra lei Chinés. De mai, la populacion foguèt pas tocada per aquela politica.

Un autre eveniment important se debanèt durant aqueu periòde. Regardèt lo domeni
religiós ambé l'introduccion dau bodisme mahayana dins lo país dins lo corrent
dau sègle VI.

En 907, l'afondrament de la dinastia Tang afebliguèt China que perdiguèt lo
contraròtle de Vietnam. La revòuta decisiva se debanèt en 938 sota la direccion
de Ngo Quyen. Lo venceire fondèt lo reiaume Dai Viet qu'es a l'origina de
l'estat vietnamian actuau. China reconoguèt son independéncia en 960 mai lei
sobeirans vietnamians acceptèron de pagar un tribut regular per alunchar leis
ambicions de son vesin dau nòrd.

Fins a 1010, lo reiaume conoguèt de trèbols intèrnes grèus e tres dinastias se
succediguèron : Ngo de 939 a 968, Dinh de 968 a 980 e Le anteriora de 980 a
1009. L'estabilizacion intèrna arribèt ambé la dinastia Ly que reinèt de 1009 a
1225. Un govèrn e una administracion basats sus lo modèl chinés (centralizacion
importanta, burocracia desvolopada, elèits letradas... etc.). La capitala foguèt
installada a Hanòi. Lei Ly foguèron remplaçats per lei Tran que gardèt lo poder
de 1225 a 1400. Contunièron de s'inspirar dau modèl politic chinés. Pasmens, lo
regime venguèt pus autoritari. Autra evolucion, lo confucianisme foguèt
privilegiat au detriment dau bodisme.

En paralèl d'aquelei cambiaments dinastics, Dai Viet intrèt rapidament en
conflicte ambé Champa, reiaume situat dins lei regions centralas dau Vietnam
modèrne. En 982, lei Vietnamians ganhèron una premiera batalha importanta ambé
lo pilhatge d'Indrapura, capitala dei Chams. Après aquela desfacha, lei rèis de
Champa desplacèron sa capitala a Vijaya. Segonda victòria importanta en 1069,
Dai Viet annexèt lei territòris au nòrd de Hue.

Dins lo corrent deis annadas 1280, Indochina foguèt atacada per lei Mongòls. Dai
Viet e Cham foguèron obligats de s'aliar per rebutar tres invasions successivas
fins a l'anientament de la flòta sino-mongòla a la batalha de Bach Dang (1288).
Après aqueleis atacas, lei conflictes reprenguèron còntra Champa que conoguèt de
trèbols intèrnes s'acabant per la conquista vientnamiana de la region de Hue en
1307.

De 1400 a 1428, Dai Viet conoguèt un periòde d'instabilitat que s'acabèt per la
presa dau poder per lei Le posteriors. Aquela dinastia gardèt lo poder fins a
1788.

D'efèct, en 1400, la dinastia Tran foguèt reversat per un usurpator. Aquò
entraïnèt una guèrra civila e una intervencion chinesa. En 1407, la dinastia
Ming ocupèt la totalitat dau país e decidèt de lo sinizar rapidament e
brutalament (desportacion de rebèls, nominacion de foncionaris chinés... etc.).
Aquò entraïnèt una revòuta en 1418 e lei Chinés foguèron batuts en 1428. Lo cap
insurgent, Le Loi, fondèt alora la dinastia dei Le posteriors. Reprenguèt la
guèrra còntra Champa qu'aviá aprofichat l'ocupacion chinesa per tornar
conquistar la region de Hue. En 1471, lo rèi Le Thanh Tong (1460-1497)
conquistèt Vijaya e annexèt la màger part dau reiaume rivau. Se preocupèt tanben
de renfòrçar l'estabilitat intèrna de Dai Viet e promulguèt lo còdi Hong Duc.
Pasmens, après sa mòrt, lo reiaume conoguèt un periòde de crisi ambé mai d'un
sobeiran feble ò incompetent.

En 1527, aquela crisi entraïnèt una revòuta importanta dirigida per Mac Dang
Dung. Leis insurgents capitèron de conquistar una partida dau territòri
vietnamian e i fondèron la dinastia Mac. Puei, se formèt tanben la dinastia
Nguyen qu'installèt sa capitala a Hue. Enfin, en Dai Viet, lo sobeiran Le foguèt
reduch a un ròtle simbolic per l'Ostau Trinh que prenguèt de facto la direccion
dau reiaume. En 1620, una guèrra lònga acomencèt entre Trinh e Nguyen. Gràcias a
la construccion de fortificacions importantas e a l'ajuda dei Portugués, lei
Nguyen capitèron de resistir e lo conflicte s'acabèt sensa venceire en 1674.

En parallèl, lei Nguyen contunièron la politica d'expansion vèrs lo sud. Dins
lei fachs, se contentèron generalament de la sostenir car aquela avançada
prenguèt sovent la forma de migracions espontanèas de païsans. Pasmens, en 1720,
acabèron militarament la conquista de Champa, reduch a una pòcha pichona au sud
dau cap Varella. Puei, lei migracions entraïnèron de conflictes ambé Cambòtja
per lo contraròtle de la region de Saigon. Una tiera de combats dins lo corrent
dau sègle XVIII s'acabèron per la conquista de la totalitat dau litorau fins au
Gof de Siam. Aquelei territòris foguèron colonizats d'un biais intens per lei
venceires.

Un autre eveniment important d'aqueu periòde foguèt l'arribada de missions
crestianas en Vietnam dins lo corrent de la premiera mitat dau sègle XVII.
Recebudas per leis autoritats Nguyen e Trinh, lei missionaris foguèron a
l'origina de l'escritura en caractèrs latins dau vietnamian. Pasmens, se
turtèron a una maufisança fòrta car lei senhors vietnamians jutjèron la religion
novèla coma un perilh per l'òrdre sociau. Dins lei territòris Trinh, aquò
entraïnèt de persecucions.

De 1771 a 1802, Vietnam conoguèt un periòde novèu d'instabilitat e de guèrras
civilas que s'acabèron per la reunificacion dau país en 1802. Aquò comencèt amb
una insureccion de païsans e de marchands dei províncias centralas, dirigida per
lei fraires Tayson, que destabilizèt totei leis estats vietnamians. En 1775, lei
Trinh conquistèron Hue e lei Nguyen deguèron se retirar vèrs lo sud. Dos ans pus
tard, foguèron executats, franc de Nguyen Anh que capitèt de s'enfugir, quand
lei Tayson prenguèron Saigon. Leis insurgents s'ataquèron alora ai Trinh que
perdiguèron Hue e Hanòi en 1786 e foguèron obligats de demandar l'ajuda militara
de China en 1788. Pasmens, en 1789, lei Chinés foguèron a son torn desfachs per
lei Tayson. Un dei fraires, Nguyen Hue, se proclamèt alora emperaire sota lo nom
de Quang Trung.

Dins aquò, la victòria dei Tayson foguèt contestada dins lo sud onte Nguyen Anh
poguèt recrutar una armada renforçada per d'oficiers francés e portugués. Tre
1788, aviá reconquistat Saigon. Gràcias a la destruccion de la flòta dei Tayson
en 1792, avancèt lentament vèrs lo nòrd. Tornèt prendre Hue en 1801 e Hanòi en
1802. Aquò li permetèt de reunificar lo país e de venir emperaire de Vietnam
sota lo nom de Gia Long.

Gia Long reinèt de 1802 a 1820. Fondèt una monarquia tradicionalista inspirada
per lo modèl chinés e per lei principis confucianistas. Melhorèt tanben
l'administracion, luchèt còntra lo bregandatge per restaurar la patz interiora e
ordonèt de bastir divèrseis infrastructuras importantas (restancas, rotas...
etc.). S'assegurèt enfin dau mantenement de l'aliança chinesa.

Après sa mòrt, sei successors gardèron son modèl mai adoptèron una diplomacia
fòrça ostila ais Europèus qualificats de « Barbars de l'Oèst » per l'emperaire
Minh Mang (1820-1841). Autra evolucion, la monarquia venguèt pauc a pauc pus
autoritària, çò qu'entraïnèt de revòutas dins la region de Saigon. Acusats
d'èsser a l'origina dei trèbols, lei crestians foguèron tornarmai persecutats.
Enfin, en 1836, lei pòrts vietnamians foguèron enebits ai naviris e au comèrci
estrangiers. Thieu Tri (1841-1848) e Tu Duc (1848-1883) gardèron aquela
orientacion maugrat lo declin accelerada dau protector chinés dins lo corrent
dau sègle XIX e la penetracion francesa.

Interessats tre leis annadas 1840 per Indochina, lei Francés aprofichèron lei
dificultats intèrnas de China per establir un protectorat sus la region.
D'efèct, l'endrech interessava la marina e lei missions francesas dempuei la
premiera mitat dau sègle XIX. Ansin, dins lo corrent deis annadas 1840-1850,
missions e demonstracions de fòrça — generalament per liberar de missionaris
arrestats per leis autoritats localas — se succediguèron fins a la conquista de
Saigon en 1859. Puei, entre 1862 e 1867, l'emperaire Tu Duc deguèt abandonar
Cochinchina ai Francés. L'ensems venguèt una colonia.

Après aquelei succès, lei Francés acomencèron de s'interessar au Riu Roge. Lo
contèxte li èra favorable car lo nòrd de Vietnam èra trebolat per de soudats
chinés irregulars, dichs Pavalhons Negres, eissits de la Revòuta Taiping e per
d'incidents entre marchands francés e autoritats de Hanòi. En 1873, Francis
Garnier poguèt ocupar la fortalesa de Hanòi e proclamar la libertat de
circulacion sus lo Riu Roge. Pasmens, foguèt tuat per de Pavalhons Negres
recrutats per lo govèrn vietnamian e China aprofichèt la situacion per tornar
afirmar sa senhoriá sus lo país.

Aquò motivèt l'organizacion d'una importanta expedicion francesa que
reconquistèt Hanòi en 1882. En 1883 e en 1884, dos tractats successius
establiguèron alora un protectorat francés sus Vietnam. En parallèl, la desfacha
chinesa a l'eissida de la Guèrra Francochinesa entraïnèt l'abandon de sei
revendicacions de senhoriá sus la region per Pequin. Ansin, en 1885, Vietnam —
franc de Hanòi, de Haiphong, de Tourane e de Cochinchina qu'avián l'estatut de
colonia — èra vengut un protectorat francés. Dins lei fachs, lo poder imperiau,
fòrça reduch, s'aplicava solament en Annam car Tonquin èra de facto sota
l'autoritat dau governador de Hanòi.

La politica coloniala francesa adoptèt coma objectiu de redurre lo poder dei
mandarins de l'ancian regime e de desvolopar economicament la region. Ansin, un
ensenhament en francés e en vietnamian quoc ngu (grafia basada sus l'alfabet
latin) foguèt creat per recrutar de foncionaris novèus. En parallèl, de trabalhs
importants acomencèron per bastir d'infrastructuras coma de rotas, de camins de
fèrre ò de pòrts.

Lo nacionalisme vietnamian apareguèt au començament dau sègle XX. Dos
intellectuaus, dichs Phan Boi Chau e Phan Chau Trinh, ne'n foguèron a l'origina.
Aquò entraïnèt una insureccion tre 1908 que foguèt durament reprimit. Pasmens,
favorizèt per la seguida una demenicion de la pression coloniala e una
destentuda dei relacions entre francés e autoctòns. Ansin, dins lo corrent de la
Premiera Guèrra Mondiala, França poguèt mobilizar 100 000 Vietnamians per
participar a son esfòrç de guèrra ò formar d'unitats militaras.

Après lo conflicte, l'aspiracion nacionalista venguèt principalament la
preocupacion d'una novèla borgesiá vietnamiana. Dins aquò, sei revendicacions
foguèron ignoradas per leis autoritats colonialas, çò qu'entraïnèt l'emergéncia
de movements clandestins pus radicaus coma lo Partit Nacionau Vietnamian (VNQDD,
1927) que s'inspirava dau Guomindang chinés ò lo Partit Comunista Indochinés
(PCI, 1931). En 1930, organizèron una insureccion novèla que mau capitèt.

La Segonda Guèrra Mondiala marquèt l'acomençament dau declin de la preséncia
francesa en Indochina. D'efèct, après sa desfacha de 1940 còntra Alemanha, París
deguèt acceptar l'ocupacion de la region per Japon. Leis autoritats colonialas
demorèron en plaça fins a març de 1945 mai son prestigi foguèt grèvament tocat.
Puei, aqueu mes, lei Japonés prenguèron dirèctament lo poder e encoratjèron la
denonciacion dau protectorat per l'emperaire vietnamian Bao Dai e la formacion
d'un govèrn nacionalista a Hue.

De son caire, lei comunistas se mobilizèron dins lo nòrd lòng de la frontiera
chinesa. Gropats au sen dau Frònt per l'independéncia de Vietnam (Vietminh),
prenguèron lo contraròtle de mai d'una zòna montanhosa en Tonquin e en Annam. Lo
19 d'aost, conquistèron Hanòi entraïnant l'abdicacion de Bao Dai e lo fondator
dau partit, Ho CHi Minh, proclamèt l'independéncia de la Republica Democratica
de Vietnam dins lo corrent de setembre.

Pasmens, après la capitulacion japonesa, lei Chinés ocupèron lo nòrd de Vietnam
e lei Britanics lo sud per desarmar lei fòrças japonesas. Dins sa partida, lei
soudats chinés favorizèron lo VNQDD per assaiar de demenir l'influéncia dau
Vietminh. Dins la mitat meridionala, lei fòrças britanicas favorizèron en
revènge lo retorn dei Francés.Tre la fin de 1945, Cochinchina e lo sud d'Annam
èran ansin tornarmai tenguts per França e dins lo nòrd, Ho Chi Minh èra lèst a
negociar ambé París per accelerar lo retirament dei Chinés.

Lei negociacions entre França e lo Vietminh foguèron malaisadas. En març de
1946, lei Francés acceptèron de reconóisser un estatut « d'Estat liure » a la
Republica de Vietnam. Pasmens, volián totjorn gardar lo contraròtle dirècte de
sa colonia de Cochinchina e tenir lo rèsta sota son influéncia. Après la
partença dei soudats chinés en mai de 1946, la situacion se desgradèt e, en
novembre, de trèbols grèus se debanèron dins la vila portuària de Haiphong que
foguèt bombardada per de naviris francés. Puei, lo mes seguent, de combats
aguèron luòc entre Vietminh e fòrças francesas a Hanòi marcant l'acomençament de
la Guèrra d'Indochina.

La Guèrra d'Indochina se debanèt de 1946 a 1954 e s'acabèt per l'independéncia
d'Indochina devesida entre quatre estats. Pasmens, foguèt un conflicte lòng e
saunós que causèt la mòrt d'aperaquí 600 000 personas.

Après la reconquista de la capitala a la fin de 1946, lei Francés capitèron de
restaurar sa preséncia sus la màger part dau país e d'establir una posicion
fòrta dins lo deltà dau Riu Roge. Pasmens, per contentar lei nacionalistas
moderats, París deguèt acceptar la creacion d'un estat vietnamian independent,
ambé Cochinchina, que venguèt membre de l'Union Francesa en 1949. Bao Dai ne'n
venguèt lo cap d'Estat. Pus grèu, la victòria comunista en China permetèt au
Vietminh de recebre un sostèn militar important de part dau blòt sovietic.

A partir de 1950, la situacion militara francesa se desgradèt ambé la pèrda de
la frontiera meridionala entre setembre e octòbre (batalha de Cao Bang). De
còntra-ofensivas permetèron de protegir lei centres principaus de Tonquin mai
l'estat de Bao Dai mau capitèt de s'afirmar. Blocada, França acceptèt de tenir
una conferéncia internacionala per assaiar de resòuvre la question indochinesa.
Pasmens, la desfacha francesa de Dien Bien Phu en 1954 precipitèt lo revirament
de l'opinion publica francesa, la fin de la guèrra e la descolonizacion de la
region.

De 1954 a la generalizacion de la Guèrra de Vietnam au començament deis annadas
1960, Vietnam foguèt devesit entre dos estats separats per lo 17en parallèl. Au
nòrd, se formèt un estat comunista aliat a l'Union Sovietica e dirigit per Ho
Chi Minh. Au sud, se formèt un estat autoritari sostengut per leis Estats Units
d'America e dirigit per lo Premier Ministre Ngo Dinh Diem (que venguèt President
de la Republica en 1955 après la destitucion de Bao Dai).

L'autoritarisme dau sud aumentèt rapidament ambé lo desvolopament e lo
renforçament de guerilhas comunistas eissidas dau Vietminh e desirosas de tornar
unificar lo país. La politica de Diem agravèt la situacion car se turtèt a la
majoritat bodista de la populacion. En 1963, Washington li retirèt son sostèn
entraïnant un còp d'estat e son assassinat per lei militars sudvietnamians. En
1965, Nguyen Van Thieu lo remplacèt. Pasmens, aquò permetèt pas d'amaisar lei
tensions e leis Estatsunidencs deguèron pauc a pauc mandar de tropas per luchar
còntra lei guerilhas comunistas.

A partir de 1964, lo conflicte s'intensifiquèt per venir una guèrra majora ambé
l'aumentacion dau sostèn deis Estats Units e dau Vietnam dau Nòrd (sostengut de
son caire per l'URSS) a seis aliats locaus. De mai, leis Estatsunidencs
acomencèron de s'implicar mai ambé lo mandadís d'un important còrs expedicionari
(aperaquí 500 000 òmes en 1968) e lo bombardament dei draias Ho Chi Minh que
permetián au Vietnam dau Nòrd d'avitalhar lei guerilhas comunistas dau Vietcong
a partir dau territòri laossian. L'annada seguenta, l'aviacion estatsunidenca
acomencèt tanben lo bombardament dirècte dau nòrd.

Pasmens, aquela estrategia donèt ges de resultat. Au contrari, en genier-febrier
de 1968, lei comunistas organizèron una ofensiva generala (ofensiva dau Tet)
qu'entraïnèt lo revirament de l'opinion publica estatsunidenca que venguèt fòrça
ostila a la perseguida de la participacion americana a la guèrra. D'efèct, en
despiech de sa revirada, l'ofensiva dau Tet aviá demostrat leis insufiséncias
dau plan de Washington e la combativitat dei comunistas. A partir d'aquela
annada, leis Estatsunidencs acomencèron donc de retirar sei tropas. En plaça,
renforcèron l'armada sudvietnamiana e intensifiquèron lei campanhas de
bombardaments aerians. Puei, assaièron de negociar la fin de la guèrra ambé lo
Vietnam dau Nòrd. En genier de 1973, foguèron ansin signats leis acòrds de París
permetent lo retirament estatsunidenc.

En revènge, militarament, aquò reglèt pas la situacion e lei combats tornèron
prendre rapidament après lo mes de març. La demenicion de l'ajuda militara
estatsunidenca a son aliat e l'agravament de la corrupcion dau regime de Thieu
entraïnèron l'afondrament dau Vietnam dau Sud en 1975. Saigon foguèt conquistada
lo 30 d'abriu e son nom cambiat en Ho Chi Minh Ciutat per lei venceires. Un an
pus tard, lo país reunificat prenguèt lo nom de Republica Socialista de Vietnam.
Entre dos e tres milions de Vietnamians èran estats tuats durant la guèrra.

Après la fin de la guèrra, Vietnam instaurèt pauc a pauc sa dominacion en
Indochina e se raprochèt mai de l'Union Sovietica, çò que suscitèt l'ostilitat
de la China Comunista. En 1975, un movement comunista dich Pathet Lao, favorable
ais interès vietnamians, prenguèt lo poder en Laos. En revènge, lei relacions
foguèron pus marridas ambé lei Khmers Roges cambotjans qu'èran sostenguts per
China. En 1978-1979, una invasion rapida de son vesin permetèt a Vietnam de
reversar lei Khmers Roges e d'installar un regime aliat en Cambòtja. Pasmens,
aquò entraïnèt la formacion d'una lònga guerilha còntra la preséncia
vietnamiana. De mai, foguèt la causa d'una brèva ataca chinesa de la frontiera
septentrionala rapidament arrestada (Guèrra Sinovietnamiana). En parallèl, lo
comunisme foguèt instaurat dins lo sud mai la politica dau govèrn se turtèt a
l'ostilitat de la populacion amb aperaquí 1,3 milions de personas que quitèron
lo país entre 1975 e 1989.

Après l'afondrament de l'URSS a la fin deis annadas 1980, Hanòi deguèt revisar
sei politicas exterioras e interioras. Ansin, en 1989, Vietnam retirèt sei
tropas de Cambòtja. Accelerèt tanben la liberalizacion de son economia
acomençada en 1986. Per exemple, en 1995, lo país intrèt au sen de l'ASEAN e
restaurèt sei relacions ambé leis Estats Units d'America. En 2001, lo Partit
Comunista Vietnamian chausiguèt d'adoptar un modèl « d'economia socialista de
mercat » inspirat dau modèl economic chinés.

Vietnam es un país socialista amb regim de partit unic. Una nòva constitucion
foguèt aprovada en 1992 en remplaçant l'anteriora de 1975. Lo ròtle del Partit
Comunista de Vietnam (Đảng Cộng Sản Việt Nam) foguèt reafirmat dins totes los
organs del govèrn, dins la politica e la societat.

Lo president es lo cap d'Estat e lo comandant en cap de l'armada. Lo cap de
govèrn es lo primièr ministre, que presidís lo Conselh dels Ministres.
L'Assemblada Nacionala es unicamerala, amb 498 membres.

Vietnam a una superfícia de 331 688 km² (leugièrament mai pichon qu'Alemanha).
Lo relèu consistís en monts pichons e montanhas nautas densament cobèrtas
d'arbres, per 20% del territòri; 40% del territòri es montanhòs e los bòsques
ocupan 75%. Lo punt culminant del país, la montanha de Fan Si Pan, a 3142 m
d'altitud.

Lo clima es tropical e monsonic; l'umiditat es de 84% en mejana durant l'an. Las
precipitacions annalas varian entre 1200 e 3000 mm, e las temperaturas oscillan
entre 5 °C e 37 °C.



https://oc.wikipedia.org/wiki/Eur%C3%B2pa

Euròpa es un continent o una partida d'Eurasia (peninsula occidentala), o
quitament d'Eurafrasia, segon lo ponch de vista. Es de còps qualificada de
« Continent vièlh », per oposicion al « Monde novèl » (America).

Dins la mitologia grèga, Euròpa filha d'Agenòr (Ευρώπη en grèc) es una princessa
feniciana que foguèt raubada per Zèus metamorfosat en taure blanc, e menada sus
l'illa de Creta ont donèt naissença a Minòs. Dins las òbras d'Omèr, Ευρώπη es
una reina mitologica de Creta e non pas un tèrme geografic. Mai tard, lo mot
designèt la Grècia continentala e dempuèi l'an -500 sa significacion s'aplica a
tota la tèrra al nòrd.

L'analisi pus comuna d'aqueste mot lo considèra coma una composicion dels mots
grècs eurys (« larg ») e ops (« visatge »), mas se tracta sens dobte d'una
etimologia incertana. D'autres lingüistas pensan que ven del mot semitic ereb,
que vòl dire « trescòl del solelh » (doncas « occident »). Dins una perspectiva
asiatica o mièja-orientala, lo solelh trescòla efectivament en Euròpa, la tèrra
a l'oèst. E la princessa feniciana (doncas semitica) foguèt plan capturada per
Zèus cap al ponent.

Los limits terrèstres d'Euròpa son de còps mal definits. Aquela seria, dins la
vision europèa tradicionala, separada d'Asia a l'èst pels monts Orals, lo riu
d'Oral, la mar Caspiana e lo massís de Caucàs. Los estreches del Bosfòr e de
Gibartar separan Euròpa respectivament d'Asia e d'Africa. Lo continent es bordat
a l'oèst per l'ocean Atlantic e al nòrd per l'Artic. La mar Mediterranèa
delimita lo continent al sud. Son consideradas europèas Islàndia e las
principalas illas de la Mediterranèa - lo cas de Chipre es lo pus discutible,
almens sul plan geografic. Fins aquí la delimitacion es clara, mas se complica
amb los cases de Russia e de Turquia, classadas politicament en Euròpa, qu'an
una brava partida de lor territòri en Asia.

Dins la vision actuala, que fa l'unanimitat, lo contorn d'Euròpa se pòt afinar e
imaginar a partir dels Estats membres del Conselh d'Euròpa.

Qualques illas de l'Atlantic (Madèira, Canàrias, Açòres) que la geografia
restaca pas a aqueste continent son consideradas coma europèas per l'origina de
lor poblament e de lor cultura. Es tanben lo cas de Groenlàndia, qu'aperten a
Danemarc. Doblidem pas enfin que qualques païses d'Euròpa Occidentala an
conservat qualques colonias luenhencas que sos abitants se retròban de facto
europèus, per exemple per França los departaments e territòris d'otramar.

Euròpa a una superficia d'un pauc mai de 10 000 000 km2, precisament
10 392 855 km2. Aquò representa un tèrç d'Africa o un quart d'Asia o d'America.

Se pòt destriar cinc grandas regions geograficas : l'Euròpa Orientala, l'Euròpa
Centrala, los Balcans, l'Euròpa Occidentala e Escandinàvia.

Cal notar que las frontièras orientalas d'Euròpa son abans tot politicas : lo
limit dels Orals es degut als cartografs del tsar Pèire Ièr lo Grand al Sègle
XVIII. Tanben, la frontièra foguèt desplaçada de las nautas crestas de Caucàs
cap a la Caspiana al començament del sègle XIX per justificar l'annexion de
Georgia e d'Armenia dins l'Empèri Rus. D'un punt de vista mai scientific, se
l'òm se referís a la tectonica de las placas, Euròpa e la partida continentala
d'Asia son pas qu'un unic e meteis continent, apelat Eurasia. Atal, qualques
geografs eminents, coma Alexander von Humboldt, consideravan Euròpa coma una
simpla peninsula de l'Asia.

Euròpa se caracteriza per un grand nombre de penetracions de braces de mar entre
de peninsulas, que contribuisson atal a temperar lo clima del continent, d'autra
part rescaufat sus sa faciada occidentala per lo Corrent del Golf.

La majora partida del continent es situada jos de latituds temperadas e coneis
doncas quatre sasons ben marcadas. Las regions costièras de la faciada atlantica
coneisson un clima oceanic, adocit pel Corrent del Golf, mentre que la granda
plana del nòrd-èst es caracterizada per un clima continental. Se pòt tanben
destriar lo clima montanhòl de las regions d'altitud (Alps, Pirenèus, Alps
Escandinaus) e tanben lo clima mediterranèu particularament doç del contorn de
la Mediterranèa.

De recèrcas realizadas aquestes ans en Georgia e aprèp en Bulgaria permeton de
dire que lo genre Homo existís en Euròpa dempuèi gaireben 1,5 milion d'ans. Es
en efècte probable que sos representants ajan poblat Euròpa dempuèi Caucàs en
seguissent la via danubiana.

Òm apèla anteneandertalians las populacions que visquèron en Euròpa fa 800 000 a
400 000 ans. Son particularament representats per l'Òme de Talteüll (- 450 000
ans), lo « Francés mai ancian ».

Las primièras traças de pòblament neandertalian en Euròpa remontan a 300 000
ans. Aquela espècia umana, fòrça especializada, sembla d'aver existit solament
en Euròpa e al Pròche Orient. Dispareguèt fa gaireben 35 000 ans.

L'Òme modèrne (que sas primièras traças africanas remontan a 120 000 ans)
apareis en Euròpa fa 40 000 ans, representat especialament per l'Òme de
Cròsmanhon.

Es gràcias als Grècs que se coneis lo mot d'Euròpa, atestat pel primièr còp al
sègle VI ab. J.-C. Sembla qu'aja en primièr designat per eles la region
continentala situada al nòrd del golf de Corint, puèi las tèrras que
descobrissián pauc a pauc al nòrd del Bacin Mediterranèu.

Sus las ribas de la mar Mediterranèa, aprèp l'espandida de Grècia, ven lo de la
civilizacion romana. Mai al nòrd se desvolopan de civilizacions protoistoricas :
Cèltas, Germans, etc.

La constitucion de l'Empèri Roman, puèi lo desvolopament del cristianisme,
permeton un primièr esbòs d'unitat europèa que son centre politic e economic es
la Mediterranèa.

A l'èst, l'Empèri Roman d'Orient, que sa capitala es Constantinòple, subsistís e
ven puèi l'Empèri Crestian d'Orient ont los abitants persistisson a se
considerar « Romans ».

Carlesmanhe es considerat coma lo « paire d'Euròpa ». Es en efècte amb el que lo
mot Euròpa pren una significacion politica. Es apelat de son vivent Pater
Europae, e se tròba tanben l'expression Europa vel regnum Caroli (Euròpa, o lo
reialme de Carles). L'Euròpa de Carlesmanhe, es en primièr una Euròpa franca,
que Roma i jòga pas mai lo ròtle màger : se foguèt sacrat emperaire d'Occident a
Roma, es Ais de la Capèla que causiguèt per capitala de son empèri. Es tanben
una Euròpa crestiana : Carles se considèra coma coronat per Dieu, e lo fach que
son sacre a Roma aguèsse lòc un 25 de decembre a valor de simbòl. Es enfin una
Euròpa Occidentala, los projèctes d'union amb l'Empèri d'Orient envisatjats cap
a l'an 800 capitèron pas.

L'Edat Mejana es, gaireben pertot en Euròpa, l'epòca de la feudalitat d'ont
emergiguèron, jos l'impulsion de reis energics e ambicioses, las debutas dels
primièrs Estats modèrnes, sovent antagonistas coma França e Anglatèrra.

L'Empèri d'Occident s'esclafa rapidament aprèp la mòrt de Carlesmanhe, puèi
dispareis al començament del Sègle X. En 962, Oton Ièr crèa lo Sant Empèri Roman
Germanic, mas aiceste poguèt pas s'espandir, entraversat per la montada dels
nacionalismes (França, Anglatèrra), per sas lutas amb la papautat, puèi per
l'espandiment de l'Empèri Otoman a l'Edat Modèrna.

L'Empèri Bizantin, crestian mas de cultura essencialament grèga, coneis de
fluctuacions importantas de sa fòrça e per consequent de l'empresa de son
territòri. Aquel s'espandirà a son apogèu sus una granda partida de las ribas
mediterranèas, d'en primièr jos Justinian Ièr, puèi jols emperaires macedonians,
del IX al Sègle XI.

La montada en poténcia dels Musulmans, puèi lo Grand Esquima (1054) entre lo
catolicisme e l'ortodoxia - seguit d'una crosada dirigida en 1202 contre ela-
afliquisson l'Empèri d'Orient. Es esquichat tròç aprèp tròç per l'Empèri Otoman
abans de disparéisser a la tombada de Constantinòple en 1453.

En fach, es lo tèrme de Crestianitat que, durant qualques sègles, unirà
culturalament la màger part dels Europèus catolics mentre que lo mot d'Euròpa
dispareis dels esperits. Las crosadas son una de las raras concretizacions
politicas e militaras d'aquel sentiment d'apertenéncia.

A l'epòca que l'Empèri Bizantin s'esclafa, la Reconquista s'acaba. 1492 es
l'annada d'Espanha, amb la reconquista del darrièr reialme moro (Granada) en
Peninsula Iberica e lo primièr viatge de Cristòl Colomb, jos l'egida dels Reis
catolics que va dobrir camin a l'establiment de las egemonias europèas.

Lo sòmi d'un grand empèri europèu renais al Sègle XVI, amb l'afrontament entre
Francés Ièr e Carles Quint, que se disputèron lo tròne del Sant Empèri. Gràcias
al sosten dels banquièrs Fugger, Carles Quint es venceire, e se retròba al cap
d'un domeni fòrça vast, mas tanben fòrça trocejat. Las guèrras nombrosas menadas
contra França donan pas cap de resultat ; durant dos sègles, lo descopatge
d'Euròpa evoluís a l'agrat de las alianças matrimonialas e de las guèrras entre
estats. Pus grèu, lo ciment del cristianisme catolic, que donèt una impression
d'union a aquela Euròpa, esclata en trocets amb la Reforma (o puslèu las
Refòrmas), que son impacte politic es considerable e provòca en particular la
formacion de las Províncias Unidas e de la Confederacion Elvetica. Las guèrras
de religion, la Guèrra de Trenta Ans, las guèrras de Loís XIV ritman los XVIen e
XVIIen. Los Tractats de Vestfàlia (1648) tòrnan dessenhar durablament la carta
politica d'Euròpa e l'equilibri de las fòrças en preséncia.

L'Edat Modèrna es doncas finalament marcada per un renforçament dels
nacionalismes. Es tanben l'epòca qu'Euròpa s'espandís fòrça luènh de sas
frontièras naturalas per la constitucion dels primièrs empèris colonials sul
continent american, puèi en Índia.

La Revolucion Francesa inaugura un bolegadís politic fòrça important : las idèas
democraticas apareisson sul davant de la scèna e las campanhas de Napoleon Ièr
puèi lo Congrès de Viena remodèlan prigondament la carta d'Euròpa e las
mentalitats.

A la fin d'un long procèssus, al sègle XIX se realiza l'unitat d'Itàlia e
d'Alemanha, e mai la constitucion de mai d'un novèl país dins los Balcans,
nascut del desmembrament de l'Empèri Otoman, apelat alara « l'òme malaut
d'Euròpa ».

Es tanben l'aparicion de movements politics novèls que vòlon mai d'egalitat
(socialismes), o quitament lo desmantelament del poder dels Estats
(anarquismes). Aquelas idèas se difusaràn pus tard, e amb mai o mens de retard,
largament fòra de las frontièras d'Euròpa.

La dominacion politica e economica d'Euròpa sus la rèsta del monde s'es afirmada
aprèp la revolucion de son economia a l'ocasion de las revolutions industrialas,
en desvolopant sa productivitat e en aviant una fòrta explosion demografica. Lor
avança tecnologica, e especialament militara, permetèt als païses europèus, en
concurréncia los unes contre los autres, d'espandir lor empresa suls autres
continents. Aquesta colonizacion coneguèt son apogèu al començament del Sègle XX
(aqueste apogèu s'acaba en 1914), abans que las doas Guèrras Mondialas borrolen
l'òrdre establit. La Segonda Guèrra Mondiala laissa Euròpa exsangüa (vejatz
l'article Euròpa jos dominacion nazi). Mentre que la supremacia dels païses
europèus occidentals dispareis al profièch de doas superpoténcias novèlas (los
Estats Units d'America e l'Union Sovietica), de rebellions se desvolopan dins
las colonias, menant a l'independéncia de mai d'un país, especialament dins lo
corrent del tresen quart del Sègle XX.

Parallèlament, mentre que l'excedent demografic d'Euròpa èra tal que
constituissiá una resèrva d'emigracion massissa pendent tot lo sègle XIX e al
començament del Sègle XX, los païses del continent foguèron confrontats a una
estabilizacion, quitament una regression demografica a partir de la Primièra
Guèrra Mondiala. Aquò, combinat amb lo desvolopament continú de l'economia, e
principalament de l'industria de produccion e de transformacion, provòca un apèl
de man d'òbra que transfòrma Euròpa en una tèrra d'immigracion, particularament
al cors de las Trenta gloriosas.

Los catolics son majoritaris dins 23 païses, los ortodòxes dins 10 païses, los
protestants dins 9 païses, los musulmans 3 païses (Bòsnia e Ercegovina, Albania,
Turquia)

Pendent longtemps, lo continent foguèt devastat per l'intolerància religiosa e
las guèrras de religion (França, Guèrra de Trenta Ans, pogròms).

Los païses qu'an tot o partida de lor territòri en Euròpa (segon los limits
geografics definits supra) son en nombre de 49 :

Albania, Alemanha, Andòrra, Armenia, Àustria, Azerbaitjan, Bielorussia, Belgica,
Bòsnia e Ercegovina, Bulgaria, Croàcia, Chipre, Danemarc, Espanha, Estònia,
Finlàndia, França, Georgia, Grècia, Ongria, Irlanda, Islàndia, Itàlia,
Cazacstan, Letònia, Liechtenstein, Lituània, Luxemborg, anciana Republica
Iogoslava de Macedònia, Malta, Moldàvia, Monegue, Norvègia, Païses Basses,
Polonha, Portugal, Republica Chèca, Romania, Reialme Unit, Russia, Sant Marin,
Serbia e Montenegro, Eslovaquia, Eslovènia, Suècia, Soïssa, Turquia, Ucraïna,
Vatican.

Euròpa a jamai conegut d'unitat politica totala. Certans periòdes d'una durada
variabla son çaquelà estats marcats per la dominacion d'una vasta partida del
continent per un poder unic, que s'es generalament impausat per la fòrça. Foguèt
atal lo cas de l'Empèri Roman, de l'Empèri Carolingian, de l'Empèri Napoleonian,
e del IIIen Reich. Certanas familhas reialas governèron tanben, per lo biais de
relacions dinasticas, un grand nombre de païses europèus; la pus notabla d'entre
elas es la familha dels Habsborg.

Victor Hugo somièt sovent qu'un jorn existirián los Estats Units d'Euròpa,
fasent contra-pes als Estats Units d'America. Son discors prononciat lo 21
d'agost de 1849, a l'ocasion de la dobertura del Congrès de la Patz a París, es
restat celèbre [1]. I evòca una Euròpa enfin pacificada, unida dins un meteis
govèrn. La seguida de l'Istòria li balharà pas rason, amb la guèrra de 1870 e
las doas Guèrras Mondialas. Puèi arriba la Guèrra Freja, que devesís Euròpa en
dos blòcs antagonistas. Malgrat tot, lo general de Gaulle sèrva l'espèr, quand
parla mai d'un còp d'una vasta Euròpa qu'anariá de l'Atlantic als Orals. La
casuda del mur de Berlin e la disparicion del blòc sovietic poirián un jorn li
donar rason.

En efècte, dempuèi la segonda mitat del sègle XX, un movement d'union politica
es en construccion, qu'a per particularitat una mesa en plaça pacifica e
democratica. La forma actuala d'aqueste poder novèl qu'es l'Union Europèa es
çaquelà pas encara arrestada e daissa uèi una granda libertat politica als
païses membres, de mai en mai nombroses. L'Union Europèa compren ara 27 Estats
membres, demèst los quals 12 que fan part de la zòna euro.

Per lo govèrn de George Bush dels Estats Units, l'« Euròpa vièlha » compren los
païses de l'oèst del continent, e l' « Euròpa novèla » los païses del centre e
de l'èst, recentament liberats del comunisme.

Lo 1èr de  genièr de 2005 es entrada en vigor la novèla nòrma europèa per
limitar la pollucion atmosferica : las aglomeracions de mai de 250 000 abitants
de l'Union Europèa devon pas despassar de valors limits : 50 μg (0,05 mg) de
particulas per mètre cube d'aire ambient deu èsser lo maximum per 35 jorns per
an, e la valor mejana annuala deu pas anar al dessús de 40 μg. Quitament, se
respectava pas las nòrmas antipollucion ja en vigor: en 2002, 11 païses entre 15
despassèron lo marge autorizat.



https://oc.wikipedia.org/wiki/1991

En genier e en febrier, participacion dau país a la Guèrra de Kuwait ambé lo
mandadís d'un còrs de 18 000 òmes. Capitèt sensa dificultat de menar una
ofensiva sus lo flanc nòrd dei fòrças de la coalicion internacionala gropada a
l'entorn deis Estats Units d'America. Lo 3 de junh, adesion oficiala de París au
Tractat de Non Proliferacion Nuclera de 1968.

Regardant leis afaires intèrnes de França, lo 12 d'abriu, foguèt adoptada una
lèi permetent d'aumentar lei competéncias de l'Assemblada de Corsega. Puei, lo
15 de mai, lo govèrn Rocard demissionèt e foguèt remplaçat per aqueu d'Édith
Cresson. Pasmens, aquò permetèt pas de reglar lei crisis economica e sociala dau
país (esmogudas dins de quartiers populars en mai e junh, discors Le Bruit et
l'Odeur de Jacques Chirac lo 19 de junh). De mai, acomencèt l'Afaire dau sang
contaminat per lo virüs dau SIDA lo 25 d'abriu.

Independéncia dau país lo 9 d'abriu. En mai, Zviad Gamsakhourdia foguèt elegit
president de la republica. Establiguèt rapidament un regime fòrça autoritari que
causèt una guèrra civila entre sei partisans e seis adversaris a la fin de
l’annada.

Premiereis eleccions liuras en Polonha que marquèron la fin de la transicion
vèrs lo capitalisme. Foguèron marcadas per una division importanta dei sufragis
que ges de partit obtenguèt un resultat superior a 13%. Aquò foguèt a l'origina
d'una instabilitat importanta dau govèrn. Pasmens, lei Premiers Ministres
successius de l'annada (Tadeusz Mazowiecki, Jan Bielecki e Jan Olszewski)
poguèron impausar un programa economic fòrça liberau qu'entraïnèt un afondrament
economic dau país e una crisi persistenta fins a 1993. D'autra part, regardant
sa diplomacia, Polonha quitèt lo Pacte de Varsòvia lo 1èr de julhet. Ambé
l'acòrd deis autrei membres, l'aliança foguèt definitivament abandonada.

Minada per una crisi economica grèva, per de dissensions intèrnas e per de
movements independentistas au sen dei pòbles periferics, l'Union Sovietica
s'afondrèt a cha pauc dins lo corrent de l'annada. En aost, de faccions
conservatritz, sostengudas per lo KGB, assaièron de prendre lo poder per
arrestar la deliquescéncia de l'estat sovietic. Arrestèron Mikhaïl Gorbachov e
faguèron ocupar Moscòu per de fòrças militaras. Pasmens, a l'iniciativa dei
liberaus dirigits per Borís Ieltzin, de manifestacions foguèron organizadas e
lei soudats sovietics, sensa òrdre precís, sostenguèron pas lo còp d'estat.
Mikhaïl Gorbachov foguèt liberat e rintrèt dins la capitala sota la
« proteccion » d'Ieltzin.

La revirada dau còp d'estat entraïnèt l'acceleracion de l'afondrament dau poder
centrau sovietic ambé la multiplicacion dei declaracions d'independéncia dei
Republicas Socialistas. Lo 8 de decembre, lei presidents de Russia, d'Ucraïna e
de Bielorussia se reüniguèron a Minsk per publicar una declaracion anonciant la
dissolucion de l'URSS e son remplaçament per una Comunanutat deis Estats
Independents (CEI) de definir. President sensa país, Mikhaïl Gorbachov deguèt
finalament s'enclinar e demissinèt de la presidéncia de l'Union dei Republicas
Socialistas Sovieticas lo 25 de decembre. L'endemans, la dissolucion dau país
eissit de la Revolucion Russa foguèt oficialament proclamada marcant la fin de
la Guèrra Freja. Foguèt remplaçat au sen deis institucions internacionalas per
la Federacion de Russia.

Reconóissança oficiala de la sobeiranetat beliziana per Guatemala en 1991. Aquò
permetèt lo retirament de l'importanta garnison britanica demorada dins lo país
dempuei son independéncia en 1981. Pasmens, la situacion foguèt pas reglada per
aquel acòrd car Guatemala contunièt de revendicar 12 272 km² de territòri
belizian.

Perseguida e fin de la crisi dubèrta ambé l'invasion de Kowait per Iraq en aost
de 1990. D'efèct, lei negociacions regardant lo retirament e lo reglament dau
deute iraquians mau capitèron en despiech dei temptativas de mediacion
sovietica. Lo 17 de genier, la coalicion internacionala menada per leis
Estatsunidencs acomencèt una campanha de bombardament aerian còntra l'armada
iraquiana e leis infrastructuras dau país. L'aviacion iraquiana foguèt pas
capabla de defendre son espaci aerian e lei tropas terrèstras subiguèron de
pèrdas grèvas en fàcia deis armaments modèrnes utilizats per lei poissanças
occidentalas. Saddam Hussein assaièt alora succès de desviar lo conflicte vèrs
Israèl e mandèt plusors míssils còntra lo territòri israelian. Son objectiu èra
d'entraïnar una repòsta israeliana qu'aurià benlèu causat lo retirament dei país
arabis de la coalicion. Pasmens, sota la pression de Washington, Israèl
renoncièt a una repòsta. Puei, lo 25 de febrier, lei fòrças terrèstras de la
coalicion ataquèron lo sud d'Iraq e Kowait. Largament destruchas per lei
bombardaments aerians, leis unitats iraquianas s'afondrèron rapidament. Après un
centenau d'oras de combat, un trentenau de divisions iraquianas èran estadas
anientadas e Saddam Hussein foguèt obligat d'acceptar lei condicions de la
coalicion per obtenir un alta-au-fuòc (28 de febrier). Entre 20 000 e 35 000
soudats iraquianas foguèron tuats entre genier e febrier e aperaquí 75 000
bleçats.

Aquela desfacha e lei dificultats d'avitalhament dins lo sud dau país entraïnèt
rapidament una tiera d'insureccions. Tre lo mes de març, de revòutas acomencèron
dins lei regions chiistas e curdas. La Garda Republicana — qu'aviá gardat mai
d'una unitat en resèrva — reagiguèt rapidament ambé l'acòrd tacit de Washington
que voliá pas reversar Saddam Hussein e lo laissèt liurament reprimir lo
movement chiista. Entre lo 7 e lo 14 de març, prenguèt l'avantatge sus
l'insureccion chiista que mancava d'organizacion e d'armament. Lo 17 de març, lo
fugau de l'insureccion (Basra) èra sota contraròtle (de combats limitats
contunièron pasmens fins au començament d'abriu). Puei, l'armada iraquiana se
dirigiguèt còntra lei Curds e reconquistèron lei vilas principalas dau nòrd (28
de març - 3 d'abriu). Lei combats s'arrestèron lo 5 d'abriu sota la pression
estatsunidenca e lei territòris encara tenguts per lei Curds formèron un
Curdistan Iraquian autonòm.

Sortida dau Kodak DCS 100 que foguèt lo premier aparelh fotografic numeric.
Limitat ai professionaus durant leis ans 1990, l'usatge d'aqueu tipe d'aparelhs
anava se generalizar a partir deis ans 2000 e marginalizar la fotografia
argentica.

Desvolopament de la premiera version dau sistèma operatiu Linux per
l'informatician finlandés Linus Torvalds (nascut en 1969).



https://oc.wikipedia.org/wiki/Mali

Lo territòri malian es poblat dempuei lo periòde neolitic. A partir dei
millenaris IV e III av. JC, de vilatges fortificats apareguèron e participèron
au desvolopament progressiu dau comèrci transsaharian. Lei premierei vilas se
formèron a partir dau sègle III av. JC ambé l'important centre de Djenné-Djeno.

A la fin de l'Antiquitat e au començament de l'Edat Mejana, de movements de
populacion comencèron de mesclar populacions nomadas de Sahara (berbèras e
arabas) ai pòbles negres de la Vau de Nigèr. Aquò favorizèt l'aumentacion dau
trafegue caravanier — que demorava irregular fins au sègle IX — e l'emergéncia
d'estats marchands centrats sus lei vilas de Sahèl : Kumbi-Saleh (sègle V),
Niani (sègle VI), Audaghost (sègle VIII), Tekrur (sègle IX) e Silla (sègle IX).

Eissit d'un principat marchand fondat entre lo sègle III av. JC e lo sègle III
ap. JC, lo Reiaume de Ghana venguèt la principala poissança regionala a la fin
dau sègle VII. Estendut entre lo Mali e la Mauritània actuaus, capitèt de
resistir a una expedicion omeia en 734 e d'establir son influéncia sus lei
regions vesinas. Ansin, se formèt una federacion de reiaumes tributaris que sa
prosperitat foguèt assegurada per l'especha dei jaciments d'aur de Bambuk, de
Galam e de Buré e per una agricultura dinamica.

L'apogèu dau Ghana medievau aguèt luòc au començament dau sègle XI mai son
declin foguèt rapide. Foguèt l'òbra dei nomadas berbèrs e arabis qu'ataquèron lo
reiaume a partir de 1042. En 1076, la capitala, Kumbi-Saleh, foguèt brèvament
conquistada per leis Almoravides e leis estats tributaris reprenguèron pauc a
pauc sa plena independéncia durant leis annadas seguentas. Au sègle XIII, un
Ghana afeblit venguèt tributari dau Reiaume de Kaniaga puei de l'Empèri de Mali
avans de disparéisser en causa dau desviament dei rotas comercialas vèrs Gao e
Timboctó.

La disparicion de la poissança ghanesa permetèt tanben la penetracion de l'islam
dins la region. D'efèct, maugrat la tolerància aplicada au sen de l'empèri, la
religion musulmana èra demorada fòrça minoritària. Aquò cambièt ambé la
conversion fòrçada d'una partida deis abitants e la fugida de certanei
populacions animistas vèrs lo sud.

L'Empèri de Mali dominèt la Vau de Nigèr dau sègle XIII a la fin dau sègle XIV.
Foguèt fondat per un prince mandé dich Sundiata Keita que se revoutèt còntra
leis estats sossos qu'avián remplaçat lo Ghana medievau. La societat maliana èra
organizada d'un biais estricte e devesida entre 5 clans marabotics, 16 clans
d'òmes liures e 4 clans d'artesans. Lo comèrci d'aur e d'esclaus, l'agricultura
e un artesanat fòrça actiu asseguravan la prosperitat de l'empèri. La capitala
èra una plaça culturala e intellectuala majora de son periòde ambé lo
desvolopament d'una musica classica pròpria e una importanta activitat juridica.
En parallèl, lei guèrras còntra lei Sossos, que durèron fins a 1335, entraïnèron
un movement de recomposicion deis estats regionaus a l'entorn de l'Empèri Malian
que venguèt lo centre d'una federacion de reiaumes tributaris.

Dins aqueu contèxte, l'islam aprofichèt son prestigi per progressar dins lei
vilas e la religion novèla aguèt una influéncia importanta sus lo desvolopament
culturau e legislatiu dau Mali medievau (islamizacion dei noms d'ostaus,
demenicion dau ròtle de la frema au sen de la societat... etc.). En particular,
aquò foguèt illustrat per lei dos romavatges a La Mèca realizats per leis
emperaires Uli Ièr (1255-1270) e Mansa Musa Ièr (1312 - 1332 ò 1337).

Lo declin malian foguèt rapide e comencèt a la fin dau sègle XIV ambé una
multiplicacion dei revòutas dei vassaus periferics durant lei rèines de Mari
Djata II (1360-1374) e de Musa II (1374-1387). En 1400, la capitala foguèt
destrucha per una incursion songai e l'Empèri Malian conoguèt alora un lòng
afebliment marcat per sa vassalizacion e sa disparicion definitiva au
començament dau sègle XVII.

La dominacion maliana foguèt remplaçada per la poissança songai que s'afirmèt a
partir dau sègle XIV sota la dinastia dei Sonni. Fondat sus lo comèrci
transsaharian tradicionau (aur, sau, esclaus, produchs artesanaus... etc.), sus
lo contraròtle de plaças marchandas majoras (Timboctó, Gao... etc.), sus lo
raionament intellectuau de sa cort e de seis universitats, sus son armada ben
organizada e sus son organizacion politica solida, l'Empèri Songai conoguèt un
lòng periòde d'instabilitat e resistiguèt a un cambiament de dinastias en 1492.

Son expansion comencèt en 1464 ambé Sonni Ali Ber (1464-1492) que conquistèt
Timboctó (1468), Djenné (1473 e afebliguèt lei Peuls e lei Mossis qu'avián
tengut un ròtle important dins lo declin de l'Empèri de Mali. Pasmens, musulman
kharigista, intrèt en conflicte ambé lei mitans intellectuaus de l'Empèri e son
fiu foguèt rapidament reversat après sa mòrt.

Lei Sonni foguèron remplaçats per leis Askia que sa dinastia foguèt fondada per
Askia Muhammad (1493-1528). Restaurèt lei relacions ambé lo poder e leis olemas
de la capitala. Contunièt pereu la politica d'expansion militara de la dinastia
precedenta e realizèt lo romavatge a La Mèca en 1496-1497. Son prestigi li
permetèt d'atraire de letruts dau Caire ò de Fès. Pasmens, en 1528, foguèt
reversat per sei fius e una guèrra civila opausèt seis eiretiers fins a 1537.

Leis Askia agantèron son apogèu dins lo corrent dau sègle XVI e dominèron alora
la màger part de la Vau de Nigèr. Pasmens, a la fin d'aqueu sègle, comencèron
d'èsser menaçats per leis ambicions de Marròc, interessat per lei jaciments de
sau dau desèrt. En 1584, lei Marroquins impausèron un embarg sus leis
exportacions de sau songais que destabilizèt l'economia de l'Empèri. Puei,
organizèron una expedicion militara que destruguèt l'armada songai a la batalha
de Tondibi lo 12 d'abriu de 1591. Aquò entraïnèt l'installacion de pachas
marroquins a Timboctó — independents a partir de 1660 — e la fragmentacon dau
rèsta de l'Empèri.

En parallèl, la descubèrta d'America per leis Europèus e lo desvolopament dau
comèrci atlantic entraïnèron lo declin dei rets marchands transsaharians. Leis
estaus de la Vau de Nigèr se concentrèron alora sus lo comèrci d'esclaus e
multipliquèron leis incursions per capturar de presoniers de vendre. Ansin, au
començament dau sègle XVII, la region èra venguda fòrça instabla e ges d'empèri
succediguèt a l'Empèri Songai.

Lo periòde d'instabilitat consecutiu a l'afondrament de l'Empèri Songai
entraïnèt au sègle XIX una reaccion dei mitans religiós acipats per lei mors mai
ò mens corromputs dei dinastias localas. En Mali, lo marabot peul Seku Amadu
foguèt la figura principala d'aqueu movement. Sei partisans prenguèron leis
armas en 1818 e conquistèron Djenné l'annada seguenta. Fondèron un estat
teocratic dich Empèri de Macina. Fòrça ierarquizat, aqueu reiaume se dotèt d'una
armada e d'una administracion eficaça que li permetèron de convertir un nombre
important d'animistas e de sedentarizar lei Peuls. Pasmens, en 1861-1862, Macina
foguèt conquistat per l'Empèri Tocolor.

Dins lo corrent de la segonda mitat dau sègle XIX, França aprofichèt lei
divisions entre leis estats africans locaus per conquistar la region. Aquela
expansion comencèt en 1863 a partir de Senegau e foguèt principalament impulsada
per lei generaus Faidherbe e Gallieni. Se turtèt sustot a l'Empèri Tocolor,
destruch en 1893, e a l'empèri fondat per Samory Touré, definitivament vencut en
1898. Pasmens, la pacificacion complèta foguèt pus lònga e durèt fins au
començament dau sègle XX.

Durant lo periòde coloniau, Mali faguèt partida de l'Africa Occidentala Francesa
(AOF) fondada en 1895. Lei Francés installèron la capitala regionala a Bamako en
1907 e fixèron lei frontieras entre 1922 e 1945. En 1924, acabèron la
construccion d'una linha de camin de fèrre que permetiá lo desplaçament rapida
dei tropas colonialas cargadas de mantenir l'òrdre. Un Ofici de Nigèr foguèt
creada per esplechar lei ressorsas de la region. Pasmens, lo desvolopament
economic demorèt limitat e l'ensenhament èra quasi inexistent.

Durant lei doas guèrras mondialas, Mali, coma lo rèsta de l'AOF, foguèt una
region importanta de recrutament de tiralhaires « senegalés » per lei tropas
colonialas francesas. Après 1945, la remembrança d'aquela mobilizacion foguèt a
l'origina d'una agitacion nacionalista que marquèt leis annadas 1950. Modibo
Keita, regent format en Dakar, foguèt l'actor principau de la vida politica
qu'apareguèt durant aqueu periòde. Elegit deputat francés en 1956, defendiguèt
l'idèa d'un socialisme uman.

Autonòm en 1959, Mali participèt a la formacion d'una federacion gropant quatre
colonias de l'AOF (Mali, Senegau, Dahomey e l'Auta Vòta. Dicha Federacion de
Mali, aquel ensems venguèt independent lo 20 de junh 1960 mai durèt pas
lòngtemps. Tre lo 20 de julhet, lei Senegalés proclamèron son independéncia
entraïnant la desagregacion de la federacion.

Elegit president de la Republica, Modibo Keita establiguèt rapidament un regime
autoritari e son partit venguèt de facto partit unic. Adoptèt una politica
d'inspiracion socialista ambé la creacion de companhiás d'Estat, de cooperativas
agricòlas e una nacionalizacion dau sector bancari. Pasmens, après quauqueis
annadas, aqueu programa aviá mau capitat (inflacion importanta, burocracia
corrompuda... etc.) e l'autoritarisme dau govèrn maucontentava la populacion.
Ansin, en 1968, un còp d'estat militar reversèt lo president que veniá de
dissòuvre l'assemblada nacionala.

Per remplaçar Modibo Keita, lei militars chausiguèron lo coronèu Moussa Traoré
que manteguèt un regime autoritari de partit unic. En 1970, lo regime novèu
deguèt faciar de trèbols intèrnes grèus entraïnats per de secaressas en Sahèl. A
partir de 1981, comencèt de liberalizar l'economia mai se turtèt a l'oposicion
dei sindicats de foncionaris e d'estudiants. Se la Guèrra de la Faissa d'Agacher
(14-30 de decembre de 1985) còntra Burkina Faso a prepaus d'un territòri
frontalier permetèt au regime d'obtenir un respiech gràcias a la mobilizacion
nacionalista, la fin de la Guèrra Freja entraïnèt de manifestacions durament
reprimidas. Ansin, en 1991, un grop de militar reversèt Modibo Keita.

Leis autors dau còp d'estat de 1991 donèron lo poder a un Comitat de Transicion
per lo Salut dau Pòble dirigit per lo generau Amadou Toumani Touré. Aqueu conseu
restaurèt lo multipartisme e foguèt a l'origina de l'adopcion d'una novèla
constitucion en 1992. Mali conoguèt alora un periòde de democratizacion de sa
vida politica ambé l'eleccion d'Alpha Oumar Konaré, adversari de Touré, a la
presidéncia. Après dos mandats, se retirèt coma lo demanda la constitucion e
foguèt remplaçat per lo generau Touré, tornat elegir en 2007.

Pasmens, l'instauracion d'institucions democraticas permetèt a Mali d'amaisar sa
situacion intèrna. D'efèct, a partir de 1990, plusors guerilhas independentistas
se formèron dins lei regions toaregas dau nòrd. En 2012, lei rebèls
enregistrèron plusors succès còntra l'armada maliana que perdiguèt de miliers
d'òmes. L'incapacitat dau govèrn de restablir la situacion entraïnèt un còp
d'estat militar en març de 2012. Pasmens, aquò melhorèt pas la situacion e, sota
la pression internacionala, lei militars rendèron lo poder ai civius en julhet.

Enterin, la situacion dins lo nòrd s'èra agravada ambé la conclusion d'una
aliança entre movements toaregs e movements jihadistas. De març a setembre de
2012, l'armada maliana perdiguèt ansin lei vilas de Kidal, de Gao, de Timboctó e
de Mopti. En genier de 2013, per defugir l'invasion de la mitat sud dau país per
de jihadistas, França decidèt donc d'intervenir militarament en Mali (operacion
Serval).

Dempuei 2013, Mali conoís un periòde de transicion marcat per de tensions vivas
dins lei regions septentrionalas e per una temptativa de restauracion deis
institucions democraticas grèvament afeblidas per lei desfachas militaras de
2012. D'efèct, la còntra-ofensiva francesa (genier-febrier de 2013) permetèt
aisament d'arrestar lei jihadistas e de reconquistar lei vilas perdudas.
Pasmens, maugrat aqueu succès, de guerilhas islamistas contunian de se mantenir
dins la region e lei Francés, sostengudas per una coalicion d'estats africans,
contunian de menar d'operacions en Mali. De mai, la question toarega es totjorn
pas reglada e lei negociacions regardant una possibla autonòmia dau nòrd son
blocadas.

Regardant la vida politica dau país, Ibrahim Boubacar Keïta foguèt elegit
president en 2013 a l'eissida d'un escrutinh sensa frauda. Pasmens, aquò permet
pas de resòuvre la crisi economica entraïnat per la guèrra e l'afebliment
considerable de l'aparelh d'estat. L'instabilitat governamentala (3 Premiers
Ministres entre 2013 e [[2015]) illustra aquelei dificultats.



https://oc.wikipedia.org/wiki/1866

En Mexic, perseguida dau retirament francés decidit per l'emperaire Napoleon III
en 1865. Aquò permetèt ai republicans de reconquistar la màger part dau país.
Pasmens, l'emperaire Maximilian refusèt d'abdicar e assaièt de contuniar la
lucha a partir dau centre dau país.

En cambi de l'annexion de la region de Venècia, Itàlia signèt un tractat
d'aliança ofensiva ambé Prússia còntra Àustria lo 8 d'abriu. Ansin, maugrat la
causa inicialament liada ais afaires alemands, lo conflicte entre Prússia e
Àustria conoguèt un frònt sus la frontiera sud deis estats Habsborg. Lo 20 de
junh, comencèt la guèrra que s'acabèt per una victòria prussiana decisiva
maugrat lei desfachas italianas de Custoza (24 de junh) e de Lissa (20 de
julhet). Aquò permetèt l'annexion de Venècia au reiaume italian en octòbre.

Organizacion de divèrsei campanhas per sometre leis insurgents dei regions de
Gondar e de Godjam. Pasmens, aquò entraïnèt la desercion de milièrs de soudats
maucontents dei reformas militaras dau negus Tewodros II, especialament dau
renfòrçament de la disciplina. D'autra part, dins lo corrent de l'annada,
Londres respondèt a la prepausicion d'aliança de 1863. En cambi de la liberacion
dei presoniers europèus capturats en 1864, lo Reiaume Unit prometeguèt de mandar
una ajuda militara. Pasmens, Tewodros II jutjèt lei prepausicions d'ajuda
insufisentas e refusèt. De mai, aviá plus lo contraròtle de la rota de Massaua
onte lei Britanicas demandavan la liberacion dei presoniers.

Aprofichant la perseguida dau retirament francés decidit per l'emperaire
Napoleon III en 1865, lei republicans contunièron de reconquistar lo nòrd dau
país. A la fin de l'annada, lei fòrças de l'emperaire Maximilian gardèron ansin
solament lo contraròtle dei quatre vilas principalas dau centre mexican.

A la fin de l'annada, lei fòrças Qing averèron una importanta batalha au
sud-oèst de Pequin onte lei fòrças dei Nian de l'Oèst foguèron quasi anientadas.
Aquò permetèt ai Qing d'organizar una tièra d'ofensivas dirèctament còntra lo
còr territòriau de la revòuta.

Assais oficiaus de la premiera torpilha de concepcion modèrna per la marina
austro-ongresa (21 de decembre). Fòrça eficaça còntra lei naviris, l'arma novèla
se difusèt rapidament dins lo rèsta d'Euròpa.

Depaus de brevet de l'engenhaire Georges Leclanché (1839-1882) per una pila
novèla (d'ara endavant dicha pila Leclanché). Gaire costosa e adaptada ais
aplicacions necessitant pas una intensitat fòrta e pas un foncionament
permanent, aquela pila es a l'origina dei pilas salinas modèrnas.



https://oc.wikipedia.org/wiki/2000

Au començament de l'annada, se debanèron d'escaramochas frontalieras entre
patrolhas belizianas e guatemalencas. De negociacions menats en Washington
permetèron d'amaisar la situacion mai pas de reglar lo conflicte frontalier
entre lei dos país.

Crisi politica grèva entraïnada per la decision dau president Alberto Fujimori
de se presentar un tresen còp ais eleccions presidencialas, çò qu'èra defendut
per la constitucion. Lo 28 de julhet, Fujimori (Peró 2000, 51,20%) foguèt elegit
aisament còntra Alejandro Toledo (Peró Possible, 17,68%) mai l'amplor dei
sufragis nuls (mai de 30%) e la participacion febla minèron sa legitimat. De
mai, obtenguèt pas la majoritat au Congrès e lo cambiament de camp de plusors
deputats en sa favor entraïnèt un escandòl de corrupcion suplementari e de
trèbols dins lo país. Pasmens, entre lo 13 e lo 16 de novembre, lo Congrès
aprofichèt un viatge en Brunei dau president per vòtar la desfisança. Lo 17,
Fujimori s'enfugiguèt en Japon e desmissionèt seguit per son govèrn dos jorns
pus tard. Un acòrd foguèt alora trobat entre lo Congrès e lo segond
vice-president per organizar d'eleccions en 2001.



https://oc.wikipedia.org/wiki/Alemanha

Alemanha (nom oficiau : Republica Federala d'Alemanha, en alemand :
Bundesrepublik Deutschland) es un país d'Euròpa enviroutat per la Mar dau Nòrd,
Danemarc e la Mar Baltica au nòrd, per Polonha e la Republica Chèca a l'èst, per
Àustria e Soïssa au sud e per França, Luxemborg, Belgica e lei Païses Basses a
l'oèst. Amb mai de 80 milions d'abitants, Alemanha es lo país pus poblat de
l'Union Europèa e la premiera poissança economica d'Euròpa.

Au sègle VI avC, lo territòri alemand èra poblat majoritàriament per de
populacions cèltas. Dins lo corrent dei sègles seguents, dei tribús germanicas,
probablament vengudas d'Escandinàvia, s'installèron pauc a pauc sus lo territòri
actuau dei Païses Basses, d'Alemanha e de la mitat orientala de Polonha. Lei
tèxtes pus ancians mencionant la preséncia d'aquelei populacions son d'origina
grèga e romana e datan dau sègle I avC. L'absència de documents pus vièlhs
mostra qu'una separacion politica importanta deviá existir entre leis Europèus
dau nòrd e dau sud.

Pasmens, lei Germans representavan una menaça important per l'Empèri Roman e de
guèrras acomencèron tre lo sègle I avC dins lo sud de França. La victòria dau
consul Marius en 101 avC entraïnèt l'abandon deis ambicions germanicas sus
Gàllia. Puei, la conquista romana de la region vèrs la mitat dau sègle I avC
confirmèt aquela situacion e establiguèt definitivament lei tribús germanicas au
nòrd de l'Empèri Roman. Maugrat de conflictes regulars, aquela frontiera demorèt
relativament establa fins ais invasions barbaras de 406-407.

Après l'afondrament de l'Empèri Roman d'Occident au sègle V, lei barbars
germanics creèron d'estats novèus en Euròpa Occidentala. Au sègle VI, lei Francs
prenguèron lo contraròtle de la màger part de Gàllia e fondèron l'Empèri
Merovingian. A la seguida d'una crisi de succession, aquel empèri foguèt
remplaçat en 751 per l'Empèri Carolingian qu'establiguèt sa dominacion sus
Gàllia, Catalonha, Alemanha e nòrd d'Itàlia. En 843, l'Empèri Carolingian foguèt
partejat entre lei tres eiretiers de Loís Ien lo Piós (814-840). Tres estats
foguèron formats :

Lo Sant Empèri Roman Germanic foguèt una dei poissanças majoras de l'Edat Mejana
e sei caps foguèron capables unei còps d'intervenir dins leis afaires intèrns de
la papautat. Pasmens, ai sègles XI e XII, aquela influéncia entraïnèt una
reaccion de la Glèisa qu'afebliguèt lo poder centrau de l'Empèri e favorizèt
l'autonomia de sei vassaus ja fòrça independents. Au sègle XVI e XVII, lei
divisions religiosas dau continent europèus contunièron d'afeblir l'Empèri car
cada camp fondèron d'alianças basada sus la religion e lei Protestants venguèron
pron poderós per resistir a la repression. De 1618 a 1648, la Guèrra de Trenta
Ans renfòrcèt aquelei divisions e la desfacha finala dau poder centrau marquèt
l'impossibilitat definitiva per l'emperaire de fondar un poder centrau fòrt.
Ansin, seis estats venguèron quasi totalament independents e Napoleon poguèt
aisament dissòuvre l'Empèri en 1806 per una Confederacion Germanica sota
protectorat francés.

La Confederacion dau Rin sota protectorat francés s'afondrèt amb la desfacha
napoleonca. Lo Congrès de Viena la remplacèt per una Confederacion Germanica
gropant 39 estats còntra unei centenaus per lo Sant Empèri. Plaçada sota la
direccion onorifica de la dinastia dei Habsborg, la confederacion va venir un
luòc d'afontrament entre Austria e Prussia. D'efèct, Prussia contunièt sa
politica d'expansion dins lo nòrd d'Alemanha ja acomençada avans la Revolucion
Francesa e se turtèt ais interés austrians. De mai, amb lo desvolopament deis
idèas novèlas de la Revolucion, la nacionalisme faguèt son aparicion en Alemanha
estructurant pauc a pauc de corrents politics favorables a son unificacion.
Après una revirada entre 1848 e 1850, l'arribada au poder dau cancelier Bismark
va permetre de complir aquela politica per una tièra de conflictes còntra
Danemarc per un afaire de frontieras, còntra leis Austrians en 1866 per eliminar
Viena de la gestion intèrna d'Alemanha e còntra França per assegurar l'unitat
deis estats dau nòrd protestant amb leis estats dau sud catolic. Lo 18 de genier
de 1871, la desfacha francesa permetèt la proclamacion de l'Empèri Alemand a
Versailles. Pasmens, l'annexion de l'Alsàcia-Lorena va causar una fònt de
conflicte permanenta en Euròpa e crear pauc a pauc un blòt de país (França,
Reiaume Unit e Russia) opausat a la dominacion alemanda sus lo continent.

Au començament dau sègle XX, l'Empèri Alemand èra la premiera poissança
continentala e acomençava de menaçar la supremacia navala britanica entraïnant
la formacion de la Tripla Entenduda entre França, Reiaume Unit e l'Empèri Rus.
En 1914, Alemanha s'engatjèt dins la Premiera Guèrra Mondiala amb son aliat
austrian. Après lei premieras batalhas, l'evolucion dau conflicte foguèt blocada
per lei progrès defensius e lei dos camps deguèron s'orientar vèrs una guèrra de
posicion lònga e murtriera. S'acabèt per una desfacha alemanda en 1918.

Lo Tractat de Versalhas, qu'organizèt Euròpa après la guèrra, entraïnèt per
Alemanha la pèrda de 88 000 km² e uech milions d'abitants. Lo servici militari
foguèt abolit e l'armada limitada a 100 000 òmes. De mai, Alemanha foguèt
jutjada responsabla de la guèrra e deguèt pagar de reparacions importants ai
país venceires. Pus grèu, una partida dei territòris perduts venguèron
rapidàment la fònt de crisis diplomaticas importantas coma l'estatut de la vila
de Dantzig o lo cas de la Silesia.

Aquò va permetre lo desvolopament d'un corrent politic nacionalista poderós. La
crisi economica de 1929, qu'aguèt de consequéncias grèvas en Alemanha, permetèt
rapidàment au NSDAP, partit nacionalista e racista, de prendre lo poder d'un
biais legau en 1933. Son cap, Adolf Hitler, eliminèt rapidàment seis oposants e
venguèt lo mèstre dau país après la dissolucion deis autrei partits politics e
l'eliminacion dei comunistas. Fondèt un estat novèu dich Tresen Reich basat sus
la superiotat de la « raça alemanda » que deviá assegurar sa subrevida en fàcia
dei raças dichas inferioras e deis elements dichs degenerats, principalament lei
Jusieus e leis Eslaus. Leis atrocitats d'aquela politica, especialament son
sistèma d'exterminacion massiva, va marcar durablament l'umanitat e entraïnar
l'adopcion de mesuras d'occupacion duras dau país après 1945.

A partir de 1938, Hitler acomencèt una politica de revision dei frontieras
dessenhadas per lo Tractat de Versalhas que va entraïnar lo començament de la
Segonda Guèrra Mondiala sus lo continent europèu lo 1en de setembre de 1939. Lei
premiereis annadas dau conflicte foguèron dominadas per l'Alemanha Nazi que
conquistèt una partida granda d'Euròpa, especialament França puei la partida
occidentala d'Union Sovietica. Pasmens, en 1942-1943, leis Aliats (URSS, Reiaume
Unit, Estats Units, Canadà, França...) prenguèron l'avantatge après una tièra de
desfachas alemandas majoras (Stalingrad, Korsk...). En 1945, Alemanha foguèt
envaïda e Hitler se suicidiguèt lo 30 d'abriu.

Devastada per la guèrra, Alemanha foguèt devesida entre Union Sovietica, Estats
Units, Reiaume Unit e França. La situacion èra similara a Berlin devesit entre
lei quatre venceires principaus de la guèrra europèana. De mai, lo país
perdiguèt un nombre important de territòris. De projèctes foguèron estudiats per
fondar una Alemanha novèla mai lo començament de la Guèrra Freja empachèt la
conclusion d'un acòrd e lo país demorèt devesit fins ai darriereis annadas de
l'oposicion entre l'Èst e l'Oèst. Dos estats foguèron donc creats :

L'arribada de refugiats venent dei regions perdudas en 1945 permetèt a
l'economia de compensar lei pèrdas de la guèrra e l'impulsion donada per lo plan
Marshall permetèt de restaurar rapidàment l'economia de la RFA. En revènge, la
situacion foguèt diferenta en RDA que son desvolopament economic foguèt pus
feble meme se lo país aviá un nivèu de vida entre lei pus auts dau blòt
sovietic. De 1961 a 1989, la muralha de Berlin foguèt lo simbòl d'aquela
division e l'afondrament de l'Union Sovietica permetèt la reünificacion dau país
e l'evacuacion de son territòri per la màger part dei fòrças estrangieras.
Pasmens, lo nivèu economic diferent entraïnèt de dificultats economicas
importantas dins lei regions de l'ex-RDA.

Lo país es situat dins lo centre d'Euròpa au sud de la peninsula de Danemarc e
au nòrd deis Aups soïssas entre la vallada dau Ren e la linha Oder-Nesse. Son
territòri tèn una superficia egala a 357 026 km². Es enviroutat per Danemarc,
Polonha, Republica Chèca, Àustria, Soïssa, França, Luxemborg, Belgica e Païses
Basses.

La geografia alemanda es dominada per lo Plan d'Euròpa dau Nòrd qu'ocupa lo
nòrd, per de cadenas de montanhas ancianas e d'altituds gaire autas au centre e
per leis Aups e un bacin sedimentari au sud. Lei cimas principalas fan partida
deis Aups amb d'altituds entre 2 000 e 3 000 m. Leis autrei relèus alemand
agantan rarament mai de 1 400 m. Tres fluvis principaus son situats dins aquelei
sistèmas. Lo pus important es Ren que passa dins la mitat occidentala dau país e
forma una vallada importanta deis Aups a la Mar dau Nòrd. Lo segond es Elba que
prend sa fònt dins lei Monts dei Gigants en Republica Chèca e se trai dins la
Mar dau Nòrd au nivèu d'Hamborg. Enfin, lo tresen es Danubi que passa dins lo
bacin sedimentari dau sud.

Alemanha es situada dins la zona temperada de l'emisfèri nòrd e tèn un clima
continentau temperat amb una influéncia oceanica venent dau nòrd-oèst. Es donc
un clima de transicion entre aqueu d'Euròpa atlantica e aqueu d'Euròpa
continentala. De mai, coma lo país subit l'influéncia dau Gulf Stream e de
l'anticiclon deis Açoras, a una doçor climatica pauc frequenta sota aquelei
latituds. Au sud dau país, lo foehn, vent venent deis Aups, pòu agantar una
velocitat de 150 km/h e aumenta la temperatura d'ivèrn e de la prima accelerant
la fonda de la nèu. D'ivèrn, d'autrei movements d'èr fregs vènon de Sibèria. Lo
litorau es regularament somés a de tempèstas frequentas, especialament en causa
d'una amplitud de temperatura accentuada.

Leis institucions d'Alemanha modèrna foguèron inspiradas per aquelei de l'ex-RFA
formada a l'iniciativa de l'OTAN en 1949. Es una republica federala compausada
de setze länders amb Berlin coma capitala. Lo foncionament deis institucions es
basat sus una Lèi Fondamentala contraròtlat per una Cort Constitucionala situat
a Karlsruhe. Lo govern centrau s'ocupa deis afaires estrangiers, de la defensa,
dei questions de nacionalitat, de la moneda, dei frontieras, dau trafic aerian,
dei pòstas e dei telecommunicacions e d'una partida dau drech fiscau e de
l'economia. Es dirigit per un cancelier elegit per lo Bundestag qu'es lo cap
vertadier de l'executiu. Lo pòsta de president de la republica existís mai es
principalament onorific. Lo Parlament federau es compausat de doas assembladas :

Lo drapèu d'Alemanha es lo drapèu negre, roge e jaune ja adoptat per lei
revolucionaris de 1848 e per la Republica de Weimar de 1919 a 1933. Foguèt
tornarmai adoptat per la RFA e la RDA en 1949. Pasmens, en 1959, la RDA
modifiquèt son drapèu per l'introduccion de seis armoriaus au centre de la benda
roja.

L'imne oficiau dau país es lo tresen coblet dau cant Deutschlandlied. Pasmens,
en causa de l'utilizacion dau tèxte entièr per lo Tresen Reich coma imne, son
adopcion foguèt una fònt de problemas durant unei decennis après la fondacion de
la RFA. L'usatge d'aquel imne foguèt tanben fòrtament limitat per leis Aliats
après 1945 ais occasions majoras. Depuei la reünificacion, son utilizacion s'es
normalizat mai l'utilizacion o lo cant dei doas premieras coblas es totjorn
l'expression d'idèas politicas de drecha extrèma.

Alemanha es devesit en 16 païses (Länder) o estats. Cada estat a un parlament
(Landstag), un govèrn (Landesregierung), una constitucion e una organizacion
intèrna pròpria. Es sobeiran en matèria de cultura, d'educacion, d'organizacion
de la polícia, de drech locau e la Federacion pòu aumentar aquelei domenis per
l'adopcion de lèis especialas. Per aquò, tèn lo drech de levar fiscalitat e
reçaup un budjet de l'estat federal. Enfin, fau notar que la sobeiranat subre
certanei domenis es pas clarament definida entre l'Estat federal e lei Länder
per la Lèi Fondamentala d'Alemanha, especialament lo drech civiu, lo drech
penau, lo drech economic, lo drech dau trabalh, la politica energetica o la
circulacion automobila.

L'alemand es la lenga oficiala de l'Estat meme s'existís unei lengas
minoritàrias istoricas que son oficialament protegidas. S'estima qu'es parlat
per aperaquí 92% de la populacion. Dins aquò, la mitat solament utilizariá
l'alemand estandard dich Hochdeutsch e lo rèsta parlariá un autre dialècte
alemand. Lei lengas protegidas son :

Segon lo recensament del 9 de mai de 2011, la populacion alemanda èra de 80 219
695. Aqueu nombre es relativament estable dempuèi la mitat deis annadas 1990 e
la populacion totala a quitament un pauc demenit dempuei son maximum de 2002
(82,54 milions). Aquò es causat per la demenicion de la feconditat (1,39 en
2010) e una immigracion relativament febla. De mai, aquela populacion es mai e
mai vièlha amb un percentatge de mai de 60 ans de la societat qu'es passat de
24,9% en 2005 a 26,3% en 2010. Pasmens, Alemanha demorèt lo segond estat pus
poblat d'Euròpa après Russia mai davans França, Reiaume Unit e Itàlia.

Leis axes de communicacion naturaus d'Alemanha son lei valladas formats per lei
fluvis principaus, especialament la vallada dau Ren, e lo plan dau nòrd en
contacte amb la Mar dau Nòrd e la Mar Baltica. Aquela region assosta unei pòrts
importants coma Hamborg o Brèma. Existís de rets de canaus en cors de
modernizacion e un ret rotièr que son desvolopament foguèt ajudat per l'absència
de relèus importants dins la màger part dau país. De còls existisson dins leis
Aups per passar en Soïssa e Austria e a l'ora d'ara un ensems de rotas modèrnas
permet de comunicar sensa problema amb lei regions montanhosas situadas aus sud.

En 2008, lo sector primari alemand representa aperaquí 0,9% dau PIB e emplega
2,4% de la populacion activa dau país. 35% de la superficia dau territòri son
utilizats per la cultura, 20% per lo norrigatge e 30% per la silvicultura e la
fòrest. L'agricultura es la tresena d'Euròpa après França e Itàlia. Son
estructura es marcada per la division anciana dau país. Lei tenements son fòrça
mecanizats e relativament pichons a l'Oèst. En revènge, a l'Èst, l'agricultura
es principalament basada subre lo ret de cooperativas format per la RDA. Lei
produccions principalas son lei cerealas (blat, séguel...), lo lach e lo
norrigatge dei bovins.

Lo sector minier alemand es vengut relativament marginau dins l'economia dau
país. Lei produccions principalas son lo lignit (1en reng mondiau), lo carbon,
la sau e lo gas naturau. Pasmens, lo país es fòrça dependent de l'importacion de
ressorsas dempuei lei país estrangiers per assegurar sei besonhs en matèrias
premieras.

Alemanha fa partida de la màger part deis institucions internacionalas majoras
coma l'Union Europèa qu'es membre fondator, l'ONU e seis organismes, l'OTAN, dau
Conseu d'Euròpa e l'OMC. Dempuei la Segonda Guèrra Mondiala e la fondacion de la
RFA en 1949, lei principis de la politica estrangiera d'Alemanha son lo
desarmament e lo contraròtle deis armaments, l'ajuda au desvolopament e la
defensa dei drechs de l'òme. De mai, es fòrça investida dins la proteccion de
l'environament e lo dialògue entre lei culturas. En causa deis atrocitats de
l'olocaust, lo país a renonciat d'adoptar una politica d'expansion militara e de
mejans de pression militara meme se tèn una armada poderosa.

Maugrat seis objectius de contraròtle deis armaments, Alemanha tèn una armada
nombrósa e modèrna dicha Bundeswehr. En 2008, es devesit entre cinc brancas que
son :

Alemanha fa partida de la zona cultura de la civilizacion occidentala europèa.
Alemanha es l'eiretier de la cultura dei principats germanicas dau Sant Empèri
Roman Germanic, i comprés la partida alemanda d'Àustria-Ongria.

Tre l'epòca dei Carolingians, sota l'impulsion de l'emperaire e de sei prelats,
Alemanha bastiguèt d'edificis religiós nombrós qu'un nombre feble existís
totjorn a l'ora d'ara coma la chapèla palatina d'Aquisgran. Aquelei bastiments
èran realizats segon un plan centrat e lo massís occidentau dich Westwerk. Es un
còrs de bastiments quasi autonòm a respèct de la nef constituís d'una tor
massiva d'uneis estancis sovent enviroutant per doas torrèlas d'escaliers.

Au sègle X, la restauracion de l'autoritat imperiala entraïnèt l'aparicion d'un
art religiós novèu amb de glèisas grandas ai fustatges de fusta coma a
Hildesheim o Gernrode. Au sègle XI, l'estil renan se desvolopèt e se
caracterizèt per l'existéncia de tres absidas formant un treule coma a Colonha.
L'art gotic faguèt son aparicion vertadiera en Alemanha vèrs la mitat dau sègle
XIII. L'originalitat alemanda foguèt l'utilizacion de la brica, magerament dins
lo nòrd dau país (Schwerin, Lubeck...). Una autra caracteristica dau gotic
alemand foguèt l'adopcion de glèisas-halas (Hallenkirche) inspirada per
l'arquitectura cisterciana (Marborg). Lei nefs lateralas i foguèron bastidas a
la mema autor que la nef centrala. Entre lei sègles XIV e XV, lo gotic tardiu
dominèt amb la construccion de la catedrala d'Ulm. Dins la borgesiá, se
bastiguèt d'ostaus a pinhons aumentats de torrèlas d'estil italian.

Pendent la Renaissança, aquela influéncia italiana se confirmèt dins lo sud dau
país. L'arquitectura baroca s'espandiguèt après la guèrra de Trenta Ans. Lei
mèstres principaus d'aqueu movement foguèron Johann Michael Fischer, lei fraires
Asam, Dominikus Zimmermann, Johann Balthasar Neumann e Matthäus Daniel
Pöppelmann. En Prussia, apareguèt lo rococo frederician desvolopat per Georg
Wenzeslaus von Knobelsdorff que son òbra principala foguèt lo palais de
Sanssouci. A partir deis annadas 1750, lei cavaments de Pompèi entraïnèron una
evolucion vèrs l'adopcion de tecnicas e de tematicas greco-romanas. L'art
francés foguèt tanben popular durant aqueu periòde.

Vèrs la mitat dau sègle XIX, d'arquitèctes revendiquèron una forma pus adaptada
a son epòca que foguèt caracterizada per una diversitat granda d'estils. Lei
principaus foguèron lo neoclassisme prussian e lo neogotisme vengut d'Anglatèrra
que foguèt associat au nacionalisme romantic alemand. Un exemple d'aquel estil
es la catedrala de Colonha rebastida entre 1842 e 1863. Puei, au sègle XX, se
desvolopèt un movement gropat a l'entorn de la nocion d'estetica industriala.
Après 1945 e fins ais annadas 1970, l'arquitectura foguèt marcada per lo besonh
rapide de bastiments après lei destruccions de la guèrra. L'estil de l'epòca
foguèt alora caracterizat per la foncionalitat e lei critèris economics. Dempuei
leis annadas 1990, de trabalhs grands de restauracion foguèron realizats o son
en cors de realizacion, magerament dins la capitala. Lei caracteristicas
d'aquela arquitectura son generalament lo modernisme e l'adaptacion ai besonhs
ecologics de la planeta.

La literatura alemanda es fòrça rica e leis escrivans majors i son nombrós. Es
apareguda sota lo rèine de l'Empèri Carolingian e lo cant de Hildebrand (vèrs
820) es generalament considerat coma l'òbra fondatritz d'aquela literatura. La
segonda òbra majora alemanda de l'Edat Mejana foguèt l'epopèia dei Nibelungen au
sègle XII. Puei, ai sègles XIII e XIV, se fau notar lei trabalhs de Wolfram von
Eschenbach (Parceval), Ulrich von Zatzikhoven e mèstre Eckhart.

Dins lo corrent dei sègles XIV e XV, la pintura alemanda foguèt influenciada per
l'art de la gravadura de la fusta e per de tematicas tragicas (Apocalipsi...).
Dos corrents existián durant aqueu periòde. Lo premier (Wilhem de Herle, Stephan
Lochner, Bertram von Minden...) dominèt dins lo nòrd dau país e privilegièt de
contorns marcats. Lo segond (Lukas Moser, Konrad Witz...) es mai marcada per
l'influéncia italiana e de personatges mai estirats e proporcionats. Quauqueis
artistas (Martin Schongauer...) assaièron de fusionar lei doas tendéncias. Lo
sègle seguent foguèt caracterizat per la transicion entre lo gotic e la
Renaissança. Lei tematicas demorèron marcadas per l'aspèct religiós. L'artista
pus conegut d'aqueu periòde es Albrecht Dürer (1471-1528) magerament famós per
sei gravaduras.

L'expressionisme foguèt lo corrent major dau sègle XX. Es a l'origina d'unei
grops coma lo fauvisme, lo cubisme o lo futurisme. Aqueu movement apareguèt a
Viene e s'espandiguèt dins lei mitans artisticas alemands a partir de 1905.
Paula Modersohn-Becker ne'n foguèt una dei premieras representanta. En Alemanha,
aqueu movement, fòrça tormentat e sorn, dominèt l'activitat cultura fins a la
presa dau poder per lei Nazis. En 1905, lei pintors Ernst Ludwig Kirchner, Erich
Heckel e Karl Schmidt-Rottluff creèron lo movement Die Brücke. Gràcias a de
dessenhs ai trachs rapides e ai colors vivas, volián donar la prioritat a
l'espontaneïtat, l'esmoguda e la subjectivitat. A Munich, en 1911-1912, Franz
Marc, Vassily Kandinsky, August Macke e quauqueis autreis artistas creèron lo
movement Cavalier Blau amb l'objectiu d'abondonar lo realisme per un art mai
abstrach. Après la guèrra, leis expressionistas formèron lo grop Objectivitat
Novèla. Seis òbras testimonièron dau pessimisme d'aqueleis annadas. Se pòu citar
Max Beckmann, George Grosz e Otto Dix. Certanei pintors desvolopèron tanben un
movement surealista. Dins aquò, aquela riquesa de movements artisticas foguèt
arrestada per l'arribada d'Hitler que jutgèt aquelei formas d'arts coma
desgeneradas, dangerosas e non adaptadas a la societat nazi.

A partir de la fin dau sègle XVII, la musica alemanda venguèt independenta de la
Glèisa meme se lei tematicas religiosas i demorèron fòrça importantas. Lei
genres principaus venguèron la toccata e la fuga. Leis autors majors d'aqueu
periòde foguèron Johann Sebastian Bach, Georg Friedrich Haendel e Georg Philipp
Telemann. Au sègle XVIII, l'Escòla de Mannheim melhorèt la forma de la sinfonia
e son òbra foguèt tanben a l'origina d'un estil d'opera novèu sota l'influéncia
de Christoph Willibald Gluck.

L'expansion de la musica sinfonica se faguèt ai nivèus de l'orquestracion e de
l'escritura que venguèron mai complexas e dramaticas e non plus solament
matematicas. Lo piano foguèt l'instrument major d'aquela evolucion. Es l'epòca
que veguèt l'aparicion de lieder e d'operas en alemand. A la fin dau sègle
XVIII, lo classicisme de la Cors de Viena aguèt una influéncia decisiva que
permetèt de fixar lei formas diferentas de la musica classica. Ludwig van
Beethoven foguèt lo solet dei tres classics de Viena (Haydn, Mozart et
Beethoven) nascut en Alemanha. Inventèt un lengatge d'una expressivitat granda e
seis òbras per piano, sei sinfonias e son opera unic Fidelio demorèron coma de
caps d'òbras majors de la musica.

La musica romantica dau periòde seguent foguèt la continuitat d'aqueu movement e
la musica alemanda venguèt universala. Dau concerto au lied, de la sinfonia a
l'opera, la musica se nacionalizèt e se desvolopèt encara d'un biais qualitativa
e quantitativa. Prestigi e rivalitat i foguèron tant personau que nacionau. La
premiera mitat dau sègle XIX veguèt l'espandiment de la musica romantica.
Richard Wagner renovelèt lo genre de l'opera en donant una importància novèla a
l'orquestracion. Se pòu tanben citar Max Bruch, Carl Reinecke, Engelbert
Humperdinck e Richard Strauss.

Lo cinèma alemand conoguèt una expansion rapida tre sa naissança. En 1914,
existiá 3 000 salas de cinèma dins lo país e lei studios de Babelsberg foguèron
entre lei premiers creats subre lo continent europèu. Après una reorganizacion
dau sector, leis annadas 1920 veguèron lo succès dau cinèma expressionista. Lo
premier cap d'òbra dau genre foguèt Lo Gabinet dau Doctor Caligari en 1919.
Puei, Fritz Lang realizèt Lo Doctor Mabuse e Friedrich Wilhelm Murnau lo famós
Nosferatu lo Vampiri e Lo Darrier deis Òmes. L'annada 1926 foguèt aquela de
Metropolis de Fritz Lang. Puei, aqueu darrier realizèt en 1931 lo premier succès
dau cinèma parlant alemand amb M lo Maudit. L'annada d'avans, Marlene Dietrich
venguèt famosa amb lo film L'Àngel Blau.

L'arriba dau nazisme marquèt l'utilizacion dau cinèma au profiech de la
propaganda dau regime. Leis òbras pus coneguts d'aqueleis annadas foguèron lei
films de Leni Riefenstahl. Après la guèrra, lo cinèma alemand aguèt de
dificultats per se restaurar. Son renovèu se debanèt dins leis annadas 1960 amb
d'autors coma Werner Herzog e Volker Schlöndorff. Dempuei, unei realizators
alemands an obtengut un raionament internacionau important coma Rainer Werner
Fassbinder dins leis annadas 1970 o Wolfgang Becker e Florian Henckel von
Donnersmarck dins leis annadas 2000. Berlin es venguda una dei capitalas dau
cinèma europèu gràcias a l'estructuracion d'un festivau major de cinèma dins la
capitala alemanda dempuei 1951.



https://oc.wikipedia.org/wiki/1896

Perseguida de la guèrra còntra Itàlia ambé la batalha saunosa d'Adua (1èr de
març) que s'acabèt per una victòria restontissenta deis Etiopians — premiera
victòria modèrna d'una armada de Negres còntra de soudats europèus — que
destruguèron au mens la mitat dau còrs expedicionari italian. Après aquela
revirada, Roma abandonèt seis ambicions imperialistas en Etiopia e signèt lo
tractat d'Addis Abeda (26 d'octòbre) marcant la fin de la guèrra. París — ja
aliat ambé l'Empèri — e Londres, autrei poissanças colonialas de la region,
respectèron tanben l'independéncia etiopiana.

Mòrt dau sultan Hamad ibn Thuwaini (25 d'aost). Son cosin Khalid ibn Bargach li
succediguèt. Pasmens, se turtèt a l'ostilitat britanica car Londres sosteniá
Hamoud ibn Mohammed jutjat pus favorable ais interès de Londres dins la region.
Refusant de se sometre, Khalid ibn Bargach foguèt atacat per una flòta britanica
que bombardèt Zanzibar (aperaquí 500 mòrts e unei naviris destruchs) e
rapidament obligat de capitular. Hamoud ibn Mohammed venguèt alora sultan e
Khalid ibn Bargach foguèt exilat. Dins lei fachs, aquò marquèt la fin de
l'independéncia dau Sultanat de Zanzibar.

Cartografia de la superficia de la planeta Mercuri per l'astronòm estatsunidenc
Percival Lowell (1855-1916). Pensava i detectar la preséncia de canaus.

Descubèrta de la radioactivitat naturala per lo Francés Henri Becquerel
(1852-1908) — que recebèt lo Prèmi Nobel de Fisica 1903 — a partir dei traças
laissadas sus un papier fotografic per de saus d'urani.

Descubèrta dau premier vaccin còntra la fèbre tifoïda per lo biologista britanic
Almroth Wright (1861-1947) a partir dei recèrcas dei biologistas francés André
Chantemesse (1851-1919) e Fernand Widal (1862-1929).



https://oc.wikipedia.org/wiki/Litre

Lo litre (simbòls: l o ben L, letra èla en minuscula o en majuscula, a vegadas
ℓ) es dempuèi 1964 un nom especial per lo decimètre cubic (simbòl: dm3) segon la
decision presa per la 12a Conferéncia Generala dels Peses e Mesuras (CGPM).
L'unitat de volum del Sistèma Internacional d'Unitats (SI) es lo mètre cubic
(simbòl: m3); lo litre equival a un milen de mètre cubic. Lo simbòl L foguèt
adoptat en 1979 per la 16a Conferéncia Generala dels Peses e Mesuras e es
recomandat per evitar de confusions amb la chifra 1.

Es pas una unitat del Sistèma Internacional, mas lo SI n'accèpta l'usatge tot en
recomandant l'utilizacion de las unitats del SI, e es una unitat fòrça utilizada
dins la vida quotidiana mas es pas recomandada dins lo camp de la sciéncia.

L'etimologia de l'unitat deriva d'una antica unitat de volum francesa, lo
litron, via l'unitat medievala litra (en latin). Aquela darrièra ven al meteis
temps d'una unitat grèga de gaireben 16 onças. Lo sistèma metric francés
prenguèt lo litre per unitat de basa

L'origina del litre se tròba dins lo procèssus d'unificacion de las mesuras de
la Revolucion Francesa, decidit per l'Assemblada Constituenta de 1791 per
resòlvre lo problèma de la diversitat de las mesuras dins lo reialme. Lo litre
apareis pel primièr còp amb la mesura de la capacitat dins la lei del 18
germinal de l'an III (7 d'abril de 1795) definit en foncion del mètre, lo litre
se definís coma « la mesura de volum, tant pels liquids coma pels solids, d'un
cube amb una aresta egala a una desena partida d'un mètre ».

En 1879 lo Comitat Internacional dels Peses e Mesuras adoptèt lo litre e son
simbòl l minuscula. En 1901, la tresena Conferéncia Generala dels Peses e
Mesuras tornèt definir lo litre coma « lo volum ocupat per la massa d'un
quilograma d'aiga pura a sa densitat maximala e jos la pression atmosferica
normala », çò que vòl dire: aiga pura a 1 atm e una temperatura un pauc
superiora a 3,98 °C. Lo litre, segon aquela definicion, equivaliá a 1,000028 dm3
(inicialament 1,000027 dm3).

Pus tard s'especifiquèt pel punt de referéncia que la densitat maximala de
l'aiga èra a 4 °C atal la densitat de l'aiga pura es leugièrament inferiora a
1,0000 kg/l.

Un dels scientifics que provèt los desviaments de la mesura del litre foguèt lo
fisician Charles Édouard Guillaume, que en 1904 provarà experimentalament que la
densitat de l'aiga a 4 °C èra de 1,000028 dm3.

Finalament, a causa de la complexitat de la definicion del litre, en 1964 se
tornèt utilizar la definicion de 1793, de la 12a CGPM constatant en 1960 qu'aviá
una diferéncia de 28 milionens a respècte del decimètre cubic, lo litre venguèt
pas pus qu'un nom especial pel decimètre cubic.

En 1979, la 16a CGPM decidiguèt l'utilizacion tant de la l minuscula coma la L
majuscula per evitar las confusions entre la l e lo nombre 1 o amb la letra "i"
majuscula, amb l'indicacion que dins lo futur restarà pas pus qu'un dels dos
simbòls. A l'ora d'ara, los dos simbòls existisson encara.

Abans 1979, lo simbòl ℓ (U+2113), venguèt familiar dins qualques païses; per
exemple, èra recomandat per la publicacion M33 de la South African Bureau of
Standards. Aquel simbòl se pòt trobar encara dins de païses de lenga anglesa e
son usatge encara es acceptat en Japon e dins la Corèa del Sud. De païses (coma
Canadà) recomandavan utilitzar la minuscula ℓ totjorn quand es possible o per
defaut (totjorn per evitar la confusion possibla amb lo numeral 1).

La 16a Conferéncia Generala dels Peses e Mesuras, rendèt possible l'usatge dels
dos simbòls. La L majuscula es aquela que s'utiliza en practica, daissant
relegada la ℓ minuscula als puristas.

Al litre s'aplican los prefixes del Sistèma Internacional d'Unitats; lo pus
utilizat es lo millilitre qu'equival a la milena partida d'un litre. Notar que
los pus utilizats son marcats en negreta.

Lo litron es una anciana unitat francesa de volum, que serviguèt per mesurar los
grans. D'aquela unitat se deriva etimologicament lo nom del litre. Lo volum d'un
litron es equivalent a 0,813 l

Lo pus abitual es d'utilizar lo litre per mesurar los volums dels liquids (aiga,
vin, òli, etc.) tanben per indicar la capacitat de:



https://oc.wikipedia.org/wiki/Kowait

Kowait (en arabi: الكويت, al-Kuwayt) es un estat d'Asia situat al fons del Golf
Persic. Per tèrra, fa frontièra amb Iraq al nòrd e l'Arabia Saudita al sud.

Poblat dempuei lo periòde mesopotamian, lo territòri dau Kowait actuau serviguèt
de comptador marchand durant l'Antiquitat e l'Edat Mejana per leis abitants de
la region e per certanei pòbles europèus ò asiatics (Grècs, Romans, Portugués,
Pèrses... etc.).

En 1715, una dinastia originària d'Arabia Centrala, leis Al Sabah, ne'n prenguèt
lo contraròtle. Desvolopèt rapidament lo comèrci ambé leis Índias e aquò atirèt
l'atencion dei Britanics. En despiech de la senhoriá — teorica — otomana sus lo
principat Al Sabah, Londres exerciguèt son influéncia dins la region e la placèt
sota sa proteccion en 1899. En 1913, de negociacions entre Britanics e Turcs
permetèron de fixar lei premierei frontieras de l'emirat. Un an pus tard, Kowait
venguèt oficialament un protectorat britanic. Lo traçat frontalier foguèt
rapidament contestat en 1920 per Ibn Saud que conquistèt lo sud de Kowait.
Pasmens, una intervencion britanica l'empachèt d'ocupar lo nòrd que formèt lo
Kowait modèrne après una novèla definicion dei frontieras en 1922.

A partir de 1934, la British Petroleum Company e la Gulf Oil Corporation of
America s'associèron per fondar la Kuwaït Oil Company e explorar lo territòri de
l'emirat en cèrca de jaciments de petròli. La produccion acomencèt en 1946 e
assegurèt la prosperitat deis Al Sabah.

Lo 19 de junh de 1961, Londres renoncièt a son protectorat e Kowait retrobèt sa
sobeiranetat. En 1962, una constitucion parlamentària foguèt adoptada. Gràcias
ai revenguts petroliers, Kowait modernizèt son administracion e fondèt
d'institucions modèrnas. Dins aquò, l'emir gardèt un contraròtle estricte sus la
vida politica e, en decembre de 1975, la victòria electorala dei partits de
senèstra entraïnèt la suspension de la constitucion.

Kowait integrèt la Liga Aràbia tre son independéncia mai deguèt rapidament
s'aparar còntra leis ambicions de sei vesins. Per aquò, lo país chausiguèt de
jogar la carta dau sostèn a la causa aràbia en fàcia d'Israèl (embargs
petroliers en 1967 e en 1973, condamnacion deis acòrds de patz entre Egipte e
Israèl, sostèn financier a l'OLP... etc.) ambé l'objectiu de trobar de sostèns
au sen dau mond arabi.

Pasmens, aquò permetèt pas d'alunchar la menaça d'Iraq — Bagdad aviá revendicat
Kowait coma una partida de son territòri fins a una intervencion britanica en
1961 — e l'abséncia de definicion clara de la frontiera entre lei dos país dins
lo sector de Chatt el-Arab agravèt lei tensions. Ansin, en març de 1973,
l'armada iraquiana mobilizèt sei tropas a la frontiera avans de renonciar a una
guèrra en fàcia de l'oposicion dei monarquias petrolieras. Dins aquò, Kowait
mantenguèt sei relacions ambé Bagdad en causa de son ostilitat a la Revolucion
Iraniana. De 1980 a 1988, sostenguèt Saddam Husayn dins sa guèrra còntra
Teheran, çò qu'entraïnèt en 1981 lo bombardament d'installacions petrolieras
kowaitianas per l'armada iraniana. D'organizacions chiitas, sostengudas per lo
govèrn iranian, organizèron tanben plusors atemptats còntra d'interès
kowaitians.

Pasmens, après la fin de la Guèrra Iran-Iraq, lei relacions ambé Bagdad se
desgradèron tornarmai car Kowait refusèt d'aleujar lo deute iraquian. Au
contrari, Kowait sostenguèt una aumentacion generala de la produccion petroliera
que permetiá de demenir lo pretz deis idrocarburs e d'estranglar l'economia de
son vesin. Lo 2 d'aost de 1990, Saddam Husayn ordonèt donc l'invasion de
l'emirat que foguèt rapidament ocupat. Aquò entraïnèt una reaccion viva de la
comunautat internacionala e una coalicion militara menada per leis Estats Units
liberèt lo país en març de 1991 après una brèva guèrra. En novembre de 1994,
Iraq reconoguèt finalament lei frontieras kowaitianas mai lei tensions
frontalieras demoran totjorn importantas. De represalhas toquèron leis abitants
sospichats de collaboracion e lei Palestinians (170 000 personas) assimilats a
l'OLP qu'aviá chausit lo camp iraquian.

Après una brèva temptativa de restauracion en 1980, la vida parlamentària foguèt
tornarmai suspenduda en 1986. Pasmens, l'invasion iraquiana obliguèt l'emir a
acceptar de concessions politicas. Dempuei 1991, Kowait conoís donc un periòde
de democracia fòrça limitada. D'eleccions son ansin regularament organizadas mai
son generalament aisament ganhadas per lei partisans deis Al Sabah que mantènon
un contraròtle estricte de la societat. En particular, lei pòstes principaus dau
govèrn demoran entre lei mans de princes eissits de la dinastia. Pasmens, leis
oposicions liberalas e, subretot, islamistas contunian de se renfòrçar.



https://oc.wikipedia.org/wiki/1921

Dins lo corrent de l'estiu, l'armada cargada de conquistar lo nòrd de Marròc se
turtèt a la revòuta de la region. Entre julhet e aost, aperaquí 17 000 soudats
espanhòus foguèron tuats ò capturats a l'entorn d'Anoal entraïnant la pèrda d'un
armament important (200 canons e 400 mitralhièras) e de la màger part de la
region.

Contuniacion de la Guèrra Civila Russa a l'avantatge notabla dei Bolchevics que
son poder foguèt d'ara endavant fòrça ben establit a Moscòu. D'efècte, maugrat
la persisténcia de movements armats blancs en Siberia, poguèron jamai
representar una menaça vertadiera e deguèron, au contrari, recular en fàcia deis
avançadas deis armadas rojas. Pasmens, lo sistèma de comunisme de guèrra
contunièt de causar una crisi economica grèva e la famina apareguda a la fin de
1920 causèt de milièrs de mòrts suplemtaris. En març, aquelei dificultats
entraïnèron la revòuta dei marins de la basa de Kronstadt (2 - 17 de març) que
foguèt reprimima après dètz jorns de combats acarnats e saunós. L'agitacion
agantèt d'autrei regions e decidiguèt Lenine d'adoptar una politica novèla dicha
NEP autorizant una liberalizacion economica limitada, especialament dins lo
domeni agricòla. Lei requisicions de la guèrra foguèron tanben remplaçat per un
impòst feble en natura. Aquò permetèt d'amaisar la situacion.

Retirada dei tropas britancas au començament de l'annada. Lo 22 de febrier, lo
coronèu Reza Pahlavi ocupèt la capitala ambé sei tropas e i prenguèt lo poder. A
son iniciativa, se formèt un govèrn novèu. I venguèt Ministre de la Guèrra.

Desvolopament dau vaccin BCG còntra la tuberculòsi per lei biologistas Francés
Albert Calmette (1863-1933) e Camille Guérin (1872-1961).



https://oc.wikipedia.org/wiki/Union_Europ%C3%A8a

L’Union Europèa es una organizacion internacionala que recampa la majoritat dels
estats del continent europèu. Aquela organizacion al còp supranacionala e
intergovernamentala es estada establida amb aquela denominacion per 12 estats
amb lo Tractat de Maastricht en 1993. L’Union Europèa completa compren la
Comunautat Europèa, precedentament nomenada Comunautat Economica Europèa, dicha
tanben Mercat Comun, tant coma doas formas de cooperacions institucionalizadas,
la Politica Estrangièra e de Seguretat Comuna (PESC) e la cooperacion en matèria
de justícia e d'afars interiors.

L’Union recampa vint e uèch estats europèus dempuèi lo 1èr de julhet de 2013 :
Alemanha, Àustria, Belgica, Bulgaria, Chequia, Chipre, Croàcia, Danemarc,
Eslovaquia, Eslovènia, Espanha, Estònia, Finlàndia, França, Grècia, Irlanda,
Itàlia, Letònia, Lituània, Luxemborg, Malta, Ongria, los Païses Basses, Polonha,
Portugal, lo Reialme Unit, Romania e Suècia.

Las institucions de l'Union Europèa son las institutions que regisson l'Union
Europèas. Essent venguda una figura politica, economica e monetari, aquela a
besonh d'institucions que lo ròtle es de defendre las seunas valors, los seus
objectius, los seus interesses, e aqueles dels ciutadans e dels Estats membres,
e que foncionan en collaboracion prima amb los govèrns e las administracions
d'aqueles.

Segon l'article 13 del Tractat de Maastricht, aquelas institucions son las
seguentas: lo Parlament Europèu, lo Conselh Europèu, lo Conselh de l'Union
Europèa, la Comission Europèa, la Cort de Justícia de l'Union Europèa, la Banca
Centrala Europèa e la Cort dels Comptes Europèa.

En mai d'aquelas institucions primárias foguèron creadas d'organs s'ocupan de
domènis especifics (Mediator europèu), d'organs financièrs (BCE, BEI),
consultatius (CESE, CDR) , interinstitucionals (JOUE) o decentralizats (las
agéncias).



https://oc.wikipedia.org/wiki/1962

En julhet, arrestacion e « disparicion » de Tou Samouth, cap dau partit
comunista cambotjan qu'èra enebit dempuei d'annadas. Après aquel eveniment, lei
membres dau partit abandonèron lei vilas per s'installar dins lei zònas ruralas
onte lo contraròtle policier èra plus feble.

Premiera susvolada de la planeta Vènus per la sonda espaciala estatsunidenca
Mariner 2. La mission realizèt divèrsei mesuras e descurbiguèt la temperatura
fòrça auta (mai de 700 K) de la superficia. Observèt tanben l'abséncia de camp
magnetic, la quasi abséncia d'aiga dins l'atmosfèra e confirmèt lei mesuras
regardant lo periòde de rotacion.

D'autra part, capitada dei premiers tirs dei fusadas Titan e Yanguel,
respectivament estatsunidenca e sovietica.

Isolament dau virus de la rubeòla per doas còlas menadas respectivament per lei
fisicians Parkman e Weller. Aquò permetèt de desvolopar un vaccin dins lo
corrent deis annadas 1960 (comercialiat a partir de 1970).

Capitada de la mesa en orbita per la NASA dau premier satellit de
telecomunacions civiu vertadier (Telstar).



https://oc.wikipedia.org/wiki/1836

Contuniacion de la guèrra còntra lo Califat de Sokoto. Après la desfacha sevèra
de l'annada passada (destruccion de la capitala per Sokoto), tot lo nòrd dau
reiaume foguèt abandonat.

Contuniant leis operacions còntra Tèxas, lo generau Santa Anna foguèt vencut e
capturat a la batalha de San Jacinto (21 d'abriu) per leis insurgents dirigits
per Sam Houston. Foguèt alora obligat d'ordonar lo retirament dei soudats
mexicans de Texàs. Non reconeguda per Mexico, la Republica de Texàs venguèt
alora un enjòc diplomatic important que foguèt a l'origina de la guèrra còntra
leis Estats Units en 1846-1848.

Perseguida dei combats còntra Mexic fins a la batalha de San Jacinto (21
d'abriu) que permetèt de capturar lo generau Santa Anna. En cambi de sa
liberacion, foguèt obligat de retirar sei tropas laissant Tèxas venir de facto
independent.

Depaus de brevet dau premier revòuver vertadier per l'engenhaire estatsunidenc
Samuel Colt (1814-1862). D'utilizacion simpla a respèct deis armas dau periòde,
lo Colt conoguèt un succès important e generalizèt l'utilizacion de revòuvers e
d'armas amb un barrilhet fins a l'aparicion de pistolets eficaç vèrs la fin dau
sègle XIX.

Invencion de la premiera pila impolarizabla per lo quimista e fisician britanic
John Frederic Daniell (1790-1845). Aquela pila trobèt d'aplicacions importantas
dins lo telegraf qu'èra alora a se desvolopar e que necessitava de fònts
d'energia constantas e fisablas.



https://oc.wikipedia.org/wiki/Canad%C3%A0

Canadà es lo segond país del mond per la superfícia totala, e lo pus grand de
las Americas. Es bordat al nòrd-oèst per l'estat american d'Alaska e al sud per
lo territòri continental dels Estats Units d'America e s'espandís d'èst en oèst
entre Ocean Atlantic e Ocean Pacific.

Lo territòri del Canadà actual foguèt abitat durant millenis per diferents
pòbles arborigèns. A partir de la fin del sègle XV, d'expedicions colonialas
britanicas e francesas explorèron, e pus tard poblèron, la region de la còsta
atlantica. França cediguèt totas sas colonias d'America del Nòrd a la Granda
Bretanha en 1763 après la Guèrra de Sèt Ans. En 1867, amb l'union de tres
colonias britanicas dins la Confederacion canadenca, Canadà èra format d'un
dominion federal de quatre províncias. Comencèt una reünion de províncias e
territòris cap a un processus d'autonomia, qu'abotirà al Canada Act en 1982.

Canadà es un estat federal governat coma una democracia parlamentària e una
monarquia constitucionala, amb Elisabèt II coma cap d'estat. Lo país e
oficialament bilingüe e multicultural al nivèl federal, amb una populacion
d'aproximativament 33.4 million de personas en 2011. L'economia de Canadà es una
de las pus importanta al mond que depend largament de sas ressorsas naturalas e
del negòci internacional, particularament amb los Estats Units, amb los quals
las relacions foguèron longas e complicadas. Per son PIB per abitant , lo país
se classa al noven reng mondial, e al sesen reng per son indici del
desvolopament uman. Es tanben ben classat al nivèl internacional per
l'educacion, la qualitat de vida, la tranparància de govèrn, e la libertat del
comèrci. Canadà es sòci del G7, G8, G20, OTAN, OCDE, OCM, Commonwealth,
Francofònia, OAS, APEC, e de las Nacions Unidas.

Lo nom Canadà ven del mot laurencian (lenga iroquesa) kanata, que significa
"vilatge" o "poblament". En 1535, los abitants indigènas de la region de la vila
de Quebèc actuala utilizèron aqueste mot per dirigir l'explorador francés
Jacques Cartier cap al vilatge de Stadacona. Pus tard Cartier utilizèt lo tèrme
de Canadà per designar non solament aqueste vilatge, mas tanben l'airal entièr
de la tribú de Donnacona (cap de Stadacona); en 1545, los libres e las mapas
europèas comencèron de se referir a aquela region jol nom de Canadà.

Coma per leis autrei pòbles d'America dau Nòrd, la populacion dau Canadà actuau
es eissida de la mescla de quatre ensems principaus :

Leis informacions sus l'istòria deis Amerindians son fòrça raras avans lo sègle
XVI. A l'arribada dei premiereis explorators europèus, sièis grops principaus
dominavan lo territòri canadenc actuau : leis Inuits lòng dins lei regions pus
nòrdicas, leis Atabascans dins l'oèst, leis Algonquins dins l'èst, leis Iroqués
dins la vau de Sant Laurenç, lei Salish au sud-oèst e de populacions siox dins
lo sud.

Lo continent american èra conegut dei Vikings que l'avián descubèrt per azard en
985 ò en 986. Segon lei sagas islandesas, un grop de Vikings comandats per Leif
Ericson passèt vèrs l'an 1000 un ivernatge dins un país dich « Vinland » situat
a l'oèst de Groenlàndia. En 1960, la descubèrta de la pichona colonia de l'Anse
aux Meadows confirmèt l'existéncia d'una preséncia vikinga ponctuala en America
dins lo corrent de l'Edat Mejana Centrala. Pasmens, aquel interès durèt gaire e
l'existéncia d'America foguèt obligada fins ais expedicions de Cristòl Colomb a
la fin dau sègle XV.

Après la fin de l'Edat Mejana, lei premierei reconeissenças europèas lòng dau
litorau canadenc aguèron luòc en 1497-1498 ambé lei viatges de John Cabot,
explorator italian au servici d'Anglatèrra, a l'entorn de Tèrra Nòva. Pasmens,
Cabot dispareguèt dins la region durant una segonda expedicion e la region
interessèt plus leis Europèus fins ais annadas 1520.

Lo novelum de l'interès per lo nòrd-oèst de l'Ocean Atlantic foguèt l'òbra de
Francés Ièr (1515-1547) tant que cercar lo « Passatge dau Nòrd-Oèst » vèrs Asia
que contrar l'influéncia espanhòla en America. En 1524, financèt ansin
l'expedicion de Giovanni da Verrazzano que reconoguèt la region e li donèt lo
nom de Novèla França. Puei, a partir de 1534, una exploracion pus seriosa
acomencèt sota la direccion de Jacques Cartier. De 1534 a 1542, tres viatges
permetèron ai Francés de descubrir la vau de Sant Laurenç. Pasmens, lei
projèctes de creacion d'una colonia permanenta mau capitèron e ges de richessa
foguèt descubèrta. Lei colons subrevivents foguèron repatriats en 1543.

Dins aquò, lei Francés contunièron de frequentar la region onte de
colonias-comptadors (establiments provisòris destinats au comèrci) foguèron
fondadas per servir de basa ai pescaires e ai marchands de pelissas. Aquela
darriera activitat comencèt de venir importanta a partir deis annadas 1580 e
justifiquèt de temptativas novèlas de colonizacion. En 1608, Samuel de Champlain
fondèt la Vila de Quebèc qu'es a l'origina dau poblament francés en Canadà.
Pasmens, en despiech de l'establiment de relacions bònas ambé lei Hurons, la
vila se desvolopèt pas e teniá solament un centenau d'abitants en 1627.

Fondada en 1627 per desvolopar la Novèla França, la Companhiá dei Cent Associats
recrutèt de colons, fondèt una segonda colonia a Trois-Rivières e permetèt
l'arribada de jesuistas (1632). Lei missionaris fondèron la vila de Montreal per
servir de basa a l'evangelizacion deis indigèns. Pasmens, la ciutat venguèt
rapidament un centre dau comèrci de pelissas e lei jesuistas s'installèron
dirèctament au sen dei comunautats hurons.

Dins aquò, aqueu sistèma conoguèt tanben rapidament de problemas car un
conflicte entre Hurons e plusors autrei pòbles iroqués s'acabèt per una desfacha
dei premiers. Chaplats per lei venceires, lei Hurons s'installèron a proximitat
de Quebèc e certanei s'integrèron a la societat coloniala. La guèrra se
transformèt alora en conflicte dirècte entre Francés e Iroqués (Guèrras
francoiroquesas). Lei combats causèron la falhida de la la Companhiá dei Cent
Associats en 1663. Loís XIV (1643-1715) decidèt alora de transformar la colonia
en província reiala.

Loís XIV nomèt un governador generau cargat dei relacions ambé leis Amerindians
e leis Anglés e un intendant cargat dei finanças, de la justícia e de la
polícia. Mandèt tanben de tropas regularas que permetèron d'impausar la patz ais
Iroqués en 1667. Un regime dich « senhorau » organizèt la colonia. Proprietaris
dei tèrras, de senhors leis arrendèron a de païsans en cambi d'una renda. De
mai, leis abitants devián pagar lo dèima, cumplir de corvadas e servir au sen de
la milícia.

Dins aquelei condicions, lo poblament de la província foguèt malaisada. Gràcias
a una politica activa d'incitacions (tèrras donadas ai soudats après seis
annadas de servici, servitors sota contract, mandadís fòrçat de fremas... etc.),
la populacion passèt de 3 000 abitants en 1663 a 10 000 en 1681. Pasmens, aquel
esfòrç foguèt pas perseguit e a partir deis annadas 1680, la creissença naturala
foguèt l'unic factor d'aumentacion de la populacion.

En parallèl de la politica de renfòrçament dau poblament francés dins la vau de
Sant Laurenç, leis autoritats de la Novèla França sostenguèron l'exploracion de
la region e la creacion de contactes ambé leis Amerindians. La recèrca de
Mississipí e lo desvolopament dau comèrci (pelissas) ne'n foguèron lei motors
principaus.

En 1673, Louis Jolliet e Jacques Marquette passèron la region dei Grands Lacs e
reconoguèron una partida importanta dau fluvi fins au Gof de Mexic. En 1682, una
expedicion francesa dirigida per Cavelier de La Salle prenguèt lo contraròtle de
sei bocas e una colonia i foguèt fondada en 1699.

La patz signada en 1667 entre Francés e Iroqués èra demorada precària en causa
dau desvolopament dei relacions entre la Novèla França e divèrsei pòbles
indigèns desirós de trobar una proteccion còntra l'expansionisme iroqués. Dins
lo corrent deis annadas 1690, leis Anglés, en guèrra còntra Loís XIV en Euròpa,
encoratjèron una represa de la guèrra francoiroquesa e sostenguèron leis
Iroqués. Pasmens, a respèct de la premiera partida de la guèrra, lei colons
s'èran adaptats ai tacticas de guerilha deis Amerindians e podián tanben comptar
ambé l'ajuda de tropas regularas. Après una tiera de desfachas, leis Iroqués
deguèron donc negociar e lei dos camps signèron una patz definitiva en 1701.

Poissanças rivalas en Euròpa, França e Anglatèrra exportèron rapidament sa lucha
en America dau Nòrd onte lei motius de conflictes, principalament per de rasons
comercialas, èran pas rars. Premier, Tèrra Nòva èra lo centre de rivalitats
entre pescaires francés, que frequentavan lo nòrd de l'illa, e colons anglés
installats a Saint John's.

Puei, veniá la question d'Acàdia onte de Francés s'èran installats, a la seguida
d'iniciativas privadas, dins la baia de Fundy a partir de 1630. Amainatjèron la
region per l'agricultura e desvolopèron de relacions comercialas ambé leis
Anglés. Pasmens, en despiech d'aquelei relacions bònas, demoravan una menaça per
lei colonias dau nòrd-èst deis Estats Units actuaus.

Enfin, i aviá lei tensions entraïnadas per lo comèrci de pelissas dins la baia
d'Hudson, tenguda per leis Anglés, e dins lei territòris de la Novèla França. En
fòra de la concurréncia entre marchands, aquò aviá subretot entraïnat la presa
de contraròtle de la vau de Mississipí per França, çò que menaçava de blocar a
tèrme l'expansion anglesa vèrs l'oèst.

La premiera guèrra vertadiera entre Francés e Anglatèrra en America dau Nòrd se
debanèt durant la Guèrra de Succession d'Espanha (1702-1713). Se concentrèt
principalament sus lei regions litoralas. Lei Francés ataquèron Tèrra Nòva en
1706 e en 1709 mai perdiguèron Acàdia en 1710. Puei, leis Anglés ataquèron la
vau de Sant Laurenç onte foguèron batuats a Quebèc en 1711.

A la fin de la guèrra, en 1713, lo Tractat d'Utrecht reorganizèt la region per
tenir còmpte dei combats. Acàdia passèt sota sobeiranetat anglesa mai França
obtenguèt leis illas dau Cap Breton e dau Prince Edoard. Lei pescaires francés
gardèron sei drechs de pesca a l'entorn de Tèrra Nòva e lo limit entre lei
territòris de la baia d'Hudson e de la Novèla França foguèt fixat sus la linha
de partiment deis aigas.

De la Guèrra de Succession d'Espanha a la Guèrra de Sèt Ans, Quebèc conoguèt un
periòde de patz relativa que favorizèt son desvolopament, especialament gràcias
a la pesca e au comèrci. Vèrs 1750, la vau de Sant Laurenç, que començava
d'èsser dicha Canadà segon una apelacion iroquesa, èra poblada per 60 000 colons
e l'illa dau Cap Breton per 5 000. L'expansion vèrs la vau de Mississipí avián
contuniat. Una tiera de fòrts e divèrseis alianças ambé lei pòbles amerindians
ne'n asseguravan lo contraròtle. Pasmens, la demografa dei colonias francesas
èra febla a respèct d'aquela dei territòris anglés d'America (100 000 colons
còntra 1,5 milions).

La represa dei conflictes francoanglés en Euròpa dins lo corrent dau rèine de
Loís XV (1715-1774) aguèt de repercussions en America. Se la Guèrra de
Succession d'Àustria se limitèt a la captura de l'Illa dau Cap Breton per leis
Anglés en 1745 (foguèt renduda en 1748), de tensions vivas apareguèron lòng de
Mississipí onte lei combats venguèron frequents tre lo començament deis annadas
1750.

A partir de 1756, leis escaramochas se generalizèron ambé l'acomençament de la
Guèrra de Sèt Ans (1756-1763). Gràcias a seis aliats amerindians e son
experiéncia de la « pichona guèrra » dins lei seuvas de la region, l'armada
francesa capitèt d'arrestar lei premiereis atacas anglesas en direccion de
Quebèc. Pasmens, a partir de 1758, la superioritat numerica anglesa menacèt la
Vila de Quebèc que capitulèt lo 18 de setembre de 1759 après un sètge de tres
mes. L'annada seguenta, maugrat una brèva còntra-ofensiva (reconquista
provisòria de Quebèc), lei Francés foguèron obligats de capitular. Obtenguèron
pasmens d'asseguranças regardant l'usatge de sa lenga e la libertat de culte.

Maugrat la capitulacion francesa, leis Amerindians qu'èran estats aliats ai
Francés contunièron de combatre leis Anglés, especialament dins la region dei
Grands Lacs. En particular, en 1763, Pontiac, un cap deis Ottawes, declarèt la
guèrra generala còntra lei colons anglés e menacèt Pennsilvània e Virgínia. La
repòsta de Londres prenguèt la forma d'una reocupacion dei fòrts francés de
Mississipí e de la disseminacion planificada de malautiás (vairòla).

Leis Anglés foguèron obligats de negociar e una proclamacion reiala reconoguèt
lei drechs territòriaus deis Amerindians e fixèt leis Apalaches coma limit de la
colonizacion europèa. Mau respectat per la seguida, aqueu tèxte permetèt pasmens
d'amaisar lei tensions. Pontiac l'acceptèt en 1766 e son assassinat, tres ans
pus tard, privèt leis indigèns dei Grands Lacs d'un cap eficaç.

Lo Tractat de París (1763) reconoguèt l'annexion anglesa de la quasi totalitat
de la Novèla França, compres lei colonias de la vau de Sant Laurenç. La region
prenguèt alora lo nom de « Quebèc ». Pasmens, la question dei colons francés èra
pas lo problema pus important per leis autoritats anglesas d'America dau Nòrd.
D'efèct, la pression coloniala dins leis Apalaches èra una menaça pus grèva car
lei colons desobesissián ai restriccions impausadas per la proclamacion reiala
de 1763.

Per assaiar de reglar aqueu problema, Londres decidèt de restacar lei territòris
au nòrd dau riu Ohio a la colonia de Quebèc. Aquò agravèt lei tensions entre
Anglatèrra e sei 13 colonias mai contentèt lei colons francofòns. De mai, lo
govèrn anglés acceptèt de reconóisser la Glèisa Catolica e de mantenir lei lèis
civilas francesas. Ansin, en Quebèc, la vida dei Francés cambièt gaire franc dau
remplaçament d'una partida deis elèits, rintradas en França en 1763, per de
marchands ò de senhors anglés.

En 1775, Quebèc demorèt donc fidèu a la corona anglesa dins lo corrent de la
Guèrra d'Independéncia deis Estats Units d'America. En particular, en 1775-1776,
lei milícias localas participèron a la defensa de la vau de Sant Laurenç còntra
leis Estatsunidencs que deguèron finalament se retirar. Après la desfacha
anglesa e l'establiment d'una frontiera novèla dins la region dei Grands Lacs,
de desenaus de miliers de leialistas venguèron s'installar en Quebèc,
especialament dins lei regions superioras de la vau de Sant Laurenç qu'èran
gaire abitadas. Aquò entraïnèt la formacion de l'Aut Canadà (lo sud de l'Ontàrio
actuau). Lei territòris francofòns formèron alora lo Bas Canadà. En 1791, lo nom
« Canadà » foguèt oficialament adoptat per designar l'America dau Nòrd
Britanica. Leis autrei colonias anglesas de la region (Illa dau Cap Breton,
Tèrra Nòva... etc.) gardèron una existéncia distinta de Canadà.

L'exploracion dei territòris a l'oèst de Quebèc foguèt un procès relativament
lòng. De Sant Laurenç ai Montanhas Rocassosas, foguèt principalament l'òbra de
pioniers interessats per lo comèrci dei pelissas, activitat totjorn lucrativa.
Lo pus famós foguèt Alexander Miller qu'agantèt l'Ocean Artic en 1789 e l'Ocean
Pacific en 1793. Aquò permetèt d'establir lo contacte ambé lei grops principaus
d'Amerindians : Ojibwes dins lei seuvas au nòrd dei Grands Lacs, Cris a l'oèst
deis Ojibwes, Assiniboines a l'oèst dei Cris, Pès Negres vèrs lei Rocassosas e
Athabaskans au nòrd-oèst. Leis Inuits e divèrsei pòbes algonquins dei Rocassosas
contunièron d'escapar a l'influéncia europèa.

Pasmens, totei lei pòbles indigèns foguèron pauc a pauc tocats per lei
consequéncias dau comèrci dei pelissas. D'efèct, doas companhiás, la Companhiá
de la baia d'Hudson e la Companhiá dau Nòrd-Oèst, se faguèron concurréncia
entraïnant una multiplicacion dei comptadors e dei caças. A tèrme, la demenicion
dau nombre d'animaus causèt de dificultats alimentàrias per lei tribüs
amerindianas, agravadas per leis epidemias veïculadas per lei pioniers e per lei
degalhs liats a la consumacion d'alcòl.

A l'oèst dei Montanhas Rocosas, maugrat quauquei reconóissenças de trapaires,
l'exploracion foguèt subretot l'òbra de navigaires e de colons locaus. D'efèct,
dins lo corrent de la segonda mitat dau sègle XVIII, plusors missions maritimas
(James Cook en 1778), George Vancouver en 1791-1795... etc.) i notèron la
posicion dau litorau e deis illas principalas. En 1804-1806, una mission
terrèstra estatsunidenca i foguèt mandada entraïnant la creacion d'un
condominium angloestatsunidenc sus la region en 1818. Puei, foguèt partejada
entre lo Reiaume Unit e leis Estats Units en 1846 au nivèu dau 49en parallèl.
L'illa de Vancouver venguèt alora oficialament una colonia britanica.
Rapidament, la descubèrta de jaciments d'aur entraïnèt un important movement
d'emigracion dins la region e la fondacion de la colonia de la Colómbia
Britanica en 1858.

A partir de 1758, Londres comencèt de delegar certanei poders a sei colonias
d'America dau Nòrd. Aquelei territòris conoguèron una tiera d'evolucions
institucionalas que causèron de tensions, especialament entre l'autoritat
britanica e lei dos Canadà. Ansin, la Novèla Escòcia foguèt dotada d'una
assemblada representativa en 1758. Foguèt seguida de l'Illa dau Prince Edoard en
1789 e dau Novèu Brunswick en 1784. En 1791, un Acte constitucionau devesiguèt
la colonia de Quebèc entre l'Aut Canadà (l'Ontàrio actuau) e lo Bas Canadà (lo
Quebèc actuau) e i creèt una assemblada legislativa. Pasmens, dins lo Bas
Canadà, lo poder executiu demorèt entre lei mans dei Britanics.

Aquela maufisança aguèt ges de consequéncia durant la Guèrra de 1812-1815,
temptativa deis Estats Units de conquistar l'America dau Nòrd Britanica. Au
contrari, lei milicians dau Bas Canadà se destinguiguèron durant lei combats,
especialament a Châteauguay e au mas Crysler. En 1815, lo conflicte, vengut
fòrça impopular ais Estats Units s'acabèt per la restauracion dau statu quo ante
bellum.

Lo ròtle dei milícias popularas dins la defensa de Canadà entraïnèt rapidament
de revendicacions politicas au sen de la populacion. Dins l'Aut Canadà, foguèron
portadas per lei « reformistas » de William Mackenzie còntra l'oligarchia. Dins
lo Bas Canadà, prenguèron la forma d'una oposicion entre Canadencs francés,
dirigits per Louis-Joseph Papineau, e « poder anglés ». En 1837, una crisi
economica entraïnèt d'insureccions dins lei dos Canadà e plusors caps
canandencs, compres Mackenzie e Papineau, foguèron obligats de s'exilar après la
repression dei revòutas.

Pasmens, tre 1838, Londres comprenguèt la necessitat de menar de reformas e
nomèt lo còmte John Lambton per reorganizar lei províncias canadencas.
Preconisèt de lei fusionar per formar un Canadà unic dominat per leis anglofòns.
En 1841, l'Acte d'Union prononcièt la reünion dei dos Canadà e lo francés
perdiguèt son estatut de lenga oficiala. Montreal venguèt la capitala d'aquel
ensems.

L'Acte d'Union reglèt pas la question dei revendicacions popularas a l'origina
dei revòutas de 1837. Au contrari, maugrat leis esperanças inicialas de Londres,
favorizèt sa resurgéncia e permetèt rapidament una liberalizacion de la societat
canadenca. Contentèt tanben pas lei particularismes francés e anglés e la
question de l'organizacion futura de Canadà venguèt un subjècte important de
debats dins lo corrent deis annadas 1850-1860.

Lo projècte politic dau còmte Lambton mau capitèt rapidament car la majoritat
« anglesa » se formèt jamai. En plaça, lei reformators francés e anglés formèron
un frònt comun sota la direccion de Louis Hyppolyte Lafontaine e de Robert
Baldwin. En 1848, Londres acceptèt la mesa en plaça, de facto, d'un regime
parlementari. Units, lei Canadencs francés obtenguèron tanben la restauracion
dau francés coma lenga oficiala e venguèron la principala fòrça politica de la
colonia. En parallèl, lo retorn de la prosperitat economica favorizèt lo retorn
a la calma. Favorizèt tanben una imigracion, principalament originària deis
Illas Britanicas, qu'entraïnèt una aumentacion de la populacion de 1,5 milions
d'abitants en 1841 a 3,2 milions en 1861. De linhas de camin de fèrre foguèron
bastidas per jónher lei vilas principalas entre elei e, en 1858, la capitala
foguèt transferida a Ottawa (mai Montreal a gardat sa primautat economica).

A partir deis annadas 1850, aqueleis evolucions maucontentèron lei reformistas
de l'ancian Aut Canadà, dirigits per un protestant anticatolic dich Georges
Brown, venguts ostils a la « dominacion politica dei Canadencs francés ». Aquò
entraïnèt en 1854 la formacion d'una aliança entre Canadencs francés e
conservadors anglés per mantenir lo statu quo. Pasmens, pausèt tornarmai la
question de l'organizacion politica de Canadà e Brown prenguèt posicion en favor
d'una confederacion.

Dins lo decenni seguent, lei fòrças dei dos camps èran quasi identicas e la
colonia venguèt pauc a pauc ingovernable fauta de majoritat parlamentària
establa. En 1864, Brown prepausèt tornarmai son projècte de confederacion e i
apondèt l'idèa de restaurar l'Aut e lo Bas Canadà. Obtenguèt l'assentiment dei
francofòns, dei conservadors e de Londres. Lo govèrn britanic s'ocupèt alora de
convencre lei colonias « atlanticas ». Pasmens, lei particularismes locaus i
èran fòrça vius e lo projècte se turtèt a una fòrta oposicion. Finalament, lo
Novèu Brunswick e la Novèla Escòcia acceptèron de far partida de la
confederacion canadenca. En revènge, Tèrra Nòva refusèt e demorèt una entitat
distinta fins a 1949. En 1867, lo Parlament de Londres votèt donc l'Acte de
l'America dau Nòrd Britanica que creèt un dominion de Canadà format d'Ontàrio
(èx-Aut Canadà), de Quebèc (èx-Bas Canadà), dau Novèu Brunswick e de la Novèla
Escòcia.

Après 1867, Canadà conoguèt una expansion rapida ambé l'integracion de divèrsei
territòris britanics d'America dau Nòrd. En 1868, lo govèrn crompèt la Tèrra de
Rupert a la Companhiá de la baia d'Hudson en cambi de 1,5 milions de dolars e de
5% dei tèrras lauradissas. La region venguèt una proprietat federala e foguèt
devesida entre diferents lòts destinats a la venda ò a la construccion de camins
de fèrre.

L'expansion canadenca inquietèt leis Amerindians e lei mestís, generalament
francoamerindians, installats dins lei territòris pauc a pauc incorporats. Aquò
suscitèt rapidament de tensions e de revòutas. La premiera comencèt en 1868 dins
la region dau Riu Roge ambé la presa d'Upper Fort Garry per lei mestís de Louis
Riel. La causa èra l'arribada d'un nombre important d'abitants d'Ontàrio. Per
resòuvre lo problema, la província de Manitòba foguèt creada en 1870. Pasmens,
de combats opausèron mestís e blancs après l'execucion d'un abitant d'Ontàrio
per leis insurgents e l'armada foguèt mandada per restaurar l'òrdre. Riel
capitèt de s'enfugir ais Estats Units d'America.

A partir de 1858, la Colómbia Britanica conoguèt un desvolopament important
entraïnat per la descubèrta de jaciments d'aur dins la region. Au començament
deis annadas 1860, se pausava la question d'una adesion de la colonia ais Estats
Units d'America mai la crompa de la Tèrra de Rupert per lei Canadencs cambièt la
situacion. En 1870, una delegacion foguèt mandada a Ottawa per negociar
l'intrada de la Colómbia Britanica que venguèt efectiva un an pus tard. Puei, en
1873, foguèt lo torn de l'Illa dau Prince Edoard de jónher Canadà. Aquò donèt au
país sei limits actuaus (franc de Tèrra Nòva que demorèt separada fins a 1949).

A partir deis annadas 1880, l'expansion dins l'Oèst s'accelerèt e permetèt
d'establir la liason entre l'èst e l'oèst dau país. Coma ais Estats Units
d'America, lo camin de fèrre i tenguèt un ròtle important e l'expansion dei
zònas de poblament dei blancs èra una fònt de tensions ambé lei tribüs
indigènas.

La creacion de la companhiá ferroviària Canadian Pacific permetèt la
construccion, entre 1881 e 1885, d'un camin de fèrre assegurant la liason entre
la Colómbia Britanica e la region dei Grands Lacs. Puei, una segonda linha
foguèt construcha de Winnipeg a Edmonton en 1896. Aquò necessitèt de traversar
lei territòris amerindians. Inquietas de pas renovelar l'experiéncia
estatsunidenca dei « guèrras indianas », leis autoritats canadencas decidèron
d'establir un contraròtle estricte dei colons, d'establir un relevat precís dei
tèrras e dei proprietats, de signar de tractats ambé leis Amerindians e de crear
un còrs de polícia (la Polícia montada dau Nòrd-Oèst) per mantenir l'òrdre. Lo
nombre relativament feble de colons facilitèt tanben la colonizacion e limitèt
lei conflictes.

Pasmens, se la Polícia montada capitèt d'empedir de guèrras indianas, lo
maucontentament dei mestís de Saskatchewan, marginalizats per la colonizacion,
suscitèt de tensions vivas. Demandèron l'ajuda de Louis Riel que se proclamèt
« Profèta dau Mond Novèu ». En 1885, organizèt una novèla insureccion mestissa
ambé lo sostèn de certanei caps indigèns. Foguèt rapidament reprimida e Riel
executat. Lei caps indians foguèron condamnats a de penas de preson mai
obtenguèron una ajuda estatala e Saskatchewan (e Albèrta) venguèron de
províncias canadencas en 1905.

Dins lo corrent deis annadas 1870-1880, la politica conservatritz e
proteccionista de John Macdonald aviá permés de protegir l'industria canadenca
naissenta. De 1900 a 1912, lo país conoguèt un periòde de creissença fòrça
importanta gràcias au desvolopament de son agricultura (blat), de seis
exportacions de fusta e de l'industria de Quebèc e d'Ontàrio. Conjugat ambé la
penuria de tèrra dins lei Grands Plans deis Estats Units, aquò favorizèt
l'imigracion (Britanics, Alemands, Rutèns, Asiatics) e l'aumentacion de la
populacion que passèt de 5,4 milions en 1901 a 8,8 milions en 1920.
L'integracion foguèt malaisada, especialament per leis Asiatics victimas
d'esmogudas racistas a Vancouver en 1907.

Coma dominion de l'Empèri Britanic, Canadà deviá alinhar sa diplomacia sus
aquela de Londres. Durant la Segonda Guèrra dei Boers (1899-1902) devesiguèt
ansin l'opinion publica entre lei comunautats anglofòna, fidèla a l'Empèri, e
francofòna, ostila ai guèrras imperialas britanicas. La Premiera Guèrra Mondiala
foguèt acceptada per lei dos grops. Dins aquò, lei francofòns s'opausèron a la
conscripcion obligatòria que foguèt finalament instituida en 1917.

600 000 soudats canadencs foguèron mobilizats. Participèron principalament ai
combats dau frònt de l'Oèst. 67 000 foguèron tuats (aperaquí 1% de la
populacion) e 174 000 bleçats Pasmens, lo govèrn canadenc obtenguèt lo drech
d'èsser associat a la definicion dei decisions estrategicas e Canadà aguèt la
sieuna delegacion a la Conferéncia de Versalhas. En 1920, poguèt tanben venir
membre de la Societat dei Nacions. Ansin, la Premiera Guèrra Mondiala permetèt a
Canadà de començar d'afirmar son independéncia a respèct dau Reiaume Unit.

Lo periòde de l'entre doas guèrras foguèt largament dominat per la politica dau
liberau William Mackenzie King, Premier Ministre de 1921 a 1930 e de 1935 a
1948. Gràcias a l'aumentacion de la demanda mondiala de cerealas, Canadà
conoguèt una expansion economica importanta dins lo corrent deis annadas 1920 e
un milion de personas imigrèron dins lo país. Pasmens, foguèt durament tocat per
la crisi economica de 1929. En 1933, 26% de la populacion activa èra au caumatge
e l'economia demorèt fragila fins a la Segonda Guèrra Mondiala.

Au nivèu internacionau, l'estatut de Canadà evolucionèt durant aqueu periòde. En
1926, una Conferéncia Imperiala reconoguèt l'egalitat entre lo Reiaume Unit e
lei dominions. Lo Parlament de Londres confirmèt aquela decision en 1931. Canadà
venguèt alora oficialament un estat independent. Pasmens, sa diplomacia demorèt
alinhada sus aquela dei Britanics fins a la guèrra.

Canadà declarèt la guèrra a Alemanha lo 10 de setembre de 1939 après l'invasion
de Polonha e lei declaracions de guèrra francobritanicas. En 1942, restaurèt la
conscripcion obligatòria e mobilizèt un milion d'òmes que participèron ai
combats dins l'Ocean Atlantic, en Itàlia e sus lo frònt de l'Oèst (Normandia,
liberacion dei País Bas). 42 000 militars e 1 600 civius foguèron tuats.
Pasmens, la contribucion principala de Canadà foguèt sa participacion a l'esfòrç
de guèrra deis Aliats ambé la produccion d'armas ò de cerealas per avitalhar lei
territòris aliats d'Euròpa, especialament lo Reiaume Unit. Coma ais Estats Units
d'America, la demanda militara permetèt tanben de resòuvre lei problemas
economics liats a la crisi de 1929.

Après 1945, Canadà, situat entre l'Union Sovietica e leis Estats Units
d'America, se raprochèt de Washington e participèt a la fondacion de l'OTAN en
1949. Pasmens, a capitat de gardar una politica estrangiera relativament
independenta. Au nivèu politic, lo liberau Louis Saint-Laurent succediguèt coma
Premier Ministre a William Mackenzie King. Lo demorèt fins de 1948 a 1957 avans
d'èsser remplaçat per lo conservador John Diefenbaker. En 1963, lei liberaus
reprenguèron lo poder sota la direccion de Lester Pearson que demissionèt en
1968 au profiech de Pierre Trudeau. Coma lo rèsta deis estats occidentaus, lo
periòde anant de la fin de la Segonda Guèrra Mondiala ais annadas 1970 foguèt
marcat en Canadà per una fòrta expansion de l'economia. Aquò atraguèt
d'imigrants e aperaquí 2,5 milions venguèron s'installar dins lo país entre 1946
e 1966.

Maugrat lo contèxte economic favorable de l'après guèrra, la vila politica
canadenca conoguèt una crisi en causa de la question de Quebèc onte la minoritat
francofòna acomencèt de s'agitar. D'efèct, après 1945, lo modèl tradicionau de
la societat quebequesa — de populacion ruralas enquadradas per lo clergat —
foguèt trevirat per l'industrializacion de la província e l'aumentacion de la
talha dei vilas.

En 1960, lo liberau Jean Lesage succediguèt au conservador Maurice Duplessis a
la tèsta de Quebèc. Transformèt prefondament la societat ambé la creacion d'un
ministèri de l'Educacion independent de la Glèisa, la nacionalizacion dei
companhiás d'electricitat, l'adopcion d'una legislacion dau trabalh novèla e
l'afirmacion d'un nacionalisme quebequés. Rapidament, aqueu corrent nacionalista
se devesiguèt entre autonomistas e independentistas. En 1968, foguèt fondat, per
René Levesque, lo Partit Quebequés per sostenir lei revendicacions
independentistas (pasmens dins l'encastre d'una union economica ambé Canadà).
Pasmens, aqueu projècte se turtèt a l'incomprension dei populacions anglofònas
deis autrei províncias.

Lo liberau Pierre Trudeau dirigiguèt lo govèrn federau de 1968 a 1979 e de 1980
a 1984. Deguèt rapidament s'ocupar de la question quebequesa après l'aparicion
de movements independentistas armats après la victòria electorala deis
independentistas en 1970. Après d'autrei victòrias, René Lévesque organizèt un
referendum sus l'independéncia de Quebèc en 1980 que s'acabèt per una revirada
(59,5% de non). Pasmens, lei francofòns de Quebèc obtenguèron lo vòte de
divèrsei lèis permetent de protegir sei drechs lingüistics (lèi 101... etc.).

Lo rèsta de la politica de Pierre Trudeau regardèt de reformas de societat
(legalizacion dau divòrci, decriminalizacion de l'avortament e de
l'omosexualitat, abolicion de la pena de mòrt). Establiguèt tanben de relacions
diplomaticas ambé certaneis estats comunistas coma la Republica Populara de
China (1970) ò Cuba (1976). En 1982, organizèt la repatriacion de l'Acte de
l'America dau Nòrd Britanica, totjorn gardat au Parlament de Londres, e una
modernizacion de la constitucion. Aquò entraïnèt una crisi politica en 1980-1982
car lei províncias e lo govèrn centrau s'opausèron sus lei modicacions de la
constitucion. En particular, Quebèc refusèt de ratificar la lèi constitucionala
adoptada en 1982. Enfin, au nivèu economic, l'accion de Trudeau es fòrça
criticada, especialament dins lei províncias occidentalas, en causa de son
intervencion dins la produccion de petròli destinada a mantenir dei pretz au
profiech de la basa industriala dei províncias orientalas.

Après 1984, lei conservadors reprenguèron lo contraròtle dau poder centrau e
Brian Mulroney foguèt Premier Ministre fins a 1993. En 1985, signèron un acòrd
de liure cambi ambé leis Estats Units d'America. Pasmens, son pensament
principau foguèt de resòuvre lei problemas constitucionaus entraïnats per la
crisi de 1980-1982. En 1987, negocièt leis Acòrds dau lac Meech, que contentèron
una partida dei revendicacions quebequesas, mai lo procès de ratificacion mau
capitèt en causa de l'oposicion dei Premierei Nacions, que volián tanben obtenir
una reconóissença de sei drechs, e deis anglofòns ostils a una reconóissença dau
particularisme de Quebèc.

En 1992, una segonda temptativa donèt naissença ais Acòrds de Charlottetown. Per
obtenir la ratificacion quebequesa, Mulroney donava d'asseguranças relativas a
la representacion e ai prerogativas deis autoritats federalas. Contentèt tanben
divèrsei demandas amerindianas. Pasmens, la populacion refusèt l'acòrd après un
referendum organizat lo 26 d'octòbre de 1992 (54,5% de non). Puei, minats per la
recession economica a partir de la fin deis annadas 1980, lei conservadors
foguèron largament batuts ais eleccions de 1993.

De 1993 a 2004, lei liberaus dominèron tornarmai la vida politica canadenca ambé
Jean Chrétien coma Premier Ministre de 1993 a 2003. En 1995, deguèt faciar un
segond referendum independentista en Quebèc ganhat just just per lo « non »
(50,6%). Tres ans pus tard, per prevenir lo risc d'una victòria dau « non », lo
govèrn centrau adoptèt una lèi, validada en 1998 per la Cort Suprèma,
necessitant l'obtencion d'una majoritat « clara » en favor de l'independéncia
dins lo cas d'un tresen referendum.

Regardant l'economia, Chrétien adoptèt una politica neoliberala de reduccion
drastica dei despensas e dei servicis sociaus, de reduccion deis impòsts e de
sostèn au liure cambi (creacion de l'ALENA en 1994). Assaièt tanben de renfòrçar
lo ròtle de Canadà sus la scena internacionala e d'afirmar son independéncia a
respèct de Washington (refús de participar a la guèrra iraquiana de 2003).
Tocada per d'escandòls financiers e de tensions ambé lei províncias que devián
d'ara endavant assegurar una partida dei despensas socialas, la fin dau mandat
de Jean Chrétien foguèt malaisada. En 2003, foguèt obligat de se retirar de la
vida politica e de laissar lo poder a Paul Martin.

En 2004, lei liberaus perdiguèron leis eleccions generalas mai poguèron formar
un govèrn minoritari sota la direccion de Paul Martin. Son periòde foguèt marcat
per la legalizacion dau maridatge omosexuau en 2005 e per la perseguida deis
escandòls financiers regardant leis annadas Chrétien. En 2006, d'eleccions
donèron una majoritat relativa ai conservadors e Stephen Harper lo remplacèt
coma Premier Ministre, totjorn a la tèsta d'un govèrn minoritari. Reversat en
2011, capitèt de ganhar leis eleccions seguentas per formar un govèrn majoritari
fins a 2015.

Lo periòde Harper foguèt marcat per una reduccion novèla deis impòsts, un sostèn
pus afirmat a la politica estrangiera deis Estats Units (participacion a la
Segonda Guèrra d'Afganistan), una destenduda de la question de Quebèc (reconegut
coma « una nacion au sen d'un Canadà Unit », formula contentant federalistas e
sobeiranistas), una perseguida deis escandòls financiers e politics e lo
desvolopament de l'esplecha dei jaciments de petròli tenguts dins leis arenas
bituminosas dei regions centralas. Ansin, Canadà es vengut un actor major de la
produccion de petròli. Pasmens, maugrat la creissença economica entraïnada per
l'emergéncia d'aqueu sector — qu'es fòrça polluent e destructor — Stephen Harper
mau capitèt de ganhar leis eleccions d'octòbre de 2015. Foguèt remplaçat per lo
liberau Justin Trudeau.

Canadà ten una solida tradicion democratica, a travèrs d'un sistèma parlamentari
dins lo contèxte d'una monarquia constitucionala. La monarquia de Canadà es lo
fondament de las brancas executiva, legislativa, e judiciària del govèrn. La
reina actuala es Elisabèt II del Reialme Unit, que servís tanben de cap de
l'estat de 15 autres paises del Commonwealth e de caduna de las dètz províncias
canadencas. La reina demòra mai que mai al Reialme Unit; e doncas, son
representant formal, lo Governador General de Canadà (actualament David Lloyd
Johnston), se fa lo resson de las obligacions reialas en Canadà.

La participacion dirècta de la figuras reialas e vicereiala als domenis de la
governança es limitada. En practica, son ustge del poder executiu es dirigit per
lo Cabinet, un comitat de ministres de la Corona responsables de l'eleccion de
la Cambra del Comuns e causits e dirigits pel primièr ministre de Canadà (uèi
Stephen Harper), lo cap del govèrn. Lo governador general o monarca pòt,
pasmens, dins d'unas situacions de crisi exercir son poder sens conselh
ministerial. Per assegurar l'estabilitat del govèrn, lo governador general pòt
generalament designar coma primièr ministre la persona la persona qu'es lo cap
del partit politic capabla d'obténer la fisança d'una pluralitat a la Cambra
dels Comuns. The Prime Minister's Office (PMO) is thus one of the most powerful
institutions in government, initiating most legislation for parliamentary
approval and selecting for appointment by the Crown, besides the aforementioned,
the governor general, lieutenant governors, senators, federal court judges, and
heads of Crown corporations and government agencies. The leader of the party
with the second-most seats usually becomes the Leader of Her Majesty's Loyal
Opposition (presently Thomas Mulcair) and is part of an adversarial
parliamentary system intended to keep the government in check.

Canadà es una federacion compausada de dètz províncias e tres territòris. Las
províncias canadencas son:

Canadà ocupa la màger part de l'America del Nòrd, confronta los Estats Units al
sud e al nòrd-oèst amb l'estat d'Alaska. Canadà s'espandís de l'Ocean Atlantic a
l'èst fins a l'Ocean Pacific a l'oèst; al nòrd bordeja l'Ocean Artic. De per sa
superfícia totala (que l'aiga i es inclusa), Canadà es lo segond país del mond,
après Russia. Per çò qu'es de la superfícia terrèstra sonque, Canadà es lo
quatren.

Dempuèi 1925, Canadà a revindicat la part de l'Arctic entre 60° e 141°W de
longitud, mas aquela reclamacion es pas universalament reconeguda. Lo poblament
pus al nòrd de Canadà (e del mond) es l'estacion CFS de las Fòrças canadencas a
Alert en (Nunavut) a la poncha nòrd de l'Illa d'Ellesmere (latitud: 82.5°N) just
a 834 km del Pòl Nòrd. Lo Pòl Nòrd magnetic se situa per lo territòri artic
reclamat per Canadà; pasmens, de mesuras recentas indican qu'es a se mòure cap a
Siberia. La màger part de l'Arctic canadenc es cobèrt pel glaç e permafrost.
Canada ten la còsta pus longa del mond, amb un total de 202 080 km; en mai, sa
frontièra amb los Estats Units es la pus longa frontièra terrèstra al mond, que
s'estend sus 8 891 km.

Dempuèi la fin de la darrièra glaciacion, Canadà es ocupat de uèit region
forestièras distinctas, qu'incluson los bòsques boreals del bloquièr canadenc.
Canadà ten aperaquí 31 700 grands lacs, mai que qual que siá autre país, que
contenon la màger part de l'aiga doça mondiala. I a tanben fòrça glacièrs dins
las Rocosas canadencas e la Cadena Costièra. Canadà es geologicament actiu, pòt
aver tèrratrems e de volcans potencialaments actius, coma los Mont Meager, Mont
Garibaldi, Mont Cayley, e lo complèxe volcanic del Mont Edziza. L'erupcion
volcanica del Tseax Cone en 1775 foguèt d'entre las catastròfas naturalas pus
grevas de Canadà, que tuèt 2,000 Nisga'a e destrusiguèt son vilatgee dins la val
del riu Nass del nòrd de la Colómbia Britanica. L'erupcion produsiguèt una
colada de lava de 22,5 km, e, segon la legenda Nisga'a, bloquèt lo flux del riu
Nass.



https://oc.wikipedia.org/wiki/Zambia

Zambia es un país d'Africa qu'a pas cap de frontièra maritima. Confronta al nòrd
la Republica Democratica de Còngo, al nòrd-èst Tanzania, a l'èst Malawi, al sud
Moçambic, Zimbabwe e Botswana, e a l'òest Angòla.

Lo territòri zambian es restat per d'èssers umans dempuei au mens 200 000 ans
coma l'indica la descubèrta de vestigis d’Homo rhodesiensis dins la mina de
Broken Hill en 1921. Fins au sègle IV ap. JC e l'arribada dei premierei
migracions bantos, foguèt poblat per de populacions de caçaires culheires. Lei
Bantos, agricultors aguent lo mestritge de la metallurgia, se sedentarizèron
pauc a pauc dins la region e rebutèron lei nomadas vèrs lo sud-oèst (en
direccion de la Namibia e dau Botswana actuaus).

Entre lo sègle XVI e lo sègle XIX, lei Bantos fondèron plusors reiaumes dins la
region. Lei cinc principaus èran lo reiaume dei Kazembe-Lunda situat au nòrd
lòng dau riu Luapula, aqueu dei Bemba au nòrd-èst, aqueu dei Chewas a l'èst,
aqueu dei Lozis dins l'oèst e aqueu dei Tonga au sud. A partir dau sègle XVIII,
intrèron en contacte ambé lei Portugués e lei marchands arabes dau litorau de
l'Ocean Indian e deguèron faciar d'incursions organizadas per d'esclavagistas.
Au començament dau sègle XIX, lei Lozis foguèron somes per un clan sotho fins a
una revòuta victoriosa en 1864.

Lei Britanics s'interessèron ai regions situadas au nòrd de la colonia dau Cap
durant la mitat dau sègle XIX. Lo Premier Ministre de la colonia, Cecil Rhodes,
obtenguèt la creacion d'una companhiá cargada de prendre lo contraròtle
d'aquelei regions e de'n esplechar lei ressorsas. Coma lei caps locaus èran
menaçats per d'invasions dei Matabeles, la màger part acceptèt de signar
d'acòrds de protectorat. A partir deis annadas 1890, la region passèt ansin sota
administracion coloniala britanica maugrat una revòuta bemba, durament
reprimida, en 1896.

En 1891, lo poder coloniau devesiguèt la region entre doas entitats que foguèron
pauc a pauc dichas Rodèsia dau Nòrd e Rodèsia dau Sud que correspondon
respectivament ais estats actuaus de Zambia e de Zimbabwe. Lei frontieras
definitivas foguèron fixadas en 1911. Durant aqueu periòde, de missionaris
evangelizèron lei populacions indigènas mai gaire de colons venguèron
s'installar en Rodèsia dau Nòrd.

En 1924, Londres creèt lo Protectorat de Rodèsia dau Nòrd que donèt una certana
autonòmia a la colonia ambé la creacion d'un conseu legislatiu elegit (a partir
de 1926) au sufragi censitari. En 1931, comencèt l'esplecha dei jaciments de
coire de la Copperbelt qu'assegurèt la prosperitat economica de la colonia. Pauc
a pauc, lei populacions negras obtenguèron mai de drechs e d'autonòmia en
despiech dei temptativas dei Blancs — sovent originaris de Sud-Africa —
d'instaurar un regime segregacionista. En 1938, lo conseu legislatiu foguèt
ansin dubèrt a un representent — blanc — de la comunautat africana. Puei, lei
sindicats negres menèron una lònga lucha per far abolir lei mesuras
segregacionistas impausadas per la legislacion sus lo trabalh. Obtenguèron
contentament en 1949.

A partir deis annadas 1950, Londres comencèt lentament de se retirar de la
region e assaièt de formar una federacion gropant lei doas Rodèsia e lo
protectorat de Nyassaland. Fondat en 1953, aquel ensems se turtèt a l'ostilitat
dei colons blancs de Rodèsia dau Sud que crenhavan l'abandon de son sistèma
segregacionista e dei Negres Rodèsia dau Nòrd que crenhavan, au contrari, son
extension. En 1962, la victòria dei dos partits independentistas de Rodèsia dau
Nòrd (l'UNIP de Kenneth Kaunda e l'ANC de Harry Nkumbula) entraïnèt la fin dau
projècte e la federacion foguèt oficialament dissòuta lo 31 de decembre de 1963.
Puei, la Rodèsia dau Nòrd venguèt independenta lo 24 d'octòbre de 1964 e
prenguèt lo nom de Zambia.

Elegit a la presidéncia en 1964, Kenneth Kaunda demorèt a la tèsta de Zambia
fins a 1991. Diplomaticament, deguèt faciar una situacion fòrça malaisada en
causa d'una situacion regionala instabla. D'efèct, per assegurar lo mantenement
deis exportacions de coire, principala ressorsa dau país, foguèt obligat
d'adoptar una posicion neutra a respèct dau regime d'apartheid de Rodèsia dau
Sud. De mai, Zambia deguèt tanben tenir còmpte dei conflictes que tocavan lei
país vesins (Zaire, Angòla e Moçambic). Aquò favorizèt un raprochament ambé
Tanzania e un acòrd foguèt trobat en 1966 per bastir un camin de fèrre vèrs Dar
es Salaam (acabat en 1975).

Regardant leis afaires interiors, lo president Kaunda acceptèt inicialament de
participar a una vida politica democratica. Pasmens, en 1973, l'UNIP venguèt
partit unic e l'ANC foguèt obligada de ragantar la formacion presidenciala. Lei
consequéncias d'aqueu còp de fòrça foguèron marridas per l'economia zambiana car
favorizèt lo desvolopament de la corrupcion. Ansin, maugrat lo melhorament dau
contèxte regionau dins leis annadas 1980 (fin dau regime segregacionista de
Rodèsia dau Sud), Zambia conoguèt de dificultats economicas, socialas e
financieras grèvas. Ansin, a la fin dau decenni, après una intervencion dau FMI
qu'agravèt mai la situacion, Kenneth Kaunda deguèt acceptar l'organizacion
d'eleccions liuras ganhadas per lo sindicalista Frederick Chiluba.

Dempuei 1991, Zambia conoís una democratizacion malaisada. D'efèct, Frederick
Chiluba menèt una politica liberala d'austeritat que maucontentèt la populacion.
Tornat elegir gràcias au refús de l'UNIP de participar ais eleccions, son govèrn
foguèt tocat per plusors escandòls grèus (corrupcion, trafegue de dròga... etc.)
e deguèt faciar una temptativa de còp d'estat militar en 1997. A la fin de son
segond mandat, assaièt sensa succès de modificar la constitucion per demorar
president.

En 2002, Levy Mwanawasa foguèt elegit a la presidéncia. Eliminèt rapidament son
predecessor de la vida politica gràcias a d'accusacions de desviaments de fons
publics e capitèt de redreiçar la situacion economica. Foguèt ansin elegit per
un segond mandat en 2006. Pasmens, moriguèt en 2008. Son successor, Rupiah
Banda, foguèt batut en 2011 (e accusat de corrupcion en 2013) per Michael Sata.
Lo president novèu se raprochèt de China mai moriguèt tre 2014. Edgar Lungu li
succediguèt.

En parallèl, la situacion economica se melhora a cha pauc dempuei 2006-2007
gràcias a una limitacion de l'inflacion, a d'investiments estrangiers (sustot
chinés) relativament importants e a l'aumentacion de la demanda mondiala de
coire. Pasmens, l'economia zambiana demòra fragila en causa de la manca
d'infrastructuras. Per exemple, en 2014-2015, de secaressas que demeniguèron lo
debit dei rius entraïnèron de carestiás d'energia. De mai, autre problema grèu,
aperaquí 13,5% de la populacion adulta de 15 a 49 ans èra tocat per la malautiá
en 2009.



https://oc.wikipedia.org/wiki/So%C3%AFssa

Soïssa (en alemand Schweiz, en francés, francomtés e francoprovençal Suisse, en
italian Svizzera, en lombard Svizera, en romanch Svizra), oficialament la
Confederacion Soïssa (o Confederacion Elvetica), es un estat del centre de
l’Euròpa qu’a pas cap de frontièra maritima. Confronta Alemanha a nòrd,
Liechtenstein e Àustria a l’èst, Itàlia al sud e França a l’oèst. Se designa
sovent Soïssa amb l’abreviacion escricha CH (del latin Confœderatio Helvetica
"Confederacion Soïssa").

Lei traças umanas pus ancianas descubèrtas en Soïssa datan d'aperaquí 100 000
ans. L'agricultura i apareguèt dins lo corrent dau millenari VI av. JC e lo
periòde situat entre lo Neolitic Mejan e l'Edat dau Bronze foguèt caracterizat
per un abitat palunenc. Aquela societat dispareguèt au sègle IX av. JC ambé
l'acomençament de l'Edat dau Fèrre e lo desvolopament de la civilizacion de
Hallstatt liat a l'installacion de populacions cèltas. Lei tecnologias e lo mòde
de vida cèlta transformèron pauc a pauc la cultura locala que passèt de la
cultura de Hallstatt a la cultura de La Tène.

A la fin dau sègle II av. JC, lei Cimbres e dei Teutons abandonèron Jutlàndia
per venir s'installar sus lo plan elvetic. Ne'n ocupèron la màger part mai
tribüs cèltas se mantenguèron dins la region. Pasmens, sota la pression
germanica, deguèron pauc a pauc migrar en direccion de la França actuala.
Certanei tribüs de Cimbres e de Teutons jonhèron tanben aqueu movement que
suscitèt de combats dins lo sud-oèst de Gàllia. Lei tribüs localas demandèron
l'ajuda de Roma que sei tropas foguèron desfachas en 107 av. JC sus lei ribas de
Garona. Aquò entraïnèt lo mandadís d'una segonda armada comandada per Caius
Marius qu'exterminèt lei Germans a la batalha d'Ais en 102 av. JC. Aquò permetèt
a Roma de reorganizar lo poblament dei regions elveticas fins a la guèrra dei
Gàllias. D'efèct, en 58 av. JC, una temptativa novèla dei Cèltas elvetics en
direccion dau territòri dei Santons se turtèt a l'oposicion dei legions de Juli
Cesar que lei rebutèt a la batalha de Bibracte. Après aquela desfacha, lei
vencuts deguèron s'entornar dins sa region d'origina onte foguèron atacats per
de pòbles germans. En 52 av. JC, mandèron de renfòrç a Vercingetorix.

Après Alèsia, lei pòbles elvetics foguèron pauc a pauc integrats dins l'Empèri
Roman ambé la fondacion de colonias de veterans coma Augusta Raurica dins la
region de Basilèa. Lei darrierei tribüs independentas foguèron somesas en 7 av.
JC. Dins lo corrent dau sègle I ap. JC, la region èra una zòna frontaliera
estrategica ocupada per un nombre important de garnisons permanentas. L'oppidum
d'Aventicum venguèt la vila principala dau país e un ret rotier foguèt bastit
per facilitar lei desplaçaments. Aquela situacion cambièt ai sègles II e III ap.
JC ambé lo desplaçament de la frontiera vèrs lo nòrd e lo mantenement de la Pax
Romana. L'usatge dau latin se generalizèt e la region conoguèt un periòde de
prosperitat economica. A partir de 350, lo cristianisme agantèt lo territòri
elvetic e de glèisas apareguèron dins lei vilas principalas.

Aqueu periòde de prosperitat s'acabèt a partir de la fin dau sègle III ambé la
represa deis incursions barbaras. Una premiera ataca en 260 entraïnèt lo
pilhatge de mai d'una vila. Au sègle IV, leis emperaires romans successius
ordonèron la construccion de fortificacions e de torre e d'agachons. Pasmens, a
partir de 401, l'aumentacion de la pression militara lòng dei frontieras
entraïnèt l'acomençament de migracions vèrs lo sud. Après l'afondrament de
l'Empèri Roman d'Occident a partir de 406, la region foguèt totalament
abandonada per lei Romans e laissada a de pòbles federats (Burgondas e Alamans).

L'afondrament de l'Empèri Roman d'Occident permetèt ai Burgondas de s'installar
dins l'oèst de la Soïssa actuala. Genèva venguèt una capitala de son reiaume. Se
mesclèron pauc a pauc ai populacions galloromanas localas, gardèron l'usatge dau
latin e conquistèron la màger part de la vau de Ròse, Valés e plusors còls
aupencs estrategics. Pasmens, foguèron vencuts per lei Francs en 534 e son
territòri annexat au domeni merovingian. En 550, lo rèsta dau territòri elvetic
foguèt a son torn conquistat per lei Francs. Lei venceires favorizèron leis
Alamans, installats dins l'èst de Soïssa dempuei 260, que poguèron s'installar
dins lo centre dau país.

La region demorèt dins lo domeni merovingian fins a la fin de la dinastia au
sègle VIII. Puei, faguèt partida de l'Empèri Carolingian fins a sa dislocacion.
Devesida ente lei ducats de Borgonha a l'oèst e de Soabia a l'èst, Soïssa intrèt
dins la feodalitat au sègle IX quand plusors dinastias localas prenguèron lo
contraròtle dau territòri. Leis ambicions de la pus importanta, lei Habsborg,
inquietèron rapidament leis autreis ostaus e la pichona noblesa.

L'emergéncia de Soïssa se debanèt dins l'encastre de l'afirmacion dau poder de
l'Ostau dei Habsborg au sen dau Sant Empèri Roman Germanic. D'efèct, la
poissança de la futura dinastia imperiala entraïnèt la formacion d'alianças
quasi permanentas entre diferentei vilas e comunautats montanhardas ostilas ai
Habsborg ò solament desirosas de mantenir son autonòmia. A respèct deis autrei
coalicions dau Sant Empèri, aquel esquèma es fòrça particular en causa de son
aspèct durable e de la reünion d'entitats diferentas (vilas, comunautats de
paisans liures... etc.). Sa formacion foguèt tanben favorizada per lo
desplaçament progressiu dau centre de gravitat dau territòri Habsborg en
direccion d'Àustria a partir de 1278.

La premiera etapa de la formacion de la Confederacion foguèt la conclusion en
1291 d'un acòrd permanent entre lei comunautats montanhardas (Waldstätten)
d'Uri, de Schwytz e d'Unterwald per mantenir l'òrdre public. Pasmens, aqueu
pacte formèt pereu la basa d'una aliança defensiva còntra lei pretencions dei
Habsborg (batalha de Morganten en 1315). L'ostilitat ai Habsborg entraïnèt per
la seguida l'adesion de la vila de Lucerne (1332), de Zurich (1351), dei
montanhards de Glaris (1352) e de la vila de Berne (1353). La vila de Zug foguèt
tanben obligada d'intrar dins lo sistèma en 1352. Aquel ensems es uei dich
Confederacion deis Uech mai èra en realitat encara solament una aliança militara
defensiva maugrat l'adopcion de quauqueis elements juridics comuns en 1370.

D'efèct, lei tensions frontalieras èran importantas ambé lei Habsborg e un
conflicte d'amplor aguèt luòc de 1386 a 1388. Maugrat la mobilizacion d'una
armada importanta, Leopold de Habsborg foguèt batut e tuat a la batalha de
Sempach (1386). Puei, dos annadas pus tard, una autra armada Habsborg foguèt
durament desfacha a Nafels. Aquelei victòrias faguèron de la Confederacion una
poissança regionala e una fòrça militara de remarca.

La victòria còntra Borgonha entraïnèt l'adesion de Friborg e de Soleure en 1481
en despiech de l'oposicion dei cantons montanhards, inquiets de l'influéncia
creissenta dei vilas. De mai, per evitar d'implicar la Confederacion dins un
conflicte d'amplor, lei doas vilas deguèron renonciar au mantenement d'una
politica estrangiera pròpria. Lei meteissei condicions foguèron aplicadas per
l'adesion de Basilèa e de Schaffhouse en 1501. En 1513, Appenzell obtenguèt a
son torn l'estatut de canton. Aquò acabèt la formacion de la Confederacion dei
XIII cantons.

Enterin, una guèrra còntra l'emperaire Maximilian que voliá impausar d'impòsts e
de tribunaus imperiaus sus lo territòri confederat s'acabèt per una victòria
novèla. En 1499, l'emperaire deguèt signar lo Tractat de Basilèa que faguèt de
la Confederacion una entitat de facto independenta. La poissança militara dei
cantons favorizèt lo recrutament de mercenaris elvetics per mai d'una poissança.
Participèron en particular ai guèrras d'Itàlia. Aquò foguèt l'occasion de
conquistar Tessin e Milan. Pasmens, en 1515, la desfacha de Marinhan permetèt ai
Francés d'ocupar lo ducat. L'annada seguenta, França e la Confederacion signèron
un acòrd de patz que demorèt en plaça fins a la Revolucion.

La Reforma aguèt d'efècts importants au sen de la Confederacion. Tre 1518,
Ulrich Zwingli prediquèt la Reforma dins la vila de Zurich. Dins lo corrent deis
annadas 1520, Zurich, Bèrna, Basilèa e Schaffhouse s'èran raliadas a sei tèsis.
Au contrari, lei cantons montanhards, Zog, Lucèrna, Soleure e Friborg demorèron
fidèus au catolicisme. Dins lei cantons de Glaris e d'Appenzell, lei populacions
èran fòrça devesidas e certanei parròquias se convertiguèron au protestantisme.

Aquelei divisions favorizèt un conflicte religiós que foguèt entraïnat per la
question de la religion dei bailatges comuns. Lei catolics s'impausèron en 1531.
La patz de Kappel definiguèt un partiment religiós estricte de la Confederacion
segon lo principi Cujus regio, ejus regio. La màger part dei bailatges comuns
venguèron ò demorèron ansin catolics. Leis excepcions unicas foguèron Glaris e
Appenzell. Pasmens, aqueu reglament èra provisòri car foguèt completat per un
estatut de proteccion donat ai catolics de Glaris, venguts minoritaris dins lo
canton, e per lo partiment dau canton d'Appenzell en 1597.

Aquela crisi descoratjèt pas leis esfòrç de Bèrna per estendre son territòri
vèrs l'oèst. En 1526, acceptèt de protegir Genèva qu'èra l'objècte de
revendicacions de part de Savòia. Dins aquò, aquela decision causèt d'esitacions
de part dei Bernés car un conflicte còntra la Savòia catolica podiá venir la
causa d'una confrontacion religiosa entre cantons. Après la conversion de Genèva
au protestantisme (1536) e la menaça d'una intervencion francesa, Bèrna ocupèt
lo país de Vaud, intrèt en Genèva e conquistèt lo país de Gex. Pasmens, deguèron
abandonar sei conquistas dins lo corrent deis annadas 1560 sota la pression dei
cantons catolics. La question foguèt pas reglada avans 1602-1603 e la revirada
d'una ataca de Savòia còntra la ciutat genevesa que venguèt oficialament un
aliat de la Confederacion.

La Confederacion conoguèt un periòde d'estabilitat dau sègle XVI a la Revolucion
Francesa que favorizèt l'emergéncia progressiva d'un sentiment culturau comun.
Valés e lei Tres Ligas èran aliats dei 13 cantons. Genèva e Mulosa èran aliats
ai cantons protestants, lo principat de Neuchâtel e l'evescat de Basilèa avián
de liames ambé Bèrna e l'abadiá e la vila de Sant Gall èran d'aliats menors de
la Confederacion. Aquela organizacion cambièt franc dau periòde de la Guèrra de
Trenta Ans que veguèt de combats acarnats opausar Francés e Espanhòus sus lo
territòri dei Tres Ligas. Pasmens, en 1639, lei ligas foguèron restauradas e
recupèron sei territòris.

I aviá ges d'autoritat federala que la Dieta èra solament une conferéncia
d'ambaissadors que preniá sei decisions a l'unanimitat. Èra subretot cargat de
la gestion dei bailatges comuns e sa presidéncia èra assegurat per Zurich. Leis
institucions intèrnas de cada canton èran fòrça variablas evolucionannt entre de
modèls basats sus una assemblada generala e de sistèmas donant la màger part dei
poders a la borgesiá urbana. La maufisança entre catolics e protestants
demeniguèt gaire e lei dos camps formèron d'alianças estrangieras dins lo cas
d'un novèu conflicte religiós. Pasmens, ges de camp prenguèt l'iniciativa d'una
guèrra e la patz demorèt entraïnant a partir de la segonda mitat dau sègle XVIII
l'emergéncia d'un particularisme elvetic.

La Confederacion Elvetica se trobèt implicat dins lei guèrras revolucionàrias
tre 1795 e venguèt un teatre d'operacions per lei dos camps especialament a la
fin dau decenni. França annexèt lo sud de l'evescat de Basilèa en 1797, Mulosa e
Genèva l'annada seguenta. Totjorn en 1798, impausèt la creacion d'una Republica
Elvetica dotada d'una constitucion unificatritz e centralizatritz. Pasmens, la
populacion acceptèt pas aquelei modificacions e lo retirament dei tropas
francesas en 1802 entraïnèt lo caòs. En 1803, Napoleon Bonaparte impausèt l'Acte
de Mediacion que contentava una partida dei revendicacions elveticas. La
Republica venguèt confederala. Lo canton dei Grisons foguèt creat a partir dei
Tres Ligas e cinc cantons novèus foguèron fondats a partir dei bailatges comuns.
Valés foguèt annexat a l'Empèri Francés. Bonaparte venguèt lo cap de l'Estat
ambé lo títol de mediator.

En 1815, après la desfacha finala de l'emperaire, un Pacte federau restaurèt una
Confederacion basat sus lo modèl d'avans la Revolucion. Pasmens, incluguèt d'ara
endavant 22 cantons (lei 13 cantons originaus, lei 6 cantons creats per
Bonaparte e Genèva, Valés e Neuchâtel). Bèrna perdiguèt lo País de Vaud mai
annexèt l'evescat de Basilèa coma compensacion. França e Savòia deguèron tanben
cedir quauquei territòris frontaliers per facilitar lei comunicacions ambé
Genèva. Enfin, lo Tractat de París (1815) proclamèt la neutralitat perpetuala de
la Confederacion e l'inviolabilitat de son territòri.

Pasmens, la restauracion deis ancianeis institucions maucontentèt una partida
importanta de la populacion qu'aviá adoptat leis idèas liberalas de la
Revolucion Francesa. En 1830, un movement revolucionari pacific (la
Regeneracion) entraïnèt la democratizacion de plusors cantons. En 1833, lo refús
de la borgesiá de Basilèa de partejar lo poder ambé leis abitants dei campanhas
entraïnèt la secession dei zònas ruralas. Dins aquò, aquelei cambiaments
foguèron rapidament a l'origina de tensions importants dins l'encastre dei
divisions religiosas (protestants còntra catolics) e politicas (liberaus e
radicaus còntra conservadors) dau país. Après una tiera d'incidents, sèt cantons
catolics signèron en 1845 un pacte defensiu dich Sonderbund. Dos ans pus tard,
lei radicaus, majoritaris a la Dieta, ordonèron la dissolucion d'aquela aliança.
Lo refús entraïnèt una brèva guèrra civila (un centenau de tuats) que s'acabèt
per la desfacha dau Sonderbund. Lei vencuts deguèron acceptar una revision
prefonda dau Pacte federau de 1815.

En 1848, una constitucion novèla foguèt adoptada. Creèt un estat federalista
laissant una autonòmia importanta ai cantons. Un Conseu nacionau e un Conseu
deis estats foguèron creats per exercir lo poder legislatiu federau e Bèrna
venguèt la capitala d'aqueleis institucions. La defensa e la diplomacia
venguèron de prerogativas dau govèrn centrau. Modificada en 1874, aquela
constitucion es totjorn en vigor.

Dins lo corrent de la segonda mitat dau sègle XIX, lei tensions demorèron vivas
entre cantons catolics e protestants en causa de la question dau pagament dau
deute de guèrra unicament assegurat per lei vencuts fins a 1852, dau sistèma
electorau que sa consequéncia èra l'eliminacion dei conservadors e de la
separacion constitucionala de la Glèisa e de l'Estat. Pasmens, lei problemas
s'amaisèron pauc a pauc, especialament après l'obtencion d'un elegit per lei
conservadors au Conseu nacionau en 1891. En parallèl, la democratizacion
contunièt ambé l'extension dau drech de referendum a la màger part de la
populacion, l'adopcion d'un sistèma de vòte majoritari pus representatiu e lo
principi de l'escòla primària obligatòria. L'estat federau foguèt egalament
renfòrçat ambé la creacion d'un Tribunau Federau e d'un monopòli sus l'emission
de moneda donat au poder centrau (completat en 1907 per la creacion d'una banca
nacionala). En 1898, lei drechs civius e penaus venguèron de prerogativas
federalas e la durada quotidiana dau trabalhs foguèt fixada a 11 oras en 1877.

Au nivèu diplomatic, de tensions aguèron tanben luòc ambé Prússia e França a
prepaus deis afaires de Neuchâtel e de Savòia. D'efèct, en 1856, un còp d'estat
reialista prenguèt brèvament lo poder dins lo canton de Neuchâtel — qu'èra
juridicament un fèu dau rèi de Prússia — e demandèt sa reintegracion au sen de
Prússia. Lei Prussians mobilizèron sei fòrças armadas per conquistar la region
mai deguèron se clinar en fàcia deis oposicions britanica e francesa. Lo segond
afaire se debanèt ambé l'annexion de Savòia per França en 1866. Un tractat
ancian donava lo drech a Soïssa d'ocupar lo nòrd de la region per se protegir
d'una menaça militara. Lo Conseu federau considerèt la possibilitat de declarar
la guèrra ai Francés per ocupar l'endrech avans de se retractar e de reglar
totei lei desacòrdis frontaliers ambé París en 1868.

Soïssa adoptèt una politica de neutralitat armada durant lei dos conflictes
mondiaus e capitèt de demorar en fòra dei combats. Pasmens, la Premiera Guèrra
Mondiala i causèt una tiera de crisis economicas marcadas per de grèvas duras e
de problemas d'avitalhament. Dins lo corrent deis annadas 1930, la crisi
economica de 1929 favorizèt lei progrès dau comunisme e dau faissisme. Lo 9 de
novembre de 1932, l'armada tirèt sus una manifestacion antifaissista tuant 13
personas. Lei tensions demeniguèron vèrs la fin dau decenni e sindicats e
patrons signèron la patz dau trabalh en 1937, un acòrd assaiant d'organizar lo
reglament negociat dei conflictes obriers.

Après la Segonda Guèrra Mondiala, Soïssa contunièt de renfòrçar son modèl ambé
l'introduccion d'una assegurança vielhitge en 1946 e l'egalitat entre sei
ciutadans ambé l'adopcion dau sufragi femenin entre 1971 e 1972. Leis annadas
1960-1970 foguèron dominadas per la question jurassiana regardant la separacion
dei districtes francofòns dau canton de Bèrna. Après una lònga lucha politica e
juridica, un canton de Jura, en majoritat catolic, foguèt fondat en 1979. Au
nivèu diplomatic, Soïssa contunièt de defendre sa neutralitat armada e demorèt
en fòra de l'ONU fins a 2002. Refusèt tanben d'integrar l'Union Europèa au
profiech d'una politica de cooperacion basada sus d'acòrds bilateraus.

Soïssa es situada entre de grands païses europèus qu'an influenciat sas lengas e
sas culturas. A quatre lengas oficialas : l’alemand (64%) al nòrd e al centre,
lo francés (19%) a l’oèst, l’italian (8%) al sud, e lo romanch qu'es una lenga
romanica parlada per una minoritat pichona (1%) dins lo sud-èst del canton dels
Grisons. L'alemand parlat en Soïssa Alamanica es un dialècte apelat soís alemand
o schwyzerdütsch. Fòrça Soïsses parlan mai d'una lenga, e los residents e
trabalhaires estranhs son mai de 20% de la populacion activa.



https://oc.wikipedia.org/wiki/Portugal

Portugal (var. Portugau) (Portugal en portugués) es un país dau sud-oèst
d'Euròpa, a l'oèst de la Peninsula Iberica; es la pàtria dau pòble portugués e
forma un estat. Es limitròf amb l'estat d'Espanha au nòrd e a l'èst e es en riba
de l'ocean Atlantic au sud e a l'oèst.Tanben ne fan partida dos archipèlas de
l'Atlantic Nòrd: los Açòres e Madèira. A una populacion de 10 566 212 estatjants
(2005) e una superfícia de 92 391 km².

Lei traças umanas pus ancianas descubèrtas en Portugau datan d'aperaquí 500 000
ans. Puei, Homo neanderthalensis poblèt lo territòri entre 200 000 ans e 28 000
ans, principalament dins lei regions d'Estremadura e d'Alentejo e au nòrd de
Douro. A partir de 40 000 ans av. JC, foguèt pauc a pauc remplaçat per Homo
sapiens. L'agricultura apareguèt au periòde neolitic, entre 4 000 e 2 000 av.
JC, en parallèl dau desvolopament progressiu d'una cultura pròpria ai territòris
actuaus de Portugua e de Galícia. Lei premierei comunautats sedentàrias se
formèron a partir de 2 600 av. JC.

Lo desvolopament de la metallurgia favorizèt la formacion de contactes maritims
entre lo litorau, leis Illas Britanicas e lei regions mediterranèas. Grècs,
Fenicians e Cartaginés installèron de comptadors dins lo sud de la Peninsula
Iberica. Lei Fenicians i introguèron tanben la cultura de la vinha e de
l'olivier. Certaneis arqueològs pensan que son a l'origina de la fondacion de
Lisbona vèrs 1000 av. JC. Vèrs 1 200 av. JC, de populacions indoeuropèas
migrèron dins la region e se mesclèron ai pòbles locaus ja influenciats per sei
contactes ambé lei Fenicians e lei Grècs. Lei dos pòbles principaus d'aqueu
periòde son lei Lusitanians e lei Gallaecis. Sa societat èra basada sus de
nuclèus de populacions isolats, establits dins d'endrechs aisats de protegir
(cima de còla... etc.) e vivent dins d'ostaus redons. Se pòu tanben citar lei
Tartessians, pòble poderós, que dispareguèt ambé l'arribada dei Cartaginés vèrs
235 av. JC. Aquelei darriers ocupèron la mitat sud de la Peninsula Ibèrica,
someteguèron mai d'una tribü lusitaniana e fondèron Faro.

A l'eissida de la Segonda Guèrra Punica (218-201 av. JC), Roma expulsèt lei
Cartaginés de la Peninsula Iberica. En causa de son interès economic e
estrategic, decidèt rapidament de la conquistar a son torn. Lei legions se
turtèron a una resisténcia acarnada mai l'influéncia romana venguèt rapidament
fòrta. Un episòdi important d'aquela conquista foguèt la revòuta dau Lusitanian
Viriat, considerat coma lo reire dei Portugués actuaus, que comencèt en 147 av.
JC e s'acabèt per son assassinat en 139 av. JC. Capitèt d'infligir plusors
desfachas ai Romans e sa disparicion rompèt la resisténcia lusitaniana. En 133
av. JC, Roma aviá somes tota la peninsula. L'instauracion de la Pax Romana
entraïnèt l'abandon deis abitats fortificats au profiech d'una installacion dins
lei plans. Aquela migracion es a l'origina de la fondacion dei vilas de Braga
(Bracara Augusta), de Chaves (Aquae Flavia) ò de Beja (Pax Iulia). Un ret rotier
foguèt tanben bastit e la cultura romana se difusèt largament fins a
l'afondrament de l'Empèri Roman d'Occident.

En 410, l'afondrament de l'Empèri Roman d'Occident permetèt a mai d'un pòble
germanic, coma lei Sueves ò lei Vandals, de s'installar dins la Peninsula
Iberica. Quatre ans pus tard, foguèt lo torn dei Visigòts de passar lei
Pirenèus. Intrèron rapidament en conflicte ambé sei predecessors. Batuts, lei
Sueves se retirèron pauc a pauc vèrs l'oèst e lei Vandals foguèron obligats de
partir en Africa en 429. En 454, la totalitat de la peninsula èra sota
dominacion visigòta franc dau Reiaume Sueve e dei regions bascas. Lo Reiaume
Visigòt formava alora una entitat importanta dau sud de la peninsula a Aquitània
ambé Tolosa coma capitala. Pasmens, en 507, lei Francs de Clovís conquistèron la
màger part d'Aquitània e lo territòri visigòt se trobèt desenant centrat sus lei
regions ibericas.

Lei Visigòts installèron una capitala novèla a Toledo en 554 e reprenguèron la
guèrra còntra lo Reiaume Sueve annexat en 586. Pasmens, aguèron una influéncia
febla sus lo territòri dau Portugau actuau car s'installèron principalament dins
lo centre de la peninsula. Après la conversion dei rèis visigòts au dògma de
Roma, se creèt un reiaume basat sus un rèi sostengut per son aristocracia e la
Glèisa. Tre lo sègle VII, lei Visigòts abandonèron lo sieu mòde de vida au
profiech dei mors romanas. Aquò entraïnèt en particular la disparicion rapida de
la lenga visigòta.

Maugrat la consolidacion progressiva de seis institucions, lo Reiaume Visigòt
demorava un edifici fragil que s'afondrèt rapidament en fàcia deis invasions
musulmanas. D'efèct, en 711, benlèu après una demanda de senhors visigòts en
revòuta còntra lo rèi, una armada musulamana dirigida per lo cap berbèr Tarik
ibn Ziyad desbarquèt dins la peninsula. Anientèt l'armada visigòta, prenguèt
Toledo e proclamèt la sobeiranetat dau califa omeia. Puei, dins lo corrent dau
decenni, renforcèt lo contraròtle musulman sus la peninsula que foguèt
totalament somesa franc dei zònas montanhósas dau nòrd.

Pasmens, l'establiment d'institucions establas dins lei regions conquistadas
foguèt malaisada. Premier, i aguèt de combats intèrnes entre clans arabis e
berbèrs a prepaus dau partiment dau butin. Aquò entraïnèt l'intervencion de
tropas aràbias suplementàrias venguts d'Orient Mejan mai lo caòs contunièt,
especialament après lo reversament deis Omeias per leis Abbassidas en 750.
Ansin, en 756, Abd-al-Rahman, un subrevivent de la dinastia omeia poguèt prendre
lo poder dins la peninsula e i fondar un estat independent e centralizat dich Al
Andalús.

Al Andalús venguèt un estat prospèr que son cap prenguèt lo títol de califa en
929. De musulmans s'installèron dins lo sud dau Portugau actuau, en Andalosia,
lòng dau litorau mediterranèu e dins la vau de l'Èbre. L'islam e l'usatge de
l'arabi i progressèron pauc a pauc. Pasmens, demoravan de tensions intèrnas
grèvas (entre Berbèrs e Arabis, entre crestians e musulmans... etc.) que
causèron l'afondrament dau Califat en 1038 e l'embrenicament de son territòri
d'ara endavant per de principats pichons dichs taifas.

La desagregacion dau Califat Omeia de Còrdoa foguèt l'eveniment decisiu que
permetèt ai reiaumes crestians dau nòrd de reconquistar la Peninsula Iberica.
Lei combats principaus foguèron menats per lei Reiaumes de Castelha e d'Aragon.
En 1212, la batalha de Las Navas de Tolosa rompèt lei fòrças musulmanas
entraïnant la presa de Còrdoa (1236), de Sevilha (1248) e de Cadis (1263).

Portugau nasquèt dins aquel encastre a partir de la fin dau sègle XI. D'efèct,
lo rèi Anfós VI de Castelha (1065-1109) donèt de tèrras ai chivaliers venguts
ajudar son armada e participar a la conquista de Toledo. En particular, Ramon de
Borgonha obtenguèt Galícia e Enric de Borgonha lei tèrras entre Galícia e Tage.
Lo segond prenguèt lo títol de còmte de Portucale, es a dire de la region de
Porto. En 1139, son fiu Anfós foguèt proclamat rèi de Portugau per sei tropas
après sa victòria d'Ourique còntra leis Almoravides. Aqueu títol foguèt
reconeguda per Castelha quatre annadas pus tard. Anfós Ièr contunièt per la
seguida sei guèrras còntra leis Almoravides mai mau capitèt de passar Tage.
Après sa mòrt en 1185, la Reconquista portuguesa conoguèt una pausa fins a la
batalha de Las Navas de Tolosa e s'acabèt en 1249 ambé la conquista d'Algarve.
Portugau agantèt alora quasiment sei frontieras actualas que son demoradas
relativament establas dins lo corrent dei sègles seguents.

Après la conquista d'Algarve, acomencèron de s'afirmar d'institucions coma lei
Cortès (assemblada de la noblesa, dau clergat e de la borgesiá) e de trachs
culturaus pròpris de Portugau coma sa lenga. Una dinastia novèla prenguèt tanben
lo poder après una crisi en 1383-1385 que foguèt entraïnada per la mòrt dau rèi
Ferrand Ièr (1367-1383). D'efèct, sa disparicion fasiá de sa filha Beatritz,
frema dau rèi Joan Ièr de Castelha, son eiretiera unica. Òr, l'idèa d'una union
entre Portugau e Castelha suscitava l'ostilitat dei Portugués que se revoutèron.
Lei Cortès nomèron Joan d'Avís, un fraire bastard de Ferrand, coma rèi que son
poder foguèt confirmat per una victòria còntra lei Castelhans a la batalha
d'Aljubarrota. L'annada seguenta, Portugau s'alièt amb Anglatèrra que li aviá
portat una ajuda militara importanta durant la crisi.

Après la fin de la Reconquista, lei sobeirans portugués acomencèron de
s'interessar ai regions de Magrèb per i perseguir la guèrra còntra lei
musulmans. Ansin, en 1415, prenguèron Ceuta. En revènge, en 1437, subiguèron una
desfacha importanta en fàcia dei barris de Tànger. La resisténcia dei princes
musulmans maugrabins obliguèt lei Portugués de desplaçar seis ambicions
territòrialas e de contornejar Marròc. Favorizada per la presa de Madèira
(1425), aquela estrategia venguèt la basa de l'expansion otramar de Portugau.

Lei navigators portugués ocupèron ansin leis Açòres e leis illas dau Cap Verd.
En 1482, establiguèron un fòrt sus lo litorau dau Ghana actuau e Bartolomeu Dias
passèt lo Cap de Bòna Esperança en 1488. Dètz ans pus tard, Vasco de Gama
capitèt d'agantar leis Índias. Aquò permetèt lo desvolopament dau comèrci
d'espècias. En revènge, lo govèrn portugués foguèt pas convencut per lei
projèctes de Cristòl Colomb, çò que laissèt lo benefici de la descubèrta dau
continent american ais Espanhòus. En 1494, aquò entraïnèt lo partiment dau monde
entre Espanhòus e Portugués ambé la signatura dau Tractat de Tordesillas. Aqueu
tractat laissava la màger part d'America entre lei mans deis Espanhòus mai
laissèt ai Portugués lo drech d'ocupar Brasil que foguèt agantat en 1500.

Lo rèine de Manual Ièr (1495-1521) es considerat coma l'apogèu dau Reiaume de
Portugau gràcias ai revenguts dau comèrci d'espècias e ai victòrias de la flòta
portuguesa dins l'Ocean Indian (batalha de Diu, 1509). Pasmens, son rèine veguèt
tanben un durciment de la politica portuguesa per quant ai questions religiosas.
Per exemple, lo rèi ordonèt la conversion fòrçada dei 60 000 judieus expulsats
d'Espanha qu'èran estats acuelhits per Joan II (1481-1495) per aumentar la
populacion. Puei, Joan III (1521-1557) introduguèt l'Inquisicion dins lo país.
Enfin, son fiu Sebastian (1557-1578) se preocupèt subretot d'organizar una
expedicion militara per conquistar Magrèb e i impausar lo catolicisme. Pasmens,
son expedicion militara s'acabèt per lo desastre saunós de la batalha dei Tres
Rèis que costèt la vida au rèi e a la quasi totalitat de l'elèit portuguesa.

La mòrt de Sebastian entraïnèt una crisi de succession car aviá pas d'eiretier
dirècte. Son oncle Enric Ièr (1578-1580) mai moriguèt rapidament e aviá
egalament ges d'eiretier clar. Antòni de Portugau, felen bastard de Manual Ièr,
prenguèt lo poder sostengut per França e Anglatèrra mai deguèt faciar lei
pretencions dau rèi Felip II d'Espanha, felen legitim dau meteis rèi. Venceires
de la batalha d'Alcántara, leis Espanhòus ocupèron lo país e resistiguèron fins
a 1589 ai diferentei temptativas de restauracion d'Antòni menadas per lei flòtas
francesa e anglesa. Felip II d'Espanha demorèt rèi de Portugau que perdiguèt son
independéncia mai gardèt seis institucions (Cortès, armada, moneda... etc.) dins
l'encastre d'un regime d'union personala entre lei dos reiaumes.

Lo rèi Felip II d'Espanha foguèt oficialament reconegut coma rèi de Portugau per
lei Cortès en 1581. En mai dau respèct deis institucions portuguesas, prenguèt
de mesuras d'amnistia en favor dei partisans de son adversari e reglèt una
partida dau deute immens laissat per leis ambicions militaras de Sebastian.
L'integritat territòriala de l'Empèri Portugués foguèt tanben respectada e
l'Union Iberica favorizèt lo desvolopament economic.

Pasmens, l'integracion de Portugau au sen dau domeni Habsborg transformèt lei
navigators portugués en enemics dei naviris olandés, anglés e francés. Lei
marchands portugués perdiguèron ansin pauc a pauc sei posicions comercialas e
lei premierei tensions apareguèron tre la fin dau rèine de Felip II. Sota son
successor Felip III — qu'aviá un interès fòrça limitat per la politica e
l'administracion — la situacion s'agravèt en causa de la politica de
centralizacion dau vice-rèi de Lisbona. Puei, lo maucontentament aumentèt a
mesura que lo govèrn espanhòu adoptèt de decisions impopularas coma
l'aumentacion deis impòsts, una politica de repression còntra lei crestians
recentament convertits, l'adopcion d'un còdi de lèis novèu. Aquò contunièt
durant lo rèi de Felip IV qu'aumentèt tornarmai la fiscalitat e assaièt de
demenir l'autonòmia dau país e que perdiguèt plusors plaças importantas de
l'Empèri Portugués coma Ormuz (1622), Bahia (1624), Arguin (1633) ò encara São
Jorge da Mina (1637).

Encoratjada per França, l'aristocracia portuguesa refusèt de participar a la
repression de l'insureccion catalana (Guèrra dei Meissonaires, 1640-1652) e se
revoutèt en 1640. Lo senhor portugués pus poderós, Joan de Bragança, foguèt
proclamat rèi entraïnant la Guèrra de Restauracion (1640-1668). Gràcias ai
revenguts dau comèrci d'espècias amb Asia e de sucre ambé Brasil, Portugau
capitèt de resistir ais ofensivas espanhòlas. De mai, capitèt d'eliminar la
menaça olandesa còntra Brasil e Angòla. En revènge, perdiguèt la màger part de
sei posicions en Asia, especialament Malacca perduda en 1641. Ceuta demorèt
tanben sota lo contraròtle de Madrid.

Aqueu periòde veguèt la conclusion d'una aliança novèla entre Portugau e
Anglatèrra que venguèt un axe major de la diplomacia dau país. D'efèct, per
Londres, lo país èra una escala importanta per sei naviris, especialament dins
l'encastre dei guèrras recurrentas còntra França. De mai, leis Anglés èran fòrça
interessats per lei possibilitats comercialas presentadas per Brasil. De son
caire, Portugau aviá besonh d'un protector poderós per s'aparar còntra lei
menaças espanhòlas, francesas e olandesas. Brasil venguèt ansin lo centre de
l'Empèri Portugués e un important comèrci implicant lo sucre american e leis
esclaus d'Angòla e de Moçambic se desvolopèt. L'esplecha de jaciments d'aur dins
lo corrent dau sègle XVIII assegurèt tanben lo foncionament de l'economia
portuguesa.

Pasmens, après la mòrt de Joan V (1706-1750), lei revenguts aurifèrs acomencèron
de demenir. Son successor Josèu Ièr (1750-1777), laissèt lo poder au marqués de
Pombal que dirigiguèt lo país fins a 1776. Autoritari mai dubèrt ais idèas dei
Lutz, Pombal s'ocupèt de la reconstruccion de la capitala destrucha per un
tèrratrem en 1755 e restaurèt l'autoritat de l'Estat (somission de la noblesa,
de la Glèisa e de l'Inquisicion). De mai, contunièt l'aliança britanica
(participacion a la Guèrra de Sèt Ans), organizèt la colonizacion de Brasil,
favorizèt la creacion de manufacturas e creèt divèrs monopòlis per protegir la
cultura dei vinhas.

Après la fin dau periòde Pombal, lo rèine de Maria Ièra (1777-1786) foguèt
marcada per la reaccion de la noblesa e dau clergat, que capitèt de restaurar
una partida de sei privilègis ancians, e per la deméncia de la rèina. Son fiu,
lo futur Joan VI, assegurèt la regéncia mai lo poder reiau èra fòrça afeblit
laissant la gestion vertadiera deis afaires a un conseu de regéncia dominat per
la noblesa.

En 1793, Portugau participèt a la coalicion generala còntra la França
Revolucionària après l'execucion dau rèi Loís XVI. Batut lòng de la frontiera
espanhòla, Portugau foguèt alora tiralhat entre sa volontat d'arrestar la guèrra
còntra França e son besonh de mantenir son aliança ambé lo Reiaume Unit.
Proclamèt sa neutralitat mai contunièt d'acceptar lei naviris anglés dins sei
pòrts. En 1807, Napoleon Ièr mandèt un ultimatum au govèrn portugués demandant
l'aplicacion dau Blocus continentau que foguèt refusat. Lo país foguèt aisament
ocupat per lei Francés e la Cort anèt s'installar en Brasil. De 1808 a 1810, lo
territòri portugués foguèt lo teatre de combats entre Francés e Anglés,
sostenguts per la populacion, que s'acabèron per l'expulsion definitiva dei
tropas napoleonencas.

Anglatèrra dirigiguèt de facto lo Portugau continentau fins a 1820 e una
insureccion militara, sostenguda per lei liberaus, que permetèt l'eleccion de
Cortès. En 1821, lo rèi Joan VI poguèt tornarmai s'installar a Lisbona. Acceptèt
una constitucion mai la volontat dei Cortès de limitar lei drechs de Brasil —
vengut fòrça autonòm durant l'ocupacion de la metropòli — entraïnèt la secession
de la colonia en 1822 sota la direccion de Pèire Ièr, fiu ainat de Joan VI.

Dins lo corrent deis annadas 1820-1840, Portugau conoguèt un periòde
d'instabilitat politica. D'efèct, en 1823, lo govèrn liberau, minat per la
secession brasiliana e per de reformas impopularas, deguèt faciar una
insureccion absolutista dirigida per lo prince Miguel. En 1824, una revòuta
novèla entraïnèt la presa dau poder per d'absolutistas moderats ambé lo sostèn
de Joan VI e dei Britanics. A la mòrt de Joan VI en 1826, lo poder passèt a
Miguel siá coma regent siá coma rèi fins a 1834. Menèt una politica
conservatritz mai deguèt faciar plusors temptativas de còps d'estat de part dei
liberaus. Puei, en 1834, foguèt reversat per son fraire Pèire qu'abdiquèt sa
corona imperiala brasiliana per restablir sa filha, Maria II, ambé lo sostèn de
França e dau Reiaume Unit. Una monarquia constitucionala foguèt creada e lo
regime foguèt dirigit per l'aristocracia liberala devesida entre chartistas
(favorables ai proprietaris terrencs) e septembristas (favorables ai classas
mejanas urbanas). Maugrat plusors temptativas de còps d'estat liadas a
l'impopularitat dei govèrns successius, la vida politica s'estabilizèt pauc a
pauc sota l'influéncia d'António Bernardo da Costa Cabral que reprimiguèt d'un
biais ferotge l'oposicion septembristas mai capitèt de redreiçar l'economia.

A partir de 1851, l'estabilitat politica èra globalament restaurada e aqueu
periòde es dich Regeneracion. Lo país assaièt de s'adaptar a la pèrda de Brasil
e prenguèt de mesuras per desvolopar l'agricultura, l'industria e lo comèrci.
Aquò permetèt la modernizacion dei pòrts e la construccion d'infrastructuras
coma de camins de fèrre. L'admnistracion, l'escòla e lo còdi legislatiu foguèron
tanben reformats. Regardant leis afaires coloniaus, se concentrèt sus Angòla e
Moçambic revendicant lei territòris entre lei dos territòris. Pasmens, deguèt
renonciar a aqueu projècte en 1890 après un ultimatum de Londres.

Aquela revirada umilianta entraïnèt de manifestacions còntra lo Reiaume Unit e
la monarquia. Favorizèt la difusion deis idèas republicanas e una rebellion
civila (blocatge dei Cortès) e militara. En 1908, lo rèi Carles Ièr (1889-1908)
foguèt assassinat per de revolucionaris republicans après la dissolucion dei
Cortès e de l'oposicion. Son fiu Manual II li succediguèt mai mau capitèt de
formar un govèrn estable. En 1910, l'assassinat dau republican Miguel Bombarda
entraïnèt una insureccion que s'acabèt per l'exili dau rèi e la proclamacion de
la Republica.

Una constitucion republicana fòrça conservatritz (exclusion deis analfabèts dau
sufragi universau, siá 70% de la populacion) foguèt adoptada en 1911. Pasmens,
lo regime republican mau capitèt de resòuvre la crisi politica dau país e
periòdes parlamentaris succediguèron ai periòdes de govèrn autoritari. De 1916 a
1918, lo país participèt a la Premiera Guèrra Mondiala dins lo camp de
l'Entenduda e mandèt un còrs d'armada en França. I obtenguèt lo triangle de
Kionga en Africa. En 1926, lei militars organizèron un còp d'estat avans de
fisar lo poder economic, dos ans pus tard, a António de Oliveira Salazar per
restaurar l'òrdre monetari e l'equilibri budgetari. En 1932, Salazar venguèt cap
dau govèrn. L'annada seguenta, fondèt l'Estado Novo d'inspiracion corporatista e
faissista. En despiech dau mantenement d'institucions democraticas fictivas,
Salazar gardèt la totalitat dau poder e instaurèt fins a sa mòrt en 1968 un
regime autoritari, policier e fòrça conservator.

En 1936, sostenguèt lo camp nacionalista dau generau Franco pendent la Guèrra
d'Espanha. Après la desfacha dei republicans espanhòus, Portugau e Espanha
signèron lo Pacte Iberic, tractat de cooperacion e de non agression. En revènge,
au nivèu diplomatic, Portugau abandonèt pas totalament l'aliança britanica. En
particular, autorizèt l'installacion d'avions aliats dins leis Açoras per luchar
còntra lei sosmarins alemands e lei tropas colonialas portuguesas combateguèron
lei Japonés en Timòr. Aquò permetèt a Salazar d'evitar d'èsser diplomaticament
isolat après la guèrra.

Pasmens, a partir deis annadas 1950, deguèt faciar lo desvolopament de guerilhas
independentistas, sostengudas per l'Union Sovietica, dins lei colonias. Salazar
refusèt d'abandonar l'Empèri, darrier vestigi de la poissança portuguesa, e
ordonèt lo desplegament de l'armada. Aquò entraïnèt de conflictes malaisats
qu'aguèron un còst important per l'economia dau país (mai de 40% dei despensas
estaticas a partir de 1963). Pasmens, maugrat sa superioritat militara, lei
soudats portugués poguèron pas redurre de guerilhas que dispausavan de
territòris importants per se dissimular e que recebèron pauc a pauc d'armas
modèrnas.

En 1968, Salazar, fatigat per la malautiá, deguèt laissar lo poder a Marcelo
Caetano que contunièt la meteissa politica, especialament lei guèrras colonialas
vengudas fòrça impopularas au sen de la populacion e de l'armada. Lo 25 d'abriu
de 1974, lo Movement dei fòrças armadas (MFA), creat per d'oficiers subaltèrns,
prenguèt lo contraròtle de Lisbona e reversèt lo regime corporatista ambé
l'aprovacion de la populacion. Lei partits politics foguèron tornarmai
autorizats e lei colonias africanas venguèron independentas (en Asia, Timòr
foguèt atacat e ocupat per Indonesia). A la fin de 1975, d'eleccions veguèron la
victòria de socialistas moderats.

En 1976, una constitucion foguèt adoptada. Fondèt un regime parlamentari moderat
per un president de la Republica elegit au sufragi universau. Aqueu periòde
foguèt principalament marcat per lo socialista Mário Soares cap dau govèrn en
1976-1978 e 1983-1985 puei president de 1986 a 1996. Negocièt l'intrada de
Portugau au sen de l'Union Europèa (1986). Aquò marquèt l'acomençament d'una
modernizacion accelerada de l'economia portuguesa que conoguèt un desvolopament
important. Pasmens, dempuei la fin deis annadas 2000, lo país es durament tocat
per la crisi economica de 2008.

Lo territòri de Portugal ocupa una part de la Peninsula Iberica e doas
archipèlas de l'Ocean Atlantic: Madèira e los Açòres. S'estend entre los
latituds 32° e 43° N, e los longituds 32° e 6° O. Lo Portugal continental es
traversat per un flume principal: Tage que raja dempuèi Espanha e se geta dins
l'Ocean Atlantic per son estuari a Lisbona. Los paisatges del nòrd son
montanhoses amb de plans enauçats ont maites riu cavèron de vals, cap al sud las
regions d'Algarve e d'Alentejo, son caracterizadas per de planas.

Lo som pus enauçat de Portugal nomenat Mont Pico es situat sus l'illa de Pico
als Açòres. Aqueste ancian volcan que mesura 2351 m. es considerat coma un
simbòldels Açòres, mentre que la Serra da Estrela sul continent (1991 m.) es un
importanta atraccion pels esquiaires e afogats d'espòrts d'ivèrn.

Las archipèlas de Madèira e dels Açòres se situan dins l'Ocean Atlantic: los
Açòres se dispersan sus la Dorsala Mesoatlantica sus una tripla joccion
tectonica, e Madèira long d'una cadena escampilhada de ponchs cauds geologics.
Geologicament, aquelas illas son eissidas de l'activitat volcanica e sismica,
pasmens la darrièra erupcion volcanica terrèstra se debanèt en 1957–58
(Capelinhos) e de tèrratrems menors se produson esporadicament, generalament
d'intensitat moderada.

Portugal ten una estructura administrativa de 308 municipalitats (en portugués:
concelhos), que se subdevesisson en mai de 4000 parròquias civilas (en
portugués: freguesias). Las municipalitats s'amassan en unitats superioras. Al
Portugal continental, se regropavan en 18 districtes, mentre que las illas dels
Açòres e Madèira forman de regions autònomas. Depuèi 2011, lo Portugal
continental es devesit en Airals Metropolitans e en Comunautats Intermunicipalas
qu'agropan de municipis urbans o rurals. Los ancians districtes son pas mai que
tradicionals:

Segon la Nomenclatura d'Unitats Territorialas d'Estatistica de l'Union Europèa
Portugal es devesit en set regions: Alentejo, Algarve, Açòres, Centre, Lisbona,
Madèira e Nòrd, subdevesits en trenta subregions.

Lisbona, Porto, Funchal, Braga, Coïmbra, Évora, Faro, Ponta Delgada, Vila Nova
de Gaia, Setúbal, Guimarães, Cascais, Viseu, Aveiro, Guarda, Portimão, Castelo
Branco, Leiria, Figueira da Foz, Tomar, Chaves, Penafiel, Portalegre, Sines,
Covilhã, Viana do Castelo, Elvas, Lamego, Lagos, Angra do Heroísmo, Horta,
Espinho, Barcelos, Ponte de Sôr, Abrantes, Miranda do Douro.

Tage, Douro, Mondego, Guadiana, Minho, Lima, Cavado, Vouga, Coa, Sado, Tamega,
Ave, Corgo, Sabor, Tua, Zezere.

Pico, Sèrra de l'Estèla, Larouco, Geres, Peneda, Marao, Coroa, Caramulo,
Gardunha, Lousa.

Portugal es una republica democratica parlamentària multipartidaria, ont lo
president es lo cap d'Estat del país, e lo primièr ministre es lo cap de govèrn.
Lo poder executiu es exercit pel Conselh dels Ministres.

Dempuèi l'an 1975 dos partits dominan la scèna politica: lo Partit Socialista e
lo Partit Socialdemocrata.

Lo país es subdividit en 18 districtes sul continent mai 2 regions autonòmas:
Açòres e Madèira.



https://oc.wikipedia.org/wiki/Pa%C3%AFses_Basses

Los Païses Basses (var. País Bas, País Baishs) (en neerlandés Nederland), que
tanben se dison mens exactament « Olanda » (en neerlandés Holland), son un país
del nòrd d'Euròpa e de las Antilhas. Forman un estat ont lo pòble neerlandés e
la lenga neerlandesa son preeminents. Aquel estat es frontalièr amb Alemanha e
Belgica e limitat per la mar del Nòrd.

Tres illas de las Antilhas fan partida de l’Estat: Bonaire, Saba e Sant
Eustaqui. Constituïsson los Païses Basses Caribencs que la moneda n’es lo dolar
american.

Los Païses Basses son lo mai grand país del Reialme dels Païses Basses,
qu’agropa tanben Aruba, Curaçao e Sant Martin del Sud.

La capitala oficiala de l'estat es Amsterdam, mas lo sèti dels poders publics
(reina, Parlament e govèrn) es a L'Aia.

Jos Carles V, emperaire del Sacre Empèri Romano-Germanic, e rei dels reialmes
hispanics, la region fasiá partida de las Dètz-e-sèt Províncias dels Païses
Basses, que compreniá tanben los actuales territòris de Belgica, Luxemborg, e
qualques parts de França e Alemanha. La guèrra dels ochanta ans entre las
províncias e Espanha comencèt en 1568. En 1579, la part nòrd de las dètz-e-sèt
províncias formèt l'Union d'Utrecht, un tractat ont se prometèron supòrt mutual
per la defensa contra l'armada espanhòla. Aquel tractat es considerat coma la
fondacion dels Païses Basses modèrnes. En 1581 las províncias del nòrd adoptèron
l'Acte d'Abjuracion, la declaracion d'independéncia amb la que las províncias
deposaven oficialament Felip II. La guèrra contunhèt fins 1648, quand lo rei
Felip IV d'Espanha reconeguèt fin finala l'independéncia de las sèt províncias
del nòrd amb la Patz de Münster. Parts de las províncias del sud venguèron de
facto de colònias de la nòva republica.

A partir de l'obtencion de son independéncia d'Espanha en 1581, las sèt
províncias formèron la Republica de las Sèt Províncias Unidas dels Païses
Basses. La republica èra una confederacion de las províncias de Olanda, Zelanda,
Groninga, Frisa, Utrecht, Overijssel e Guèldres. Totas aquelas províncias èran
autonòmas e avián lo sieu pròpri govèrn, l'"Estat de la Província". L'"Estat
General", lo govèrn confederat, aviá son sèti a L'Aia e èra format de
representants de caduna de las províncias. La part pauc poblada de Drenta fasiá
partida tanben de la republica, malgrat lo fach qu'èra pas considerada una
província. Drenta aviá lo sieu pròpri Estat mas lo sieu cap èra designat per
l'Estat General. La republica ocupava tanben las nomenadas Tèrras de la
Generalitat (Generaliteitslanden en neerlandés). Aqueles territòris èran
governats dirèctament per l'Estat General, es a dire, avián pas d'autogovèrn ni
de representant dins lo govèrn confederat. La majoritat d'aqueles territòris
foguèron ocupats durant la guèrra dels ochanta ans. Èran majoritàriament
catolics e èran usats coma zòna de seguretat entre la Republica e los Païses
Basses espanhòls.

Lo país venguèt un dels poders maritims e economics màgers del sègle XVII.
durant l'Edat d'Aur Olandesa (Gouden Eeuw) s'establiguèron de colònias e de
mercats dins lo mond entièr (lo nomenat Empèri neerlandés). S'establiguèron de
poblaments en America del Nòrd en començant per la fondacion de Nòva Amsterdam,
subre l'actuala Manhattan, en 1614. En Sud-Africa se creèt lo poblament de la
Colònia del Cap en 1652. durant lo sègle XVII, la populacion neerlandesa
s'aumentèt cap a 1,5 a 2 milions

Fòrça istorians economics mencionan los Païses Basses coma lo primièr país
capitalista del mond. L'Euròpa modèrna primairenca aguèt la vila comerciala mai
rica e la primièra borsa a temps complit a Amsterdam. L'inventivitat dels
comerçants menèt a las primièras asseguranças e de plans de pensions, aital coma
autres fenomèns mens benignes coma las primièras ondadas d'especulacion
economicas. La primièra granda inflacion foguèt la Tulipamania dels ans
1636-1637, e segon Murray Sayle, lo primièr especulador economic mondial Isaac
le Maire, que forcèt una casuda dels prèses de las accions per las crompar après
jol prètz de mercat.

La republica comencèt de declinar a la fin del sègle XVIII, a causa de la
competéncia economica d'Anglatèrra e a la longa rivalitat de las doas
principalas faccions de la societat olandesa, los Staatsgezinden (Republicans) e
los Prinsgezinden (Realistas o Orangistas).

En 19 de genièr de 1795, un jorn après que lo "stadhouder" Guilhèm V
d'Orange-Nassau fugiguèsse en Anglatèrra, foguèt proclamada la Bataafse
Republiek (Republica Batava), menant los Païses Basses a un estat unitari. De
1795 a 1806, la Republica Batava convertiguèt los Païses Basses en una republica
en seguissent lo modèl de la Primièra Republica Francesa.

De 1806 a 1810, lo Koninkrijk Holland (Reialme d'Olanda) foguèt establit per
Napoleon Bonaparte coma un reialme mariòta governat per lo sieu fraire, Loís
Bonaparte, pr'amor de controtlar los Païses Basses de forma mai eficienta. Lo
nom de la província pus coneguda, Olanda, foguèt causit per representar lo país
entièr. Lo Reialme d'Olanda compreniá l'airal dels actuals Païses Basses, levat
Limborg e d'unas parts de Zelanda, qu'èran de territòris franceses. En 1807, la
prussiana Frisa Oriental e Jever foguèron apondudas al reialme. En 1809 malgrat
tot, après l'invasion anglesa, Olanda aguèt de cedir totes los sieus territòris
situadas jol riu Ren a França.

Lo rei Louis Napoleon acompliguèt pas las expectativas de Napoleon - ensagèt de
servir los interèsses dels olandeses en luòc dels del sieu fraire - e li calguèt
abdicar lo 1 de julhet de 1810. Li succediguèt lo sieu filh de cinc ans Napoleon
Louis Bonaparte. Aquel regnèt coma Louis II durant dètz jorns mentre que
l'emperaire Napoleon Bonaparte ignorèt l'ascenscion del sieu jove nebot al tròn.
L'emperaire envièt una armada per ocupar lo país e dissolguèt lo Reialme
d'Olanda. Los Païses Basses venguèron alavetz part de l'Empèri Francés. Aquel
periòde durèt de 1810 a 1813, quand Napoleon foguèt derrotat a la batalha de
Leipzig.

Lo filh de Guilhèm V d'Orange-Nassau, Guilhèm I dels Païses Basses, tornèt als
Païses Basses en 1813 per venir prince sobeiran dels Païses Basses. Lo 16 de
març de 1815, lo prince sobeiran venguèt rei dels Païses Basses.

En 1815, al Congrès de Viena se formèt lo Reialme Unit dels Païses Basses,
qu'estendèt los Païses Basses amb Belgica per fin de crear un estat fòrt al nòrd
de França. En mai, Guilhèm venguèt per eiretatge Grand Ducat de Luxemborg. Lo
Congrès de Viena autregèt Luxemborg a Guilhèm coma proprietat personala en
escambi de las siás possessions alemandas de Nassau-Dillenburg, Siegen, Hadamar
e Diez.

Belgica se rebellèt e obtenguèt la siá independéncia en 1830, mentre que l'union
personala entre Luxemborg e los Païses Basses foguèt separada en 1890, quand
Guilhèm III dels Païses Basses moriguèt sens descendents masculins. La lei
salica empachèt que la siá filha Guilhemina I dels Païses Basses venguèsse Grand
Duquessa. Alavetz, lo tròn de Luxemborg passèt de l'Ostal d'Orange-Nassau a
l'Ostal de Nassau-Weilburg, una autra branca de l'Ostal de Nassau.

Lo poblament olandés màger mar enlà foguèt la Colònia del Cap. Foguèt creat per
Jan van Riebeeck al nom de la Companhiá Olandesa de las Índias Orientalas a la
Ciutat del Cap (en neerlandés Kaapstad) en 1652. Lo Prince d'Orange consentiguèt
a l'ocupacion e al contraròtle britanic de la Colònia del Cap en 1788. Los
Païses Basses possedissián tanben d'autras colònias, mas los poblaments
olandeses en aqueles territòris èran limitats. Las mai importantas èran las de
las Índias Orientalas Neerlandesas (uèi Indonesia) e Surinam (Surinam foguèt
escambiat amb los britanics contra la vila de Nòva Amsterdam, uèi la vila de
Nòva York). Aquelas colònias foguèron en primièr luòc administradas per la
Companhiá Olandesa de las Índias Orientalas e la Companhiá Olandesa de las
Índias Orientalas, ambedoas entrepresas privadas collectivas. Tres sègles mai
tard aquelas companhiás aguèron de problèmas economics e dins los territòris ont
elas operavan lo contraròtle foguèt assumit pel govèrn neerlandés (en 1815 e
1791 respectivament). Venguèron alavetz oficialament de colònias. Pendent aquel
periòde colonial los Païses Basses s'impliquèron activament dins lo comèrci
d'esclaus.

E mai que los Païses Basses demorèsson neutres pendent la Primièra Guèrra
Mondiala, aguèron un ròtle notable. Lo Comte Schlieffen aviá previst d'ocupar
los Païses Basses mentre qu'avançava cap a França. Aquel plan foguèt cambiat
contra Helmuth von Moltke lo Jove amb l'intencion de manténer la neutralitat
olandesa. Aquela foguèt essenciala per la subrevivença alemanda fins lo blocatge
dels Estats Units e Granda Bretanha de 1916 quand l'importacion de produches a
travèrs dels Païses Basses foguèt pas mai possible. Malgrat tot, Olanda siguèt
neutra durant la comtessa, mercés a la siá diplomacia e la siá abiletat pel
comèrci.

Los Païses Basses ensagèron se manténer tanben neutrales durant la Segonda
Guèrra Mondiala. Malgrat tot, l'Alemanda nazi ocupèt los Païses Basses lo 1940
durant la siá campanha de l'Euròpa Occidentala e lo país capitulèt dins solament
cinc jorns. Lo reialme coma tal, contunhèt la guèrra dempuèi lo sieu empèri
colonial e lo govèrn contunhèt en lo sieu exili a Londres.

Durant l'ocupacion, a l'entorn de 100.000 josieus olandeses foguèron portats a
camps de concentracion a Alemanha, Polonha e Checoslovaquia. Quand aqueles camps
foguèron liberats, solament 876 n'avián subreviscut.

Lo govèrn en l'exili perdèt lo contraròtle de la siá mai granda colònia, las
Índias Orientalas Neerlandesas (Indonesia), a mans de l'Empèri Japonés en març
de 1942. Un còp acabat la guèrra, Indonesia proclamèt la siá independéncia,
qu'atenguèt lo 1949.

La familha reiala dels Païses Basses se transportèt eventualament a Ottawa tot
en esperant la desliurança dels Païses Basses, e la princessa Margarida nasquèt
durant aquel exili canadian. Lo 1944-45, l'armada canadiana foguèt la
responsabla de liberar la màger part dels Païses Basses de l'ocupacion alemanda.

Après la guèrra, l'economia olandesa prosperèt, en daissant l'èra enrè de
neutralitat e en se sarrant dins los sieus estats vesins. Los Païses Basses
foguèsson unes dels fondators del Benelux (Belgica, Netherlands (Païses Basses)
e Luxemborg), e foguèt un dels 12 fondators de l'OTAN e un dels 6 fondators de
la Comunautat Europèa del Carbon e de l'Acièr, la qu'evolucionèt, a travèrs de
la Comunautat Economica Europèa, cap a la Union Europèa.

La darrièra granda inondacion als Païses Basses venguèt en febrièr de 1953,
quand una granda tempèsta provoquèt l'escrancament de divèrsas barrièras al
sud-oèst dels Païses Basses. Mai de 1.800 personas s'estofèron. Lo govèrn
neerlandés decidiguèt crear un important programa de trabalhs (Deltawerken,
Trabalhs del Delta) per protegir lo país davant futuras inondacions. Los
trabalhs s'esperlonguèron pendent mai de trenta ans.

Als ans 60 e 70 lo país visquèt una epòca de cambiament cultural. Mai que mai
los joves refusèron las tradicionalas linhas religiosas e classisaes e
pressionèron en favor de nòus cambiaments en matèria de dreches de las femnas,
sexualitat, desarmament o temas mitan-ambiental, que portèron a liberalizar de
tèmas coma la politica de drògas, l'eutanasia o las questions ligadas a
l'omosexualitat.

Los Païses Basses forman una monarquia constitucionala amb un sistèma
parlamentari de govèrn, e las siás politicas liberalas an cridat l'atencion
mondiala particularament dins l'airal de consum de drògas, prostitucion e
eutanasia. Lo país se descriu coma un estat de consolidacion politica-sociala,
en arribant quitament a se projectar coma un statu quo dels païses del mond. Las
politicas de la siá govèrn se caracterizan per un esfòrç a aténher ample consens
en decisions importantas, dins de la comunitat politica e de la societat
integralament. L'Estat se caracteriza de mai politica e socialament per reformar
d'institucions coma la familha e permetre amb aiçò l'intrada de nòvas manièras
de convivéncia sociala tala coma lo matrimòni del meteis sèxe, la
transexualitat, la prostitucion, la clonatge, l'eutanasia e l'usatge de drògas
recreacionalas.

Dins de la siá conformacion politica, la Reina exercís lo poder executiu e
ratifica la liura eleccion del Primièr Ministre pel pòble. Lo poder legislatiu
es representat pel que fins uèi jorn se nomenan Estats Generales (Parlament),
las que consistisson en doas camèras de representacion legislatiua.

Se regís cossent a l'Estatut del Reialme de 1954 e a la Constitucion de 1815,
los que son estats reformats en innombrabla quantitat d'escasenças. Lo sufragi
masculin s'implantèt en 1917 e lo universal en 1919.

Los Païses Basses an una modèrna economia de mercat. Actualament, malgrat aver
perdut la màger part de las siás possessions d'otramar, lo país manten lo sieu
estatus de poténcia comerciala e possedís e mai lo pòrt maritim de màger
movement dins lo mond, Rotterdam.

L'activitat industriala a lo sieu fondament en lo tractament de noiduras, la
produccion de quimics, la refinatge de petròli e la produccion de maquinària
electrica. Lo sieu sector agricòla es fòrça mecanizada e ocupa pus de 4% de la
fòrça laborala, mas, provesís enòrmas excedents que son utilizats en l'indústria
de tractament de noiduras e d'autras son destinats a l'exportacion.



https://oc.wikipedia.org/wiki/Latin

Lo latin qu'ei ua lenga anciana deu grop indoeuropèu, deu sosgrop italic com
l'òsc, l'ombrian... A l'origina, ne's parlava pas qu'au parçan de Laci, a
l'entorn de Roma. La conquista romana d'Itàlia, puish de las regions riberesas
deu Bacin Mediterranèu e, au nòrd, dinc a Ren e Danubi, qu'estó l'encausa de
l'espandiment extraordinari deu latin. S'en Orient, lo grèc conservè la plaça de
lenga oficiau e de la cultura aquesida arron las conquistas d'Alexandre, en
Occident qu'assumí lo medish ròtle, penetrant Gàllia, Espanha, Illíria, Africa e
Dàcia peu biaish de l'administracion imperiau, de la difusion de la cultura
dominanta dens los elèits provinciaus, deus camps de legionaris e deu comèrci.

Arron la caduda de l'Empèri Roman, qui avó lòc en 476, lo latin qu'evoluí de
faiçon diferenta dens cada grana region d'Occident, segon las costumas
lingüisticas deus pòbles dejà en plaça (substrat) o deus invadidors
(superestrat), e pòc a pòc que'n gessín lengas navèras, emparentadas mes
diferentas, qui forman lo grop de las lengas romanicas. Aqueth grop de lengas
que compren l'occitan, lo catalan, lo francés, lo castelhan o espanhòu,
l'aragonés, l'asturian, l'italian, lo portugués, lo galèc, lo sarde, lo romanés,
lo romanch, lo ladin, lo friolan e lo francoprovençau o arpitan.



https://oc.wikipedia.org/wiki/Danemarc

Danemarc, (en danés Danmark), oficialament lo Reialme de Danemarc (en danés,
Kongeriget Danmark) es un país escandinau de l'Euròpa septentrionala localizat
dins la peninsula de Jutlàndia e que compren los territòris autonòms de
Groenlàndia e las Illas Feròe. Sa capitala es Copenaga.

Lo territòri continental limita al sud amb Alemanha, e amb lo Mar del Nòrd a
l'oèst e lo Mar Baltica a l'èst.

Dinamarca es una monarquia constitucionala amb un sistèma parlamentari de
govèrn. En mai del govèrn central i a de govèrns locales en 98 municipalitats.
Dinamarca es membre de la Union Europèa dempuèi 1973, mas pas fa partida de
l'Eurozòna, l'union monetària dels estats membres de l'Union qu'an adoptat
l'Èuro coma lor moneda oficiala. Dinamarca es membre fondator del OTAN.

De traças umanas datant dau periòde interglaciari de l'Edat de Pèire existisson
sus lo territòri danés. Entre 10 000 e 8 400 av. JC, la region foguèt dominada
per la cultura de Bromme qu'èra formada de caçaires culheires. Foguèron seguits
per lei Maglemosians (8 400-6 000 av. JC), la cultura de Kongemose (6 000-5 200
av. JC) e la cultura d'Ertebolle (5 200-4 000 av. JC). Aqueu periòde foguèt
caracterizat per una diversificacion progressiva de l'alimentacion.
L'agricultura sembla aparéisser vèrs 3 900 av. JC.

L'Edat dau Bronze danés se situa entre 1 400 e 450 av. JC e se debanèt en
parallèl de la formacion de comunautats ruralas. L'Edat dau Fèrre acomencèt a
partir dau sègle V av. JC e foguèt marcat per un cambiament dau clima que
venguèt pus fresc e pus umid. Coma dins una partida importanta d'Euròpa, de
pòbles cèltas s'installèron dins la region mai la cultura cèlta venguèt pas
dominanta en fòra d'emprunts tecnics. La cultura de Jastorf que dominèt
Jutlàndia dau sègle IV av. JC au sègle I ap. JC gardèt ansin d'importants trachs
pròpris e sembla tenir un ròtle important dins la formacion de la cultura
escandinava antica e medievala.

En 113 av. JC foguèt escrich la premiera descripcion dei pòbles establits en
Jutlàndia (de Cimbres e de Teutons). Dins lo corrent dau sègle I av. JC, se
difusèt dins la region la terralha mediterranèu que foguèt rapidament adoptada.
Durant lo periòde roman, de relacions comercialas existián ambé l'Empèri coma lo
mostra la descubèrta de pèças de moneda romanas dins lo país. A partir dau sègle
II ap. JC, aquelei liames marchands semblan favorizar l'emergéncia dei premiers
centres urbans.

Segon la legenda, lei Danés son eissits de la tribü dei Daners qu'es originària
dau sud de Suècia. Desbarquèron en Jutlàndia au sègle V e rebutèron pauc a pauc
lei pòbles germanics vèrs lo sud. Au sègle VI, lo tèrme danés designava
clarament leis abitants non germanics qu'avián pres lo contraròtle de la region
e l'existéncia dau pòble danés es attestada dins de documents gòts, francs e
bizantins.

Au començament de l'Edat Mejana, Danemarc fasiá partida de l'espaci viking e
partejava alora una cultura comuna ambé lo rèsta d'Escandinàvia. Navigators
audaciós e combatents disciplinats, lei Vikings organizavan d'incursions còntra
leis estats europèus pus rics qu'entraïnavan sovent lo pilhatge deis endrechs
mau defenduts.

Au sègle IX, lei Danés se concentrèron principalament còntra Anglatèrra e lo
nòrd de França. I conquistèron de territòris importants coma lo Danelaw
(nòrd-oèst d'Anglatèrra) e Normàndia. Un nombre important de Danés s'i
installèron e adoptèron pauc a pauc lei costumas d'aquelei regions (lengas,
cristianisme... etc.). A la fin dau sègle X, acomencèt un segond periòde
d'invasions que foguèt subretot dirigit còntra Anglatèrra. Se transformèt
rapidament en movement de conquista mai leis Anglosaxons prenguèron l'avantatge
a partir deis annadas 1040. Puei, a partir de la fin dau sègle XI, lei progrès
de l'evangelizacion d'Escandinàvia e la formacion d'estats pus poderós dins la
region entraïnèt la fin dei grandeis invasions nòrdicas.

Fins au sègle IX, lei populacions d'Escandinàvia son relativament mau conegudas.
Au començament dau sègle, de combats se debanèron au sud de Jutlàndia entre
Francs e Danés fins a la conclusion d'un acòrd de patz en 811. La formacion d'un
reiaume en Danemarc sembla començar vèrs la mitat dau sègle X quand lo rèi
Harald Blatang (958-986) capitèt de sometre lei difentei tribüs localas a son
autoritat e d'impausar lo cristianisme. Sei successors Sven Tveskæg (986-1014) e
Cnut lo Grand (1016-1035) i apondiguèron Anglatèrra e Norvègia. Pasmens, aqueu
reiaume subreviquèt pas a la mòrt de Cnut e Danemarc perdiguèron sei
despendéncias.

En 1104, la creacion de l'arquevescat de Lund en Escània permetèt a la Glèisa
Danesa de venir independenta dei prelats alemands. Durant lo rèine de Valdemar
Ièr (1157-1182), la monarquia venguèt ereditària. Puei, au sègle XIII, lei Danés
s'interessèron a la Mar Baltica e assaièron de conquistar lei regions balticas.
En particular, en 1219, fondèron la vila de Reval (uei Tallinn). Dins aquò,
deguèron tanben faciar la concurréncia crescuda dei marchands de la Liga
Anseatica militarament sostenguts per lei chivaliers de l'Espasa e lei
chivaliers teutonics. Aquela pression reduguèt pauc a pauc lei Danés a la
defensiva e afebliguèt la monarquia.

Au sègle XIV, Danemarc conoguèt un periòde de dificultats liadas a la
concurréncia dei marchands anseactics e au còst de la colonizacion d'Estònia. En
1282, la noblesa foguèt ansin en estat d'impausar una Carta au rèi que restaurèt
en particular lo caractèr electiu de la monarquia. Puei, en 1332, Suècia ocupèt
Escània que foguèt reconquistada per Valdemar IV lo Restauraire (1340-1375).
Pasmens, l'organizacion d'aquela campanha necessitèt la venda d'Estònia en 1346
ai chivaliers teutonics.

A la mòrt sensa eiretier de Valdemar IV, sa filha Margarida qu'èra la frema dau
rèi Haakon VI de Norvègia, faguèt designar son fiu Oluf coma rèi e obtenguèt la
regéncia. Après la mòrt de son marit, venguèt tanben regenta de Norvègia. Òr,
gràcias ai liames tescuts entre lei diferentei dinastias escandinavas, Oluf èra
tanben pretendent a la corona suedesa. Après sa disparicion prematura en 1387,
Margarida gardèt lo contraròtle de Danemarc e de Norvègia e se portèt candidat a
la corona de Suècia. Lo rèi Albèrt de Mecklembourg foguèt reversat per son
aristocracia e Margarida dirigiguèt lei tres reiaumes nòrdics fins a sa mòrt en
1412. En 1397, chausiguèt son nebòt Eric coma successor e una assemblada de
senhors danés, norvegians e suedès definiguèt a Kalmar lei modalitats de l'union
entre lei tres estats.

Segon lo tèxte adoptat a Kalmar, l'Union èra limitada ais afaires estrangiers e
a la defensa, especialament còntra leis Alemands. Dins lei fachs, Danemarc
dirigiguèt l'ensems. Norvègia ne'n venguèt rapidament una despendéncia. En
revènge, Suècia resistiguèt e se dotèt dins lo corrent dau sègle XV de regents
mai ò mens ostils au poder danés. De son caire, Danemarc aprofichèt sa poissança
novèla per afeblir la Liga Anseatica que declinava dempuei l'acomençament dau
sègle XV. En 1429, un peatge foguèt instaurat per lei naviris passant lo Sund e
en 1460, la crompa dau ducat de Holstein permetèt de menaçar Hamborg e Lubeck.
En parallèl, l'administracion foguèt melhorada e Copenaga venguèt la capitala en
1443.

Pasmens, lo conflicte entre Danés e Suedès s'agravèt e entraïnèt l'abdicacion
d'Eric de Pomerània en 1439. Cristian d'Oldenborg restaurèt l'Union mai en
Suècia, la realitat dau poder passèt pauc a pauc a de regents. Son fiu Joan Ièr
foguèt elegit rèi de Danemarc sensa dificultat (1483) mai deguèt luchar per
sometre Suècia (1497). Son successor Cristian II decidèt d'assassinar seis
adversaris au sen de l'aristocracia suedesa (chaple d'Estocòlme en 1520), çò que
precipitèt la fin de l'Union. Dalarna se revoutèt sota la direccion de Gustav
Vasa. Leis insurgents capitèron de caçar lei Danés fòra de Suècia en 1523.

La Reforma protestanta conoguèt un acuelh favorable de part de la populacion
danesa e lei conversions foguèron nombrosas au sen de la noblesa e de la
borgesiá. Aquò permetèt au rèi Cristian III d'impausar per fòrça lo luterianisme
coma religion d'Estat en 1536. Aquela decision s'apliquèt tanben a Norvègia.
Aquela decision s'acompanhèt de la publicacion de traduccion de la Bíblia en
danés qu'aguèron un ròtle important dins la creacion de la lenga modèrna.

Danemarc participèt a la Guèrra de Trenta Ans ambé l'esperança d'obtenir lei
principats eclesiastics secularizats de Brema e de Verden. Pasmens, sei tropas
foguèron batudas per l'armada imperiala e lo país se retirèt dau conflicte en
1629. Aquò donèt l'ocasion a Suècia de participar d'un biais decisiu a la
guèrra. Lei victòrias suedesas entraïnèron una desgradacion novèla dei relacions
ambé Danemarc e una guèrra novèla acomencèt en 1643. S'acabèt per una victòria
d'Estocòlme que ganhèt Jamtland, Gotland e Osel. De mai, lei naviris suedès
foguèron desenant dispensats dau pagament dau peatge de Sund.

En 1654, una guèrra novèla opausèt tornarmai Danemarc, aliat a Polonha-Lituània,
a Suècia. S'acabèt quatre ans pus tard per una revirada novèla e per la pèrda
dei territòris a l'èst de Sund (Escània, Blekinge, Halland e Bohus). Aquela
desfacha entraïnèt una crisi grèva dins lo reiaume. Lo rèi Frederic III,
sostengut per lo clergat e la borgesiá, poguèt abrogar la Carta de 1282 e
restaurar lo caractèr absolut e ereditari de la monarquia. La noblesa,
descreditada per sei desfachas militaras, deguèt se clinar.

De 1675 a 1679, Danemarc intrèt encara en guèrra còntra Suècia dins l'encastre
de la Guèrra d'Olanda. Aliat ambé Brandeborg, capitèt d'infligir una tiera de
desfachas a son vesin mai poguèt pas gardar sei conquistas car Loís XIV refusèt
d'acceptar la mendre pèrda territòriala per son aliat suedès au Tractat de
Nimega. Enfin, en 1700, Danemarc participèt a la Granda Guèrra dau Nòrd.
Rapidament vencut, foguèt obligat de se retirar de la guèrra tre lo començament
de la guèrra. Pasmens, declarèt tornarmai la guèrra ai Suedès en 1709. Subiguèt
una desfacha grèva a Helsingborg (1710) mai faguèt pasmens partida dei venceires
en 1721. Aquò li permetèt de sometre tornarmai lei naviris au peatge de Sund mai
pas reprendre lo contraròtle de la riba orientala de l'estrech.

La Granda Guèrra dau Nòrd foguèt lo darrier conflicte entre Danemarc e Suècia
fins ai guèrras napoleonencas. En 1751, de negociacions permetèron de definir
pacificament lo traçat de la frontiera en Lapònia. D'ara endavant, Copenaga se
preocupèt principalament d'expansion comerciala e de desvolopament economic.
Ansin, lo país participèt a la formacion dei ligas de neutralitat creadas a
partir de 1780 per protegir lo comèrci maritim dei drechs de regard britanic e
francés. Lei Danés s'interessèron tanben a l'otramar e establiguèron de colonias
dins leis Antilhas coma leis Illas Verges (vendudas en 1917 ais Estats Units e
ai Britanics), en Índia (Tranquebar e Serampore, venduts en 1845 ai Britanics) e
lòng de Ghana (divèrsei fòrts venduts en 1850 ai Britanics).

Au començament dei guèrras revolucionàrias, Danemarc chausiguèt la neutralitat e
assaièt de formar ambé Russia, Suècia e Prússia una liga dei neutres per
defendre la libertat de circulacion de sei naviris. En 1801, una premiera
expedicion britanica obliguèt Copenaga de laissar un drech de visita de sei
naviris ai Britanics. Pasmens, aquò reglèt pas la situacion que s'agravèt ambé
l'instauracion dau Blocus Continentau per Napoleon Ièr. D'efèct, Danemarc teniá
encara una flòta importanta que representava una menaça potenciala per leis
Illas Britanicas. En 1807, una segonda expedicion britanica ataquèt Copenaga e
capturèt la màger part dei vaissèus danés.

Après aquela agression, Danemarc s'alièt oficialament ambé França e lo demorèt
fins a 1814. Menèt una guèrra navalas d'escaramochas còntra la flòta britanica
(guèrra dei Canonieras). En 1814, perdiguèt Norvègia au profiech de Suècia au
Tractat de Kiel. Lo prince eiretier Cristian Frederic reüniguèt una assemblada
norvegiana que votèt una constitucion e lo proclamèt rèi. Pasmens, una brèva
guèrra còntra Suècia enterinèt la pèrda de Norvègia e lei Norvegians acceptèron
son annexion a condicion que lei Suedès mantenguèsson la constitucion.

Après la pèrda de Norvègia, Danemarc gardèt seis autrei possessions coma leis
Illas Feròe, Islàndia e Groenlàndia. Ganhèt tanben lo pichon ducat de Lauenborg
a l'èst de Hamborg coma compensacion. Pasmens, sa diplomacia foguèt rapidament
dominada per la question dei Ducats de Holstein e de Schleswig qu'èran dirigits
per lo rèi danés en union personala dempuei la fin dau sègle XV.

Tre 1830, lei nacionalistas e liberaus danés demandèron la fin de l'absolutisme
e l'integracion de Holstein e de Schleswig au sen dau reiaume. Dins l'encastre
dei movements revolucionaris de 1848, lo rèi Frederic IV deguèt cedir e acceptar
la creacion d'una monarquia constitucionala en març. Lei nacionaus liberaus
prenguèron alora lo poder, çò qu'entraïnèt una revòuta dei populacions alemandas
de Holstein. Leis insurgents recebèron lo sostèn dei nacionalistas alemands dau
Parlament de Francfòrt que demandèt una intervencion de Prússia. Lei soudats
prussians agantèron aisament Jutlàndia mai leis aliats de Danemarc (Reiaume
Unit, Russia e Suècia) impausèron de negociacions que s'acabèron per lo
restabliment dau statu quo ante bellum en 1852. Lo rèi danés gardèt lo
contraròtle dei ducats que devián demorar d'entitats distintas dau Reiaume de
Danemarc.

Pasmens, aquel acòrd maucontentèt lei nacionalistas dei dos camps. En 1863, lo
parlament danés adoptèt una constitucion comuna per Danemarc e Schleswig. Aquò
èra una rompedura de l'acòrd de 1852 que foguèt aprovada per lo rèi Cristian IX
(1863-1906). A l'iniciativa de Bismarck, la reaccion de la Confederacion
Germanica foguèt rapida e una fòrça austro-prussiana ocupèt lei ducats. Danemarc
trobèt ges de sostèn internacionau e deguèt abandonar aquelei territòris en 1864
e un tèrç de sa populacion. Après una guèrra novèla entre Àustria e Prússia, lei
ducats foguèron annexats per lei Prussians en 1866.

La pèrda dei ducats laissèt Danemarc en fòra deis afaires principaus d'Euròpa.
Lo país contunièt de se liberalizar e adoptèt una posicion neutra en 1914. En
causa de sa posicion estrategica au nòrd d'Alemanha, lo mantenement d'aquela
posicion necessitèt la mobilizacion de fòrças militaras importantas e de
contorsions diplomaticas malaisadas qu'aguèron de consequéncias nefastas sus
l'economia car lei dos camps exigiguèron una neutralitat favorabla a seis
interès.

A l'eissida de la guèrra, leis Aliats decidèron de restituir una partida de
Schleswig e un vòte foguèt organizat per definir la frontiera. Au nòrd de
Flensborg, 75% dei sufragis foguèron favorables au retorn dins la fauda de
Danemarc. En revènge, au sud e dins la vila, 80% dei vòtes exprimits demandèron
un mantenement au sen d'Alemanha. Aquò permetèt de fixar lo limit actuau entre
lei dos país.

Au començament de la Segonda Guèrra Mondiala, Danemarc proclamèt tornarmai sa
neutralitat. Pasmens, per assegurar leis itineraris comerciaus ambé Suècia e
Norvègia que permetián ais Alemands de se procurar lo fèrre indispensable a la
perseguida de la guèrra, Hitler decidèt d'envaïr Danemarc e Norvègia en abriu de
1940. Au contrari de 1914, lo govèrn danés aviá pas renfòrçat sei fòrças armadas
per protegir sa neutralitat e resistiguèt pas a l'ocupacion. Fins a 1943, un
govèrn danés foguèt mantengut laissant una autonòmia certana au país. Pasmens,
lo desvolopament de movements de resisténcia entraïnèt una presa de contraròtle
dirècte per Alemanha a partir de 1943. Aquò durèt fins a la fin de la guèrra e
la màger part dau territòri danés èra totjorn tengut per leis Alemands en mai de
1945. Aprofichant aquela situacion, Islàndia, encoratjada per leis Aliats,
proclamèt son independéncia en 1944.

Après la Segonda Guèrra Mondiala, Danermarc jonhèt lo camp estatsunidenc e
l'OTAN. En 1973, intrèt au sen de la Comunautat Economica Europèa. Pasmens, lo
país assaia d'i gardar son autonòmia ambé lo refús dau Tractat de Maastricht en
1992 e lo refús de participar a l'èuro après un referendum en 2000.

Danemarc es una monarquia constitucionala. Lo cap de govèrn es lo primièr
ministre, designat pel monarca.

Malgrat que Danemarc se tròba situada entre doas mars, lo Baltica e la mar del
Nòrd, las pluèjas annalas son moderadas, d'entre 700 e 800 mm a l'oèst e d'entre
500 e 600 mm a l'èst. Las temperaturas son equilibradas, al mes de julhet i a
una mejana de 16 °C dins la zòna de la mar del Nòrd e a l'èst, a Sjælland, pòt
arribar a 18 °C. Las temperaturas diürnas son suls 20 °C del temps que las
nocturnas son a l'entorn dels 13 °C . A l'ivèrn l'influéncia del corrent del
Golf e de lo sieu derivat, lo corrent de l'Atlantic Nòrd, se fa notar en fasent
que las temperaturas davalen pas excessivament, dins tot lo país las
temperaturas se mantenon près del punt de congelacion, unes 2 °C durant lo jorn
e a l'entorn de -3 °C a la nuèit. La temperatura de l'aiga a la còsta vària
dempuèi lo 3 °C a l'ivèrn fins los 17 °C a l'estiu.

Dempuèi lo primièr de genièr de 2007, la division administrativa principala de
Danemarc es la region.



https://oc.wikipedia.org/wiki/1913

Adopcion d'una lèi d'extension ai fremas dau drech de vòte e de candidatura ais
eleccions (7 de junh).

Perseguida de la Revolucion Mexicana amb un còp d'estat organizat per lei
cientificos que mau capitèt (9 - 18 de febrier de 1913). Lo generau Victoriano
Huerta aprofichèt lo caòs per prendre lo poder. Lo president Francisco Madero
foguèt assassinat e Huerta s'alièt ai cientificos subrevivents e ais Estats
Units d'America per se proclamar president. Pasmens, dins lo rèsta dau país, lei
combats entre fòrças governamentalas e insureccions rivalas contunièron.

Acabament dei trabalhs de restauracion de la ciutat fortificada de Carcassona
acomençats dins lo corrent dau sègle XIX. La vila foguèt classada au Patrimòni
Mondiau de l'Umanitat en 1997.

Gràcias a de mesuras realizadas amb un interferomètre optic, lei Francés Henri
Buisson (1873-1944) e Charles Fabry (1867-1945) observèron per lo premier còp la
formacion dau « trauc » dins lo jaç d'ozòn estratosferic au dessús de l'Antartic
(→ 1930).

Depaus de brevet depintant lo premier estratoreactor per l'engenhaire francés
René Lorin (1877-1933). Pasmens, la construccion d'un tau motor èra malaisada
per la tecnologia dau periòde e i aviá ges d'aplicacion. Ansin, leis estudis
seguents sus aqueu tipe de motor acomencèron solament dins lo corrent deis
annadas 1930 (1936 per lo premier prototip).

A partir de la teoria quantica, lo fisician danés Niels Bohr prepausèt son modèl
de l'atòm format d'un nuclèu pichon e fòrça compacte enviroutat per d'electrons
situats lòng d'orbitas circularas. Aquò permetèt de descriure divèrsei resultats
d'espectrografia ò de la fisica dau raionament X e foguèt a l'origina dau modèl
modèrne de l'atòm prepausat en 1926 per Erwin Schrödinger.

Invencion dau sistèma de produccion de rais X que porta son nom per lo fisician
estatsunidenc William Coolidge (1873-1975). Aquel aparelh permetèt de produrre
aisament de raionaments X e favorizèt la generalizacion de son utilizacion en
medecina. De mai, a l'ora d'ara, lo Tube de Coolidge es totjorn lo sistèma pus
utilizat dins leis espitaus.

Premiera conjectura regardant l'existéncia d'isotòps atomicas per lo Britanic
Frederick Soddy (1877-1956). D'autra part, premiera sintèsi de PVC per lo
quimista alemand Fritz Klatte (1880-1934). Sa produccion industriala acomencèt
en 1931 e aquela matèria plastica trobèt rapidament d'aplicacions variadas.



https://oc.wikipedia.org/wiki/Mediawiki

MediaWiki es un logicial wiki escrich en PHP, creat per Magnus Manske.
Inicialament desvolopat per Wikipèdia, s'utiliza dempuèi 2002 sus aquesta
enciclopèdia, mas tanben sus d'autres projèctes coma lo Wikiccionari,
Wikisource, Wikilibre o Wikiquote. Tanben s'utiliza de mai en mai sus de sits
independents de Wikimedia (Wikitravel e autres, vejatz los ligams).

MediaWiki inclutz de foncionalitats especificas a l'enciclopèdia, coma la
gestion dels espacis de nom, la distincion entre las paginas de contengut
enciclopedic e las paginas de discussion associadas,...

MediaWiki foguèt a l'origina especialament escrich per Wikipèdia per l'estudiant
e desvolopaire alemand Magnus Manske. Wikipèdia utilizava abans lo logicial
UseModWiki (conegut jol nom de « Fasa I »). Lo basculament vèrs Mediawiki
(« Fasa II ») aguèt lòc lo 25 de genièr de 2002 (aqueste jorn es de còps
designat coma lo jorn de Magnus Manske pels wikipedians).

Al mièg de 2002, lo logicial foguèt reescrich e melhorat (« Fasa III »). Es a
partir d'aquesta basa establa qu'un desvolopament incremental s'es organizat per
arribar a las versions actualas.

Al mièg de l'an 2003, lo programa — fins alara anonim — es batejat MediaWiki e
de publicacions regularas començan d'èsser fachas pels non-utilizaires de
Wikipèdia. S'es causit aqueste nom per far un jòc de mot amb la fondacion
Wikimedia, l'organizacion maire de Wikipèdia ; çaquelà, de còps es criticat per
sa semblança tròp granda amb Wikimedia, que causa de còps de confusions demest
los non-iniciats del projècte.

MediaWiki 1.4 es la version establa actuala, qu'es estada publicada lo 20 de
març de 2005. Aquesta version es actualament mantenguda per Brion Vibber. Per
aquesta version 1.4 lo còde es estat netejat, afin d'accelerar lo compliment de
certans prètzfaches. Lo lengatge de l’interfàcia pòt èstre causit per
l'utilizaire, rendent los projèctes comuns (coma Wikimedia Commons) mai
accessibles.

S'es fach un esfòrç per optimizar l'espaci disc utilizat. Atal, dempuèi
MediaWiki 1.4, la compression gzip emplegada per estocar lo tèxt redutz
d'environ 15 % l’espaci necessari. Aquesta compression es pas realizada a cada
revision, çò que permet d'estalviar un pauc mai d'espaci.

MediaWiki 1.5 prolonga los cambiaments arquitecturals començats amb la version
1.4. Son cambiament mai notable de l'esquèma de basa de donadas consistís a
decoplar completament l'estocatge del tèxt e l'evolucion de las versions de
l'article. Aquestas modificacions deurián permetre d'aumentar la velocitat de
mai d'una operacion coma lo desplaçament de pagina o la produccion de l'istoric
d'una pagina.

Lo supòrt dels imatges es estat espandit als imatges vectorials SVG. Aquestes
son convertits per MediaWiki en imatges PNG per una mai granda compatibilitat
amb los navigators Oèb actuals, qu'en fin de 2005 son fòrça rars a prendre en
carga d'un biais natiu l'especificacion d'imatge del W3C. Las paginas descrivent
los imatges afichan d'ara enlà las metadonadass al format Exif contengut dins
cèrts formats d'imatge.



https://oc.wikipedia.org/wiki/Lista_dels_pa%C3%AFses_del_Mond

Aquesta lista es la « dels païses o estats independents reconeguts per la
comunautat internacionala al primièr de genièr de 2004 » [1]. A l'excepcion del
Vatican (o Santa Ses), aqueles païses son los 191 membres de l'Organizacion de
las Nacions Unidas.

Aquesta seccion es basada sus l’article List of sovereign states de la version
anglofòna de Wikipèdia. Apareisson aicí los Estats non independents que
respondon als critèris de la Convencion de Montevideo suls dreits e devers dels
Estats de 1933.

La lista de las dependéncias e territòris amb sobeiranetat especiala dona una
lista completa de las dependéncias, possessions, territòris autonòms,
departaments, collectivitats e territòris d’otramar non sobeirans.

Aquesta seccion es basada sus l’entrada Entities de la pagina Notes and
Definitions del CIA World Factbook. Apareisson aicí los territòris que la
comunautat internacionala ne reconeis pas la sobeiranetat. Vejatz tanben la
lista dels territòris contestats o ocupats.

Jos aquesta rubrica se tròban los territòris que tròban pas de plaça dins las
autras rubricas, respondon pas als critèris de la Convencion de Montevideo. Mas
an una istòria pròpria, un govèrn actiu o en exili, un drapèl e de frontièras
conegudas.

D’individús o de grops se son creats de païses “imaginaris”, de còps de la
pagèla de l’ostal, de còps d’una proprietat privada. Se dison micronacions.



https://oc.wikipedia.org/wiki/Dusau_Gu%C3%A8rra_Mondiau

Era Dusau Guèrra Mondiau (var. Segonda Guèrra Mondiala) siguec un conflicte
qu'impliquèc era majoritat des nacions deth mon, en tot includir-i totes es
granes poténcies,organizades es dues aliances militares: es Aliadi e es
poténcies der Èish. Era guèrra impliquèc uns 100 milions de militars e era mòrt
d'entre 50 a 60 milions de persones, era major part civius, 3% dera poblacion
mondiau dera epòca, en tot èster eth conflicte mès mortifèr ara istòria umana.
Siguec eth conflicte armat mès gran dera Istòria e eth prumèr eth qué s'usèren
armes nucleares, e s'estime qu'auec un còst, en argent e en ressorsas, major que
totes es autes guèrres amassa.

Maugrat que Japon aucupaue part de China dempús de 1931 e que dempús deth 7 de
junhsèga de 1937 i auie guèrra declarada entre es dus païsi (Dusau Guèrra
Sinojaponesa), generauments se considère qu'eth conflicte comencèc eth 1er de
seteme de 1939 damb era invasion alemanda de Polonha. Ara primauera de 1940,
Alemanha, aliada damb Itàlia, aucupèc es païsi dera Euròpa Occidentau e deth
nòrd, en tot derrotar damb facilitat es armades francesi e britaniqui. Totun,
era Gran Bretanha non podec èster aucupada. Ara tardor deth madeish an, era
guèrra s'estenec ath nòrd d'Africa, e junh deth 1941, Alemanha aucupèc era Union
Sovietica, que fins alavetz auie estat era sua aliada, sense arténher era
victòria. Deseme de 1941, Japon ataquèc as Estats Units e era guèrra s'estenec
tanben ara Asia e ath Pacific. A compdar deth 1942, es aliadi comencèren a
guanhar batalhes e a hèr retrocedir es armades der Èish. Itàlia se rendec seteme
deth 1943. Alemanha, atacada dempús der èst pera Union Sovietica e pera rèsta
des aliadi dempús der oèst, se rendec eth 8 de mai de 1945. Japon se rendec eth
15 d'agost deth madeish an, pòqui dies dempús qu'es Estats Units lancèssen dues
bombes atomiques sus ciutats japoneses, encara qu'era rendicion oficiau de Japon
non arribèc enquiath 2 de seteme.

Es païsi que participèren en era Dusau Guèrra Mondiau èren alinhadi en un
d'aguesti dus partits: es aliadi e es poténcies der Èish. Iniciauments, es
principaus païsi aliadi èren: Gran Bretanha, França (França Liure a compdar de
junh de 1940), Polonha, Canadà, Sud-Africa, Austràlia e Naua Zelanda. Un cas
especiau ei era China qu'ère era guèrra damb eth Japon dempús deth 1937. Coma
conseqüéncia dera invasion alemanda, s'i ahigeren Norvègia (abriu de 1940),
Païsi Baishi e Belgica (mai de 1940) e Grècia (octobre de 1940), qu'auie estat
atacada per Itàlia. Era Union Sovietica auie un pacte damb Alemanha dempús
d'agost de 1939 mès era invasion alemanda, junh de 1941, la hec cambiar de
partit. Deseme de 1941 er atac japonés a Pearl Harbor hec qu'es Estats Units
d'America entrèssen ara guèrra en eth partit aliat. A mesura qu'eth conflicte se
decantaue eth contra de Alemanha, eth nombre de païsi en eth partit aliat anèc
en tot aumentar. Apròp dera fin dera guèrra, es Aliadi meteren coma condicion
entà entrar as Nacions Junhudes qu'es païsi declarèssen era guèrra en Alemanha e
en Japon. Açò hec qu'eth nombre de païsi aliadi aumentèsse fòrça, encara qu'era
majoritat d'aguesti mancauen d'importància militara e estrategica e non aueren
càpies papèr actiu ena era guèrra. Es poténcies der Èish èren: Alemanha, Itàlia
e Japon. Dempús dera victòria alemanda sus França (junh 1940), part deth govèrn
francés decidic collaborar damb es nazis, ère era França de Vichèi. Seguidament,
Es païsi der èst d'Euròpa se vederen pressionadi per Hitler pr'amor que se
junhessen ar Èish. Romania ac hec junhsèga de 1940, Ongria eth noveme següent e
Bulgaria març de 1941. Iogoslavia s'i junhec a contracòr eth 25 de març de 1941
mès dus dies dempús i auec un còp d'Estat anti-Èish que desacadièc era
aucupacion alemanda deth país. Un aute cas especiau ei Finlàndia que declarèc
era guèrra ara URSS mès non a cap aute país e pendent un temps se la considerèc
coma aliat der Èish. Non toti es païsi deth mon s'impliquèren ena era guèrra.
Bèri païsi, coma Irlanda, Portugau, Soïssa e Suècia, artenheren mantier-se
neutres pendent tot eth conflicte. Espanha tanben se declarèc neutral mès,
dempús des victòries contondentes nazis de 1939 e 1940, quan era victòria
alemanda semblaue possibla, cambièc eth sòn estat a "non bel·ligerant", en tot
sostier politic e economic as poténcies der Èish e en tot enviar ua division de
volontaris a lutar contra es sovietics (Division Blu) que s'integrèc en era
Wehrmacht. Totun, Hitler jamès non podec convéncer Franco pr'amor qu'entrèsse en
eth conflicte. Eth 1943, quan Alemanha comencèc a acumular desbrandes, Espanha
tornèc a declarar-se neutre.

Dempús dera Purmèra Guèrra Mondiau, es païsi vencedors imposèren grèus sancions
economiques e politiques enes païsi derrotadi. Entre aguesti darrèri i auie
Alemanha que, ath delà de pèrder grana part deth sòn territòri, patic ua
gravíssima crisi economica que hec qu'era inflacion se tirèsse enquia demorar
totauments dehòra de contraròtle. Entà fòrça gent, era desbranda, es sancions e
era crisi sigueren coma ua grana umiliacion entath son país, que pòqui ans abans
auie estat eth poderós Empèri Alemand. Açò portèc a fòrça gent as files des
partits radicaus que dauen tòrt de toti es sòns maus a grops minoritaris coma es
comunistes e es josieus. Apareisheren grops fascistes e nacionalistes coma
responsa as movements revolucionaris que comencèren a estener-se per Euròpa e
que preneren brèvaments eth poder a Budapest e en Bavièra. Entre aguesti grops i
auie eth Partit Nacionau Socialista des Trabalhadors Alemands, mès coneishudi
peth nòm de «nazis», lideradi per Adolf Hitler. Pendent era dusau mitat des ans
20 aguest grop creishec de forma espectaculara tant era popularitat coma eth
nombre de militants. Tanben anèren en tot guanhar bancs ath Parlament Alemand
enquia que eth 30 de gèr de 1933 Hitler assumic eth cargue de Cancelièr
d'Alemanha.

Hitler presidic un govèrn de concentracion nacionau, tau com auie desirat era
dreta alemanda, per ben que non demorauen qu'er estrument que li calie èsser eth
NSDAP se convertisse eth çò de subjècte de Poder. Ath gabinet deth nau govèrn,
sonque Hermann Göring e Wilhelm Frick èren ministres deth NSDAP. Maugrat açò,
eth Poder que gaudie eth partit nazi ère fòrça gran en carrèr. Per consecutiu,
ne Hindenburg ne es sòcis de govèrn podessen arturar era destruccion deth marc
institucionau e democratic dera Republica. D'autra banda, es partits de dretes
ac vedien coma era consumació dera dictadura –er aguest cas civiu– que tan auien
desirat; non podien preveir era nazificacion e eth regim totalitari que se
diboishar. Eth trèt de gessuda entara retalhada de drets e libertats siguec era
Incendi deth Reichstag, es causes qu'encara non se ne an establit. Aguest
incendi siguec profitat per "desemmascarar" un còp d'Estat deth KPD, que causa
siguec entà eth illegalizada damb eth Decrèt der Incendi deth Reichstag (1933),
damb çò que se suprimien es drets civius. Es dirigents comunistes comencèren a
èsser internat a camps de concentracion, coma Dachau, eth prumèr que se dauric,
apròp de Munic. Lentaments, Hitler e es nazis illegalizèren era rèsta de
formacions politiques, e mai es dera dreta. Ara fin, sonque eth NSDAP e es sues
organizacions demorèren legaus ath nau sistèma. Hindenburg signèc totes es leis
e decrèts que destruïen era vielha republica e forjaven era dictadura nazi, coma
era Lei de Capacitacion, que permetie en govèrn era aprovacion de leis sense era
participacion deth parlament. A abriu de 1933 signèc era lei entara restauracion
deth servici civiu professionau, qu'excludie es josieus de tot cargue dera
administracion dera Estat. Egalaments, Hindenburg non protestèc pera purga hèta
laguens eth NSDAP eth junh de 1934 contra es sectors de quèrres deth partit,
coma es Sturmabteilung de Ernst Röhm o era faccion de Gregor Strasser, fòrça que
ne moriren en era Net des guinhauets longui. Entre eth 1933 e eth 1939, era
politica de Hitler siguec centrada eth:

1) Endurziment des leis contra es josivi enquia extrèmi inaudits. 2) Rearmament
e modernizacion dera armada alemanda. 3) Reunificacion der Empèri Alemand
(Tresau Reich). Per arténher aguest tresau objectiu Hitler utilizèc ua eficaça
combinason d'oratòria e intimidacion qu'artenhec: a) Era militarizacion de
Renània (març de 1936). b) Era annexion d'Àustria (Anschluss) (març de 1938). c)
Era aucupacion des Sudets (octobre de 1938). d) Despartiment e aucupacion de
Tchecoslovàquia (març de 1939). e) Aucupacion dera ciutat de Memel (març de
1939). E tot açò sense ne ua protèsta de França e Gran Bretanha e quitament a
viatges (annexion des Sudets) damb eth sòn exprés vist-e-plau. Mès Hitler no
n'a/non n'auie pro damb auer artenhut tot açò e reclamaue a Polonha era
aucupacion dera ciutat liura de Danzig e un corredor de tèrra entre Alemanha e
era Prússia Orientau. Polonha s'i neguèc repetidi còps en partida per paur ara
reaccion sovietica e en partida pr'amor que pensaue qu'açò sonque encoratjarie
Hitler a hèr d'autes demandes. Eth 23 d'agost de 1939, Alemanha e eth URSS
signèren eth Pacte Molotov-Ribbentrop que, ath delà d'èster un tractat de
non-agression entre es dus païsi, auie ues clausules secrètes que s'acordaue
entre eth eth despartiment der èst europèu enas dues zònes d'influéncia, ua per
cadua des dues poténcies. Hitler, ena vertut d'aguest acòrd, decidic aucupar
Polonha, convençut que ne França ne Gran Bretanha e reaccionerien pes sòns
successi anteriors.

Abans dera Purmèra Guèrra Mondiau, era dinastia Qing chinesa se saturèc, en tot
dar pè a ua republica mès eth sòn govèrn non reüsic e era Xian se fragmentèc es
domenis de senhors dera guèrra. D'aguesta situacion sorgiren dues ideologies que
pretenien reunificar-era. Eth 1912 se formèc eth Kuomintang e eth 1922 eth
Partit Comunista Chinés. Es dus non èren enemics, mès es 1927, e damb es zònes
sud e centre jos eth sòn contraròtle, es nacionalistes s'afrontèren dauridaments
damb es comunistes.

Ar èst, eth Japon auie començat pendent eth sègle XIX a espandir-se per Asia
moigut peth conflicte entre es practiques tradicionaus e es condicions sociaus
canviants associades ara rapida industrializacion e modernizacion. Eth 1905, eth
Japon guanhèc era sua guèrra contra Russia, e eth 1910 aucupèc Corèa, que se
convertic era colònia. Pendent es ans 1920 era democracia semblaue auer
arraïtzat en Japon, mès era grana depression portèc ath poder as caps militars,
soent en tot governar eth nòm der emperaire Hirohito, maugrat mantier eth
respècte tradicionau. Eth 1931, Japon aucupèc era Manchoria interiora, en tot
crear eth estat mariòta de Manxukuo, que se completèc damb ua dusau invasion eth
1937.

Era guèrra comencèc era maitiada deth 1 de seteme de 1939 quan Alemanha aucupèc
Polonha. Aguesta agression ère motivada pera ànsia de Hitler d'obtier eth
contraròtle sus era ciutat liura de Danzig e un corredor de tèrra entre aguesta
ciutat e Alemanda. Coma desencusa deuant era comunitat internacionau, Hitler
utilizèc un incident termierèr fictiu qu'eth madeish auie planejat. Eth dia 3,
Gran Bretanha e França declarèren era guèrra en Alemanha mès, exceptades bères
escaramusses en era termièra francoalemanda, cap des dus païsi emprenec càpies
accion militara contra Alemanha. Ací siguec a on era armada alemanda metec ena
practica era Blitzkrieg o (guèrra relampit) que consistie eth rodejar es
posicions defensives enemigues e encerclar-es. Mentretant, d'autes tropes
contunhauen d'auançar cap ara interiora deth país en tot aucupar es ciutats e es
punts estrategics. Es tropes encerclades podien resistir pendent un temps mès,
isolades dera rèsta dera armada, tard o d'ora acabauen entà render-se. Era
armada alemanda, damb eth supòrt des bombardeigs dera Luftwaffe, superèc
facilaments es defenses poloneses e eth 8 de seteme auie ja arribat enes entorns
deth caplòc, Varsòvia. Eth dia 17, era armada sovietica aucupèc Polonha dempús
der èst, damb era desencusa de protegir era poblacion bielorussa e ucraïnesa
dera zòna. Era realitat, era reparticion de Polonha entre Alemanha e era Union
Sovietica auie ja estat prèviament acordada eth Pacte Molotov-Ribbentrop d'agost
de 1939. Varsòvia queiguec eth 27 de seteme e es darrères tropes poloneses se
van arturar de lutar eth 6 d'octobre.

Dempús dera queiguda de Polonha e pendent tot er iuèrn de 1939-1940, Gran
Bretanha, França e es auti païsi aliadi contunhèren era guèrra damb Alemanha mès
non s'enregistrèren combats importants ena era tèsta, en eth periòde coneishut
coma Guèrra de Badinada.

Mentretant, ath Atlantic Nòrd, era Kriegsmarine (era armada alemanda) inicièc es
operacions contra tot tipe de vaishèths aliadi. Mès que mès eficaçes sigueren es
atacs des sosmarins alemands (nomentadi U-Boots). Es operacions navals ar
Atlantic, que mès tard s'esteneren tanben ath Mediterrani, durèren enquiara fin
dera guèrra, maugrat qu'eth periòde mès intens de combats durèc dempús de mejans
de 1940 enquia fins de 1943.

Eth 30 de noveme de 1939, era Union Sovietica ataquèc Finlàndia damb era
intencion d'aucupar-lo. Iniciauments, era armada finesa resistic fòrça ben er
embat sovietic mès es russi s'imposèren a còpia d'òmes e març de 1940 es finesos
se vederen forçadi a demanar un armistici. Era Union Sovietica obtenguec
importantes concessions territoriaus mès era capacitat operativa dera sua armada
siguec metuda eth dobte pes dificultats qu'auec entà obtier sonque ua victòria
relativa. Açò acabèc de convéncer a Hitler qu'era invasion dera Union Sovietica
ère possibla.

Eth 9 d'abriu de 1940 era armada alemanda inicièc era invasion de Norvègia e
Danemarc. En partida, entà assegurar-se eth subministre de hèr des mines
suedeses, deth que Alemanha depenie entath sòn esfòrç de guèrra e qu'ère
transportat a trauès deth pòrt norvegian de Narvik. Mès tanben entà empedir ua
possibla aucupacion aliada de Norvègia e ath madeish temps evitar eth blocatge
des pòrts alemands decretat per Gran Bretanha dempús dera declaracion de guèrra
eth seteme passat. Dinamarca non auie càpies valor estrategica mès es pòrts
danesi dauen un facil accès as pòrts norvegians e, ath delà, er èster un país
vesin calie auer-lo controtlat de quauque biais. Danemarc se rendec quasi
immediataments. Eth govèrn danés sabie perfèctaments que non podie hèr arren
contra era armada alemanda e volec evitar un vessament inutil de sang. A causa
d'aguesta pòca resisténcia, era aucupacion alemanda siguec leugèra comparada
damb era d'auti païsi aucupadi. Es institucions daneses poderen conservar grana
part dera sua autonomia e se va postposar era deportacion dera poblacion josiva.
Aguesta actitud permissiva s'acabèc agost de 1943. Es desbrandes alemandes a
Stalingrad e Er Alamein auien provocat creishenti disturbis e manifestacions
antialemanyes que, segons es nazis, eth govèrn danés non punic damb era
sufisenta duretat. Era aucupacion de Norvègia siguec mès complicada. Es tropes
alemandes poderen aucupar es pòrts eth sonque tres dies mès era armada
norvegiana se va replegar tàs vals dera interiora deth país, fòrça montanhós, e
aquiu se preparèc entà aufrir resisténcia. Ath delà, Gran Bretanha e França
envièren bères divisions entà ajudar as norvegians. Mès era situacion des tropes
aliades s'anèc en tot tornar cada dia mès critic e eth 28 d'abriu es britaniqui
decidiren retirar-se deth sud de Norvègia. Sonque ath nòrd, ath pòrt de Narvik,
era guarnició alemanda, isolada dera rèsta dera armada, podec èster derrotada, e
eth pòrt aucupat eth 28 de mai. Mès alavetz, era invasion alemanda des Païsi
Baishi e Belgica auie cambiat es prioritats defensives de britaniqui e francesi.
Eth 8 de junh, dempús de destruïr es installacions portuàries, es tropes aliades
sigueren evacuades deth nòrd de Norvègia. Fin finau, eth 10 de junh Norvègia se
rendec incondicionalment.

Pòc dempús d'auer acabat era invasion de Polonha, es nazis ja comencèren a
preparar er atac contra França. Açò implicaue non solaments aucupar França mès
tanben Belgica, Païsi Baishi e Luxemborg qu'èren païsi neutrals. Eth plan
consistie eth concentrar eth principau atac alemand contra era region boscosa
des Ardenas, entre Belgica e Luxemborg, ua zòna qu'es aliadi considerauen
impenetrable entàs tancs e que per açò madeish ère pobrament defenuda. Fin
finau, era invasion comencèc eth 10 de mai de 1940. Er atac gessec tau e coma
Hitler auie previst. Er auanç des tancs alemands a trauès des Ardenas non siguec
descorbit e eth dia 12 es tropes nazis arribèren en arriu Mòsa, ena nautor de
Sedan, a on auec lòc ua batalha cruciau. Eth dia 13 es alemands auien ja crotzat
er arriu. Seguidament, Auancèren rapidaments a trauès deth nòrd de França er en
direccion entath Canau dera Manja, en tot arribar ena còsta eth dia 20. Aguesta
manòbre deishèc ua grana part dera armada aliada encerclada laguens de Belgica.
Es nazis heren retrocedir es tropes aliades enquia Dunquèrca e es aliadi vederen
que serie de besonh ua evacuacion a gran escalèr. Entre eth 26 de mai e eth 3 de
junh, 338 226 soldats aliadi sigueren evacuadi dera còsta francesa. Eth 5 de
junh, era armada alemanda virèc cap a França; alavetz er auanç alemand ja ère
imparable. En tot veir qu'era desbranda de França ère pròplèu e non en tot voler
desaprofitar era escasença, era Itàlia de Mussolini declarèc era guèrra en
França eth dia 10 de junh. Eth dia 14 es nazis entrèren a París, qu'auie estat
declarada ciutat dubèrta. Mentretant, es tancs alemands auançauen, quasi sense
oposicion, ath long e ample de França. Eth 22 de junh França e Alemanha signèren
un armistici qu'era armada alemanda aucuparie segons eth tot eth nòrd de França
e tota era còsta atlantica fins era termièra espanhòla, mès ath sud se mantierie
un govèrn collaboracionista francés. Atau, a compdar d'alavetz e enquiath 1944,
França auec dus govèrns: un, en tot collaborar damb es nazis, damb caplòc a
Vichèi e dirigit peth mariscal Philippe Pétain se nomentèc era "França de
Vichèi"; er aute, er eth partit aliat, en tot operar dempús der exili en Gran
Bretanha e dirigit peth generau Charles de Gaulle se nomentèc era "França
Liura".

A conseqüéncia deth Pacte Molotov-Ribbentrop, junh de 1940 era Union Sovietica
aucupèc Estònia, Letònia e Lituània e annexèc es regions romaneses de Bessaràbia
e Bucovina deth Nòrd.

Dempús dera invasion de França, Hitler pensèc que dilhèu Gran Bretanha se
renderie, mès eth prumèr ministre britanic Winston Churchill decidic contunhar
de lutar enquiara fin. Donques, es nazis preparèren un plan entara invasion dera
isla. Mès entà qué aguest plan auesse probabilitats de succès prumèr se li calie
arténher superioritat aeriana sus eth cèu britanic. Atau comencèc era Batalha
d'Anglatèrra que non se liurèc en tèrra mès ar aire. Era fasa principau dera
batalha auec lòc pendent eth mes d'agost de 1940. Es nazis demorauen arténher
era victòria rapidaments e començar era invasion abans de que acabèsse er estiu.
Es principaus atacs anauen dirigidi contra es aerodròms dera RAF e contra es
estacions de radar. Mès es pilòts britaniqui, a pesar d'èster er inferioritat
numèrica, opausèren mès resisténcia dera demorada. Dempús de quauques setmanes e
de veir que non s'artenhie un resultat clar, es nazis decidiren cambiar
d'estrategia e comencèren a bombardar Londres. Damb açò demorauen atrèir fòrça
avions britaniqui e atau poder destruïr-les, mès auec er efècte contrari e dèc
un respir ara RAF que podec recuperar-se des pèrtes des darrères setmanes. Fin
finau, eth 17 de seteme, Hitler va aplaçar era invasion de Gran Bretanha (era
teoria fins er an següent, mès era realitat ja non se tornèc a preparar jamès
mès).

Eth 13 de seteme de 1940, fòrces italianes aucupèren Egipte dempús des sues
bases a Libia. Er aquera epòca, Egipte ère colònia britanica e Libia colònia
italiana. Es italians aucupèren ua petita region ar oèst deth país e establiren
posicions defensives a Sidi Barrani. Eth 9 de deseme, es britaniqui van
contraatacar en tot lançar eth Operacion Compass que hec retrocedir as italians
enquia Er Agheila (Libia). Pendent era operacion, se capturèren un gran nombre
de presoèrs italians.

Eth 28 d'octobre de 1940, Itàlia declarèc era guèrra a Grècia, en tot atacar-la
dempús des sues bases en Albania. Mès era armada grèga, non sonque resistic era
ofensiva, mès que hec retrocedir as italians e capturèc bères ciutats deth sud
d'Albania. Pendent er iuèrn, eth conflicte arribèc en un punt mòrt. Era victòria
grèga signifiquèc era prumèra desbranda entà un país der Èish e demostrèc qu'era
victòria aliada ère possibla.

Era desbranda dera armada italiana forcèc Hitler a enviar renfortiments ath nòrd
d'Africa per tau d'evitar un escrancament totau des italians. Pendent eth mes de
hereuèr de 1941, es prumères unitats deth que mès tà deuant serie coneishut com
Afrika Korps, jos eth comandament deth generau Erwin Rommel, arribèren en Libia.
Iniciauments, Rommel solament auie ordes de mantier era posicion contra
possibles atacs aliadi, mès en tot veir que trobaue pòca resisténcia comencèc ua
ofensiva improvisada que hec a retirar as britaniqui enquiara termièra damb
Egipte. Dempús de diuèrsi contraatacs falhidi, eth 18 de noveme de 1941 es
britaniqui lancèren eth Operacion Crusader que resultèc èster tot un succès e,
abans d'acabar er an, se va reconquerir tot eth territòri perdut pendent era
primauera passada enquia Eth Agheila.

Abans d'iniciar era invasion dera Union Sovietica, Hitler considerèc qu'ère de
vitau importància auer controtlat eth flanc meridionau, en tot méter punt e fin
ath conflicte entre Itàlia e Grècia. Pendent er iuèrn de 1940-41, Hitler
convencec enes govèrns de Ongria, Romania, Bulgaria e Iogoslavia pr'amor que se
junhessen as fòrces der Èish. Totun, eth 27 de març de 1941 un còp d'estat
anti-Èish en Iogoslavia obliguèc a cambiar es plans d'invasion de Grècia entà
includir-i tanben en Iogoslavia.

Eth 6 d'abriu de 1941, tropes alemandes, italianes e ongreses comencèren era
invasion simultanèa d'Iogoslavia e Grècia. Es britaniqui sostengueren en Grècia
e quitament envièren tropes en país. Totun, er auanç alemand siguec fòrça rapid
e era resisténcia iugoslava escassa. Eth caplòc, Belgrad, queiguec eth dia 12 e
era rendicion deth país arribèc eth dia 17. en Grècia, es causes succediren de
forma egalaments rapida e ara fin deth mes Grècia ère ja jos contraròtle nazi.
Er un prumèr moment, es britaniqui se retirèren a Creta. Totun, deuant era
superioritat aeriana dera Luftwaffe, era RAF britanica decidic transportar
avions e personau a Egipte, en tot sajar sauvar vides e aparelhs per futures
batalhes. Eth 20 de mai es alemands inicièren era invasion de Creta que demorèc
totauments aucupada eth dia 1 de junh de 1941. Encara qu'era victòria nazi
siguec rapida e contondenta, era campanha des Balcans artenhec retardar cinc
setmanes er inici deth Operacion Barbarroja. Un temps important qu'obliguèc as
alemands a combàter eth plen iuèrn pendent es punts claus der atac contra era
Union Sovietica.

Era maitiada deth 22 de junh de 1941 comencèc eth Operacion Barbarroja, era
invasion alemanda dera Union Sovietica. Siguec un atac per estonada donques
qu'enquiara data, Alemanha e era Union Sovietica èren aliadi segons eth Pacte
Molotov-Ribbentrop d'agost de 1939. Era ofensiva ère organizada es tres granes
tèstes: un, ath nòrd en direccion entà Leningrad; eth dusau, ath centre en
direccion entà Moscòu; e eth tresau, mès ath sud en direccion entara region
industriau deth Donets e es camps petrolífers deth Caucàs. Er objectiu de Hitler
ère encerclar e derrotar rapidaments ara armada sovietica as planes de
Bielorussia e Ucraïna entà dempús aucupar tota era part europèa dera Union
Sovietica enquiara linha Arkhangelsk-Orals-Vòlga-Astracan, dempús dera Artic
enquiath Mar Caspiana. Damb aguest objectiu, es alemands auien concentrat apròp
de 140 divisions qu'includien 3 200 000 d'òmes, 625 000 shivaus, 7100 pèces de
artilharia, 3300 tancs e 2770 avions. Es aliadi d'Alemanha: Itàlia, Ongria,
Demoraue e Bulgaria tanben aportauen quauques divisions cadun. Eth Armada Roig
disposaue de 134 divisions, 2 500 000 d'òmes, 24 000 tancs e 8000 avions.
Siguec, sense dobte, era operacion militara mès grana dera istòria.

Es prumères setmanes er auanç alemand siguec rapid e efectiu. Ath nòrd, es
estats baltics sigueren aucupadi e eth 8 de seteme comencèc eth sètge de
Leningrad, que durarie enquia gèr de 1944. Ath centre, era ofensiva capturèc era
totalitat de Bielorussia e arribèc enquia Smolensk, capturada eth 16 de
junhsèga. Ath sud, er auanç a trauès de Ucraïna siguec un shinhau mès lent deth
demorat. Açò hec que Hitler ordenèsse ua estancada ara ofensiva dera tèsta
centrau entà proporcionar ajuda ath deth sud. Era majoritat de generaus alemands
non sigueren d'acòrd damb aguesta decision donques que considerauen Moscòu er
objectiu prioritari. Fin finau, dempús dera casuda de Kyiiv, eth 19 de seteme,
se dèc er orde de contunhar cap a Moscòu (Operacion Tifon). Totun, alavetz,
comencèc eth tempèri ara tèsta orientau, es ploges prumères e era nhèu e eth
heired dempús van alentir er auanç alemand, qu'ath delà se trobèc ua creishenta
resisténcia dera armada sovietica a mesura que s'apropaue en caplòc. Es alemands
poderen arribar enquias pòrtes dera ciutat (en solament 30 quilomètres deth
Kremlin) mès non ath delà.

Pendent eth maitin deth 7 de deseme de 1941, avions japonesi procedenti de
portaavions ataquèren era basa navau nòrd-americana de Pearl Harbor, ena isla
Oahu de Hawaii. Es americani sigueren prenudi entièraments per estonada e
patiren apròp de 2400 baishes. Ueit cuirassats e d'auti vaishèths mendres
sigueren enfonsadi o damajats sevèrament. Totun, es portaavions americani,
qu'aqueth dia non èren ath pòrt, es depausi de combustible e es installacions
d'apariament de vaishèths escapèren ar atac.

Eth madeish dia 7, Japon (er aqueth temps, Empèri Japonés) declarèc era guèrra
as Estats Units e ath Reialme Unit, declaracion que siguec arresponuda londeman
madeish per americani, britaniqui e tanben australiani. Eth dia 11 de deseme,
Alemanha declarèc era guèrra enes USA, maugrat que segons eth Pactatz Tripartit
de 1940 non i ère obligada. A compdar d'alavetz, era guèrra que fins aqueth
moment s'auie limitat a Euròpa e a Africa, s'estenec tanben ath Asia e ath
Pacific en tot convertir-se er ua vertadèra guèrra mondiau.

Eth madeish temps ar atac a Pearl Harbor, es japonesi comencèren era invasion
des colònies britaniques de Hong Kong e Malàisia, dera colònia olandesa des
Índias Orientaus (que se correspon, apuprètz, damb er actuau Indonesia) e des
possessions americanes des Filipines e des isles dera Ocean Pacific com Guam e
Wake.

Dempús d'auer-se agut de retirar coma conseqüéncia dera Operacion Crusader,
semblaue que era Afrika Korps auie demorat definitiuaments derrotat, mès cèrti
conflictes que debanauen ath Pròplèu Autan auien obligat as britaniqui a retirar
tropes deth nòrd d'Africa, mentretant, es fòrces der Èish auien arrecebut naui
provedisses dempús de Trípol. Rommel S'encuedèc totara deth cambiament de
situacion e eth 21 de gèr de 1942 lancèc era sua dusau ofensiva. Es alemands
heren a retrocedir as aliadi enquia Gazala, a on er auanç siguec temporauments
arturat, mès dempús dera Batalha de Gazala, qu'es alemands guanhèren,
contunhèren d'auançar cap a Egipte, en tot trauessar era termièra enquia èster
arturadi, definitiuaments, ara Batalhe de Alam Halfa (1 - 27 de junhsèga). A
pesar d'auer pogut parar er auanç alemand, es aliadi se vederen apròp deth
desastre e comencèren a enviar tropes, tancs e tota sòrta de provedisses. Tanben
se designèc un nau comandant deth 8au armada britanic, eth generau Bernard
Montgomery. Arribat en octobre, era superioritat numèrica aliada ja ère en tot
esclafar. Entre eth 23 d'octobre e eth 4 de noveme de 1942 debanèc era Batalha
deth Alamein qu'auec coma resultat ua complèta e decisiva victòria aliada. Eth
pòc que demoraue deth Afrika Korps li calec hugir cap a Libia, perseguit d'apròp
pes aliadi.

Eth 8 de noveme comencèc eth Operacion Halha: ua combinacion de fòrces
americanes e britaniques va *desembarcar tath Marròc e tà Argeria, er aquera
epòca, colònies franceses jos eth Govèrn de Vichèi. Damb açò se demoraue poder
atacar as alemands pera rereguarda e acabar rapidaments era campanha ath nòrd
d'Africa. A pesar d'un brèu resisténcia iniciau, eth dia 11 eth govèrn coloniau
francés s'arribèc ath partit aliat. Era reaccion des alemands siguec aucupar
Tunisia, tanben colònia francesa. A fins de noveme, perseguidi dempús de Libia e
pressionadi dempús d'Argeria, semblaue qu'era resisténcia alemanda ère prèste de
saturar, mès pendent eth mes de deseme es alemands van *contraatacar e
artenheren hèr-se fòrts en Tunisia, pendent un temps.

Era batalha dera Mar de Coralh (4-8 de mai de 1942) esté era primièra batalha
importanta entre eras flòtas estatsunidenca e japonesa dempèi eth bombardament
de Pearl Harbor. Se terminé sus un resultat indecís. Es Japonés èran tacticament
vencedors après era destruccion deu pòrta-aeronaus USS Lexington. Çaquela, era
expansion japonesa ath sud d'Ocean Pacific èra arrestada e era batalha èra donc
ua victòria estrategica per es Estatsunidencs.

Era batalha de Midway se debanè deth 5 ath 7 de junh de 1942 entre es flòtas
japonesa e estatsunidenca un mes après er combat indecís dera Mar de Coralh. Er
atòl de Midway estó causit car era ocupacion d'aquera posicion menaçava era basa
de Pearl Harbor. Er objectiu vertadèr dera flòta japonesa èra d'atirar e de
destrusir es pòrta-aeronaus estatsunidencs. Çaquela, er debanament dera batalha
estó favorable aths Estatsunidencs que perdón un pòrta-aeronaus còntra quatre
aths Japonés. Era consequéncia dera batalha estó donc era destruccion deras
fòrças aeronavaus principalas de Japon.

Era dusau ofensiva alemanda contra eths Sovietics comencè a la prima de 1942.
Era Wermacht ataquèt era mitat sud deth front en direccion de Caucàs e de
Stalingrad e repossè eras ofensivas sovieticas a Karkòv (12-28 de mai) e Voronej
(6-15 de julhet). En setembre e octobre, es Alemands ataquèn era region de
Stalingrad e intrèn dins era ciutat. En novembre, es Alemands ocupavan era màger
part dera vila e èran ath nòrd de Caucàs. Çaquela, era resisténcia sovietica
dins Stalingrad empachè era Wermacht de passar Vòlga. Au contra, es soldats
alemands èran fòrçats d'atacar de posicions sovieticas ben protetjadas dins eras
roïnas de la vila e ben avitalhadas dempèi Vòlga.



https://oc.wikipedia.org/wiki/Clima

Lo clima correspònd a l'ensemble de la distribucion estatistica dei condicions
atmosfericas dins una region donada pendent un periòde donat. Se diferencia de
la meteorologia que designa l'estudi dei fenomèns atmosferics a tèrme cort.
L'estudi dau clima es dich climatologia. Utiliza principalament d'otís coma de
mesuras estatisticas mensualas o annalas o la frequéncia dei donadas
atmosfericas localas coma la temperatura, lei precipitacions, l'umiditat o la
velocitat e l'orientacion dei vents.

Lei sistèmas climatics son causats per l'ensemble deis interaccions entre
l'atmosfèra, l'aiga de la superfícia, la criosfèra, la litosfèra, la biosfèra e
lo dardalh solar. Aquelei paramètres an una influéncia diferenta mai totei son
liats entre elei. L'energia solara recebuda es un paramètre fòrça important en
causa de son influéncia sus leis autreis elements. D'efèct, leis oceans
representan la resèrva principala de calor capturada e d'umiditat que son
cambiats principalament ambé lei massas d'aire atmosfericas. La posicion dei
corrents marins e lor temperatura determinan donc una partida majora dau clima
terrèstre. Sus lei continents, lo dardalh solar a egalament un ròtle major que
seis efiechs pòdon èsser compensats o aumentats per lo relèu o lei barrieras
fisicas ai movements atmosferics.

Aquelei climas son generalament presents a l'entorn de l'eqüator, de còp fins a
15 o 25 gras de latitud nòrd e sud. La temperatura mensuala mejana es totjorn
superiora a 18 °C. S'i distinguís una sason seca e una sason umida. La durada
d'aquela darriera a aumentat dins lei regions pròchas de l'eqüator. Enfin, lei
litoraus tropicaus situats a l'oèst pòdon presentar una variacion fòrça
importanta de la temperatura.

Un clima tropicau sec es caracterizat per una evaporacion superiora ai
precipitacions e una temperatura annala mejana superiora a 18 °C. S'i distinguís
quauquei mes onte pòdon se debanar de precipitacions. La vegetacion es de còp
absenta. Aqueu tipe de climas s'estend entre 10 e 35 gras de latitud nòrd e sud.
Es generalament caracteristic dei regions deserticas o semideserticas dei zonas
a l'oèst o au centre d'un continent, sovent enviroutadas per de montanhas.

Aquelei climas existisson generalament ai latituds situadas entre 45 e 70°,
excepcionalament fins a 100° au nòrd dau Bacin Mediterranèu. Son influenciats
per lei massas d'aire tropicalas durant lei mes d'estiu. La temperatura mejana
d'aquelei mes es donc generalament auta. En revenge, aquelei climas coneisson
tanben una sason freja vertadiera sota l'influéncia de massas d'aire polaras.
Generalament, se definís dos tipes de climas subtropicaus que lo clima
mediterranèu sus lei façadas maritimas occidentalas e lo clima subtropicau umid
sus lei façadas orientalas. Fau tanben notar, qu'en causa de l'existéncia d'una
sason freja, lei climas subtropicaus son de còp classats coma climas temperats
cauds.

Un clima subarctic es un intermediari entre un clima temperat e un clima polar.
La diferéncia entre l'estiu e l'ivèrn es totjorn presenta mai lo premier es
generalament relativament freg e cort. Lei climas subarctics son solament
presents dins l'emisfèri nòrd en Canadà, en Russia e en China. Dins certanei
classificacions, son considerats coma de climas temperats fregs.

Lei climas polars son caracterizats per de temperaturas frejas tot l'an. Son
caracteristics dei zonas arcticas, antarcticas e dei ribas nòrd dei continents
american, europèu e asiatic.

Lei climas montanhards son de climas especifics dei cadenas de montanhas. Son
caracterizats per de condicions de precipitacions e d'insolacion similars ai
zonas climaticas pròchas. Pasmens, lo relèu entraïna de modificacions mai o mens
importantas. En particular, lei temperaturas mejanas vènon pus bassas quand
l'altitud aumenta e lo nivèu dei precipitacions pòu tanben venir pus important.

La nocion de clima regionau, o mesoclima, s'aplica en de regions d'una
superficia d'unei miliers de quilomètres carrats, somesas a certanei fenomèns
meteorologics particulars (mistrau, eisseròc...) en causa d'una interaccion
especiala entre la circulacion generalament dei massas d'aire e un relèu
important. Per exemple, lo clima d'Alsàcia es pus sec en causa de l'interaccion
dau vent amb lo relèu dei Vosges.

Existisson divèrsei classificacions climaticas desvolopadas dempuei
l'Antiquitat. Son basadas sus lei paramètres mesurables dau clima coma
l'umiditat, la velocitat dei vents, l'insolacion, la temperatura... e l'estudi
estatistic d'aquelei paramètres. Dins totei lei cas, aquelei classificacions
respòndon a d'objectius que pòdon èsser ecologics, economics, toristics... La
pus coneguda es la classificacion de Köppen.

La classificacion de Köppen es la classificacion principala dei climas
terrèstres. Tèn tres nivèus per descriure lei climas diferents en foncion de la
temperatura mejana, de la pluviositat e de variacions de temperatura. Ansin, per
la temperatura mejana, existís cinc categorias principalas :

La màger part dei classificacions modèrnas considèran lei movements dei massas
d'aire coma un paramètre. La classificacion de Bergeron es la mai utilizada per
la meteorologia. Dins aqueu modèl, s'utiliza tres letras per descriure una massa
d'aire :



https://oc.wikipedia.org/wiki/1932

Perseguida de la collectivizacion de l'agricultura e faminas novèlas entraïnadas
per la desorganizacion de la produccion. Ucraïna foguèt especialament tocada per
la manca de viures que causèt la mòrt de milions de personas. Pasmens, en
despiech de la situacion catastrofica dei regions ruralas, lo govèrn capitèt de
desgatjar de fons sufisents per acomençar l'industrializacion dau país. De mai,
l'importància de la repression e dei faminas empachèron lei païsans d'organizar
d'insureccions vertadieras.

Publicacion dau roman de sciéncia-ficcion Brave Mond nòu de l'escriban britanic
Aldous Huxley (1894-1963). Depintant una societat devesida entre diferentei
castas ambé de sistèmas de reproduccion artificiau, de condicionament de la
pensada, d'utilizacion generala d'una dròga destinada a assegurar lo bonur ò de
lesers omnipresents, aquela còntra-utopia denoncia lei maufachs deis utopias.

Rupert Wildt identifiquèt de bendas d'absorpcion de metan e d'amoniac dins
l'espèctre de Jupitèr. D'autra part, descubèrta per l'azard dau principi dau
radiotelescòpi per l'engenhaire estatsunidenc Karl Jansky.

Descubèrta dau segond constituent dau nuclèu atomic, lo neutron, per lo fisician
britanic James Chadwick (1891-1974) a partir dei trabalhs dei fisicians Walther
Bothe (1891-1957), Irène Joliot-Curie (1897-1956) e Frédéric Joliot-Curie
(1900-1958).



https://oc.wikipedia.org/wiki/Turin

Turin (Turin en piemontés, Torino en italian) es una vila d'Itàlia e la capitala
de Piemont. A 888 100 estatjants (2010) e n'i a 1,7 milion dins l'aglomeracion.
Sa província es una de las mai grandas de l'estat, amb 6.830 km², e tanben una
de las mai pobladas, amb 2.165.619 abitants segon lo censament de 2001.

Turin foguèt la capitala del Ducat de Savòia tre 1563, del Reialme de Sardenha a
partir de 1720, e puèi la primièra capitala d'Itàlia de 1861 a 1865. La vila es
un dels centres universitaris, culturals, toristics e scientifics mai importants
de l'estat italian.

Confronta las comunas de Venaria Reale, Settimo Torinese, Borgaro Torinese, San
Mauro Torinese, Collegno, Rivoli, Baldissero Torinese, Grugliasco, Pino
Torinese, Orbassano, Pecetto Torinese, Beinasco, Moncalieri, Nichelino,

Durant lo primièr sègle abans Crist, probablament en 28 abans Crist, los romans
creèron un camp militar (Castra Taurinorum), que foguèt dedicat mai tard a
August (Augusta Taurinorum). The typical Roman street grid can still be seen
dins la vila modèrna, e d'un biais encara mai precís dins lo neighborhood que se
coneis jol nom de Quadrilatero Romano. Via Garibaldi traces la dralha exacta
Decumanus de la Ciutat romana que començava a la Porta Decumani which was later
incorporated dins lo Castello o Palazzo Madama. La Porta Palatina, a la part
septentrionala del districte, es estada preservada fins uèi dins un parc còsta
la Catedrala. Turin teniá aperaquí 5.000 abitants en aquel temps, que totes
vivián a l'interior de las grandas muralhas.

Aprèp la casuda de l'Empèri roman, la ciutat foguèt conquistada pels lombards,
puèi pels francs de Carlesmanhe en 773. La Marca de Turin (un comtat) foguèt
fondat dins las annadas 940, e foguèt dominat per la dinastia Arduinic fins a
1050. Aprèp lo maridatge d'Adelaïda de Susa amb lo filh d'Humbert Biancamano,
Otto, la familha dels Contes de Savòia prenguèt lo contraròtle. While la
dignitat de conte was held per l'avesque coma conte de Turin (1092–1130 e
1136–1191) èra regit coma una prince-bishopric pels avesques. En 1230–1235 èra a
lordship jos la Marqués de Montferrat, styled Lord de Turin. A la fin del sègle
XIII, quand foguèt annexada al Ducat de Savòia, la vila comptava ja 20.000
abitants. Un bèl nombre dels jardins e palaises nasquèron durant lo sègle XV
quand la vila foguèt remodelada. L'Universitat de Turin foguèt tanben fondada en
aquel periòde.



https://oc.wikipedia.org/wiki/Iran

Iran (en persan: ايران) o oficialament la Republica Islamica d'Iran es un país
de l'Orient Mejan. Fins a 1935 èra conegut coma Pèrsia.

Fa frontièra amb los païses seguents: Turcmenistan, Afganistan e Paquistan a
l'èst; Iraq, Turquia, Azerbaitjan e Armenia a l'oèst. Al nòrd es banhat per la
Mar Caspiana e al sud pel Golf Persic, que s'i trapa l'estrech d'Ormuz.

Lei vestigis pus ancians d'ocupacion umana descubèrts en Iran datan de 800 000
ans e son situats dins lo sud-èst dau país. Puei, unei vestigis neolitics
mostran l'emergéncia progressiva d'una societat agricòla a partir dei millenis
VII e VI avC. La metallurgia sembla aparéisser vèrs la fin dau milleni V avC
dins la region de Susa que va venir lo centre de la civilizacion elamita.
L'escritura e lei premierei vilas apareguèron, totjorn dins la region de Susa,
au milleni III avC.

L'Empèri Elamita venguèt una poissança importanta de la region. Fins a sa
destruccion per leis Assirians au sègle VII avC, aguèt de relacions mai o mens
conflictualas ambé lei civilizacions de Mesopotamia. Èra dominat per lei vilas
de Susa e d'Anshan. Mai d'un còp, leis Elamitas capitèron d'ocupar una partida
de Mesopotamia e aguèron un ròtle important dins l'afondrament de la Tresena
dinastia d'Ur en 2004 avC ò dins la disparicion de la dinastia kasita de
Babilònia au sègle XII avC. Pasmens, fuguèron tanben de còps vencuts e
parcialament ocupats per lei Mesopotamians.

Aprofichant l'afebliment elamita, divèrsei pòbles migrèron vèrs lo plan iranian
dins lo corrent dei premiers sègles dau milleni I avC. Ansin, vèrs lo sègle VII
avC, lei Medes ocupèron la màger part de la region e venguèron una poissança
importanta enemiga deis Assirians que dominavan Mesopotamia. Aliats ai
Babilonians, capitèron de conquistar e de destrurre l'Empèri Assirian entre 614
e 609 avC e formèron lo premier empèri centrat sus lo plan iranian. De combats
còntra leis Escites permetèron de conquistar lo nòrd-oèst de l'Iran modèrne e
Anatolia fuguèt finalament partejada ambé lei Lidians. Pasmens, en 559, un còp
d'estat menat per lo Pèrsa Cir II lo Gran, rèi d'Anshan e vassau dei Medes,
entraïnèt la fin de la dinastia dei Medes e son remplaçament per leis
Aquemenidas. Una partida de l'aristocràcia dei Medes deviá probablament sostenir
lo complòt car gardèt son influéncia sus leis afaires de l'estat.

Lo rèine de Cir II lo Gran (vèrs 559-529 avC) permetèt d'unificar l'empèri mede
e de fondar lo premier Empèri Pèrsa après lei conquistas de Lidia, de Babilònia
e d'una partida de l'Asia Centrala. Au contrari deis Assirians, lei Pèrsas
s'ocupèron d'integrar lei pòbles vencuts au sen de l'administracion imperiala e
laissèron una autonòmia importanta ais autoritats localas. Aquò limitèt un pauc
lei revòutas — fòrça frequentas durant lo periòde assirian — e permetèt ai
successors de Cir II de contuniar una politica d'expansion territòriala. A son
apogèu, l'Empèri s'estendiguèt sus leis estats actuaus d'Iran, d'Iraq,
d'Armenia, d'Afganistan, de Turquia, de Bulgaria, d'Israèl, de Liban, de
Jordania, d'Egipte, de Siria e sus una partida de Grècia, d'Arabia Saudita e de
Paquistan. Pasmens, lei desfachas còntra lei ciutats-estats grègas (Guèrras
Medicas) marquèron lei limits de la poissança d'un empèri que fuguèt finalament
pas capable d'unificar d'un biais eficaç de soudats d'origina diferenta e tanben
pas capable de dominar un pòble refusant la senhoriá — de còps solament teorica
en causa de l'alunchament — dau poder centrau pèrsa. A partir dau rèine de
Xerxes Ièr (486-465 avC), leis Aquemenidas fuguèron subretot obligats de
defendre l'empèri còntra quauquei revòutas localas e leis expedicions militaras
organizadas per lei Grècs o leis Escites, pòble nomada de l'Asia Centrala.
Divèrsei complòts au sen de la dinastia imperiala e de la Cort aumentèron lei
dificultats de la dinastia que son poder declinèt pauc a pauc dins lo corrent
dau sègle IV avC.

L'Empèri Aquemenida s'afondrèt de 334 a 330 en fàcia de l'invasion dei tropas
macedonianas d'Alexandre lo Grand. D'efèct, ja afeblit per de divisions
intèrnas, Darius III (336-330 avC) deviá totjorn faciar la dificultat
d'assemblar de pòbles diferents per formar una armada coerenta e èra presonier
de concepcions tacticas perimidas còntra la falanja grèga. Ansin, la conquista
de la mitat occidentala de l'Empèri fuguèt quasi una promenada militara que
necessitèt solament tres batalhas importantas (Lo Granic, Issos, Gaugamèlas) e
un sètge malaisat (Tir). La màger part dei governadors pèrsas, franc d'aquelei
de Caucàs que venguèron independents, preferiguèron negociar ambé lo venceire e
capitulèron rapidament. Ansin, après la revirada de la resisténcia desesperada
de sei darrierei fòrças ai Portaus Persics, Darius III fuguèt assassinat e
Alexandre poguèt se proclamar son successor.

De 330 a 324 avC, la conquista de la mitat orientala de l'Empèri Aquemenida
fuguèt pus malaisada car certanei populacions i opausèron una resisténcia
vertadiera. Ansin, Bactriana fuguèt parcialament conquistada e Alexandre poguèt
solament s'assegurar dau contraròtle dei vilas principalas. Puei, de lòng
d'Indus, sei tropas subiguèron de pèrdas importantas per arrestar lei cargas
deis elefants indians durant la batalha de l'Hidaspes. Alexandre deguèt
finalament se contentar d'establir sa senhoriá sus la region e de se retirar.
Moriguèt a Babilònia en 323 avC.

Son empèri fuguèt partejat entre sei generaus. La màger part de l'Empèri
Aquemenida, levat d'Egipte e d'una partida d'Anatolia, venguèt lo reiaume de
Seleuc Nicator que fondèt l'Empèri Seleucida. Tre sa fondacion, aquel estat
aguèt de dificultats per contraròtlar lo plan iranian e lei províncias
orientalas de l'empèri. De mai, franc d'Antíoc III (223-187 avC), la màger part
dei sobeirans seleucidas fuguèron afeblits per de crisis de succession e per de
guèrras entre estats grècs. Lei regions orientalas de l'empèri fuguèron donc
pauc a pauc conquistadas per lei Parts e, en 160 avC, l'Empèri Seleucida èra
vengut un reiaume sirian que subreviquèt fins 64 avC.

Au sègle III avC, l'estèpa asiatica conoguèt una tièra de migracions intèrnas e
certanei pòbles nomadas se dirigiguèron vèrs lo plan iranian. Lei Parts fuguèron
lo pus important. S'installèron au nòrd-èst de l'Iran actuau e aprofichèron lo
declin progressiu de l'Empèri Seleucida per s'estendre pauc a pauc vèrs l'oèst.
Lo plan iranian fuguèt totalament ocupat a partir dau sègle II avC. Pasmens,
aquò fuguèt la fin dei grandei conquistas partas e lei frontieras
s'estabilizéron au sègle I avC.

Au sègle I avC, l'arribada dei Romans dins lei regions orientalas de la Mar
Mediterranèa marquèt la fin dei progrès parts vèrs l'oèst. Dins lei regions
orientalas de l'Empèri, de migracions novèlas de pòbles nomadas asiatics
entraïnèt una pression militara importanta e s'acabèt per l'abandon de
l'Afganistan modèrn. Lo plan iranian venguèt donc lo centre de l'Empèri Part
qu'installèt sa capitala a Ctesifont per susvelhar sa frontiera occidentala.
D'efèct, unei guèrras se debanèron entre lei Romans e lei Parts, magerament per
lo contraròtle d'Armenia. Dins aquò, maugrat de batalhas resclantissentas, coma
la batalha de Carrhes en 53 avC ò la campanha de Mesopotamia de Trajan de 116,
lei dos camps mau capitèron d'averar una victòria decisiva e, fin finala, lo
limit entre lei dos empèris demorèt establa.

Relativament mau conegut en causa de la manca de documents escrichs, lo periòde
part veguèt la fondacion, o la refondacion, d'unei vilas novèlas coma Merv,
Ctesifont e Firuzabad, la perseguida de l'evolucion de l'art ellenistic
introduch per la conquista macedoniana e lo desvolopament de divèrsei corrents
religiós o filosics que venguèron importants durant lo periòde sassanida. Lo
sègle II veguèt lo declin de la dinastia parta en causa de complòts intèrns e de
la contuniacion dei guèrras còntra lei Romans. De 224 a 226, la revòuta
d'Ardachir Ièr (224-241), vassau poderós dei regions de Susa e d'Isfahan,
entraïnèt la casuda de la dinastia e son remplaçament per lei Sassanidas.

Lo remplaçament dei Parts per lei Sassanidas entraïnèt una contuniacion de la
politica estrangiera e lo començament d'una tièra de reformas intèrnas. Ansin,
se debanèron de guèrras novèlas còntra l'Empèri Roman que s'acabèron per lo
mantenement dau statu quo maugrat la victòria d'Edessa en 260 e la captura de
l'emperaire Valerian. En revènge, sus lei frontieras orientalas, lei Sassanidas
prenguèron pauc a pauc l'avantatge sus lei Kochans e vassalizèron lei regions
entre lo limit oèst dau plan orientau e l'Índia modèrna. Enfin, au sen de
l'empèri, Shapur Ièr (241-272), segond sobeiran sassanida, reorganizèt
l'administracion e leis afaires religiós.

Lei successors de Shapur Ièr fuguèron mens capables e lei Romans aprofichèron la
situacion per impausar la signatura d'un tractat de patz de quaranta annadas en
298 durant lo rèine de Narsès (293-302). Shapur II (309-379) capitèt de
redreiçar la poissança de l'Empèri gràcias a sei victòrias còntra lei Kochans e
a sa resisténcia ai Romans arribats dins la region de Ctesifont en 363.

A partir dau sègle V, lo començament deis invasions dei Huns Blancs venguèron
una menaça novèla e Peroz Ièr (457-484) deguèt se defendre. Pasmens, fuguèt
capturat en 466 e, après sa liberacion, finalament tuat en 484 . Afganistan, la
region de Merv e una partida de Khorasan fuguèron abandonats après aquelei
reviradas e fins au començament dau sègle VI, lei Sassanidas deguèron pagar un
tribút important ais envaïsseires. La segonda mitat dau sègle V fuguèt tanben
caracterizada per una tièra de crisis intèrnas coma la famina de 464-471. Aquò
entraïnèt una insureccion de la populacion e una crisi de succession en 497-499.

Lo darrier redreiçament de l'Empèri Sassanida se debanèt durant lo rèine de
Cosrau Ièr (531-578). Militarament, obtenguèt un tribút de l'emperaire bizantin
Justinian Ièr (527-565) en cambi d'una trèva e s'alièt ambé lei Tujues per
destrurre lei Huns Blancs entre 562 e 568. Pasmens, aquela aliança èra fragila e
Sassanidas e Tujues, sostenguts per lei Bizantins, venguèron rapidament enemics.
De 588 a 589, leis invasions dei Tujues fuguèron arrestats e, en 602, acomencèt
una guèrra lònga e acarnada còntra lei Bizantins. En 614, lei Sassanidas
ocupèron Jerusalèm e intrèron en Egipte e en Anatolia onte Constantinòple deguèt
faciar un sètge malaisat en 626. Dins aquò, l'emperaire bizantin Heraclius
(610-641) reorganizèt sei territòris e aprofichèt lei divisions entre lei
princes de l'Anatolia orientala per formar una armada importanta e esquichar lei
Sassanidas a Niniva a 628. La guèrra s'acabèt per la restauracion dei frontieras
de 602 e per un afebliment major dei dos empèris que devián faciar lei
premiereis invasions deis Arabis musulmans.

La conquista arabia de Pèrsia acomencèt après la repression dei revòutas
consecutivas a la mòrt de Maomet. Fòrça afeblit per la guèrra Bizantinosassanida
de 602-628, l'Empèri Sassanida fuguèt rapidament en dificultat. Tre 633, lei
tribús arabias vassalas fuguèron somesas per leis armadas musulmanas que
contunièron d'avançar en direccion de Pèrsia. Inicialament blocats, leis Arabis
fuguèron venceires a Buwayd (635) e an al-Qadisiyya (636). Ctesifont tombèt en
637 e lei darrierei fòrças sassanidas importantas fuguèron anientadas a Nehavend
en 642. Après aquela revirada, lo darrier sobeiran sassanida, Yazdgart III
(632-651), fugiguèt per assaiar d'organizar una armada novèla mai, coma Darius
III còntra Alexandre, fuguèt finalament assassinat per un vassau a Merv.

Après aqueu succès, lei Musulmans fuguèron ocupats per la succession d'Ali e la
guèrra civila entre lei partisans deis Omeias — que formèron lei sunitas — e lei
deis eiretiers d'Ali — que formèron lei chiitas. Mesopotomia e la mitat
occidentala de Pèrsia fuguèron lo teatre principau d'aquelei guèrras civilas.
Aquò fragilizèt la dominacion arabia sus lo plan iranian que venguèt lo refugi
de divèrseis opausants e lo luòc de revòutas quasi continualas. L'insureccion
decisiva acomencèt en genier de 748 quand Abu Muslim capitèt d'unificar lei
maucontents e de conquistar Merv au profiech deis Abbassidas. En 750, la batalha
de Zab entraïnèt la destruccion dau Califat Omeia e l'instauracion dau Califat
abbassida.

Pasmens, lei revòutas contunièron car Abu Muslim, vengut fòrça poderós, fuguèt
assassinat en 755 per leis Abbassidas. Aquò entraïnèt una tièra de revòutas fins
a 783 que son dichas lei Revòutas dei Companhons d'Abu Muslim. Pasmens, la fin
d'aquelei movements marquèt pas la fin dei revòutas iranianas e, maugrat
l'installacion de la capitala abbassida a Bagdad, lo contraròtle arabi sus
Pèrsia demeniguèt pauc a pauc. A la fin dau sègle IX, la region èra devesida
entre divèrsei dinastias localas e, en 945, leis Abbassidas esperelei fuguèron
plaçats sota lo protectorat dei Boidas chiitas.

A partir de la mitat dau sègle XI, Pèrsia fuguèt atacada per lei Turcs
Seldjokides que venián, coma la màger part deis envaïsseires d'Iran, de l'estèpa
asiatica. Fondèron un principat dins la region de Korasan e ocupèron pauc a pauc
lo rèsta de la region fins a la conquista de Bagdad en 1055. Après aquelei
victòrias, Alp Arslan (1063-1072) fuguèt lo fondator vertadier de l'estat
seldjokide gràcias a son òbra administrativa e a la neutralizacion de la menaça
bizantina a Manzikert (1071). Son fiu Malik Chah Ièr (1072-1092) acabèt
l'unificacion de Pèrsia après la conquista de Sogdiana en 1074. Pasmens, après
sa mòrt, l'autoritat dei Seldjokides demeniguèt e sei vassaus venguèron lei caps
vertadiers de l'empèri. Per exemple, de 1180 a 1225, lo Califat abbassida
restaurèt son independéncia a l'entorn de Bagdad. En 1141, lei Seldjokides
fuguèron esquichats a Katwan per lei Karakitais. Lei regions orientalas dau plan
iranian fuguèron envaïdas per divèrsei nomadas e lei Seldjokides fuguèron
definitivament anientats en 1194. Lei venceires venguèron lei senhors dau
Sultanat de Khwarezm e capitèron d'ocupar lo plan iranian mai pas Mesopotamia
que demorèt sota contraròtle abbassida.

Quauquei decennis après la destruccion dau Sultanat Seldjokide, lo Sultanat de
Khwarezm s'estendiguèt vèrs l'Asia Centrala onte deguèt faciar lei tropas
mongòlas de Genghis Khan. Un acòrd de patz fuguèt conclut mai lo chaple d'una
caravana marchanda protegida per lei Mongòls entraïnèt una guèrra novèla a
partir de 1219. Lei Mongòls ocupèron Samarcanda en març de 1220 e pilhèron sensa
dificultat la region que sei fòrças èran tròp dispersadas per resistir . A
partir de 1222, leis expedicions de pilhatge se transformèron en campanhas
d'annexion e Korasan fuguèt integrat a l'Empèri Mongòl.

D'autreis expedicions se debanèron dins la region iraniana en 1229-1230, en 1243
e en 1258-1260. Entraïnèron la conquista mongòla de la màger part de l'Orient
Mejan e de destruccions majoras coma lei dau sac de Bagdad e dau Califat
abbassida en 1258. Après la division de l'Empèri Mongòl, la region faguèt
partida de l'Ilkhanat. Aquel estat deguèt faciar divèrsei crisis intèrnas.
Premier, l'introduccion de l'islam au sen de son elèit se turtèt a l'oposicion
d'una partida de l'aristocràcia mongòla e causèt mai d'un còp d'estat avans son
acceptacion definitiva au començament dau sègle XIV. Pasmens, aquò permetèt pas
d'estabilizar l'autoritat dau khan que deguèt luchar còntra lei temptativas
secessionistas de sei vassaus, compres sei generaus e sei ministres. Ansin,
après 1327, l'Ilkhanat s'afondrèt e dispareguèt finalament en 1336.

Aqueu periòde causèt la migracion d'unei pòbles e aguèt una influéncia fòrça
importanta sus lo poblament de l'Iran modèrn. Confirmèt tanben l'implantacion de
l'islam en Pèrsia gràcias a la conversion rapida deis envaïsseires e ai
movements de reaccion nacionalista còntra la dominacion mongòla. Ansin, mai
d'una granda mosqueta fuguèt bastida a partir de la fin dau sègle XIV per leis
estats successors de l'Ilkhanat : Turcomans dau Moton Negre e Turcomans dau
Moton Blanc en Mesopotamia Auta e Muzaffaridas dins lo centre de Pèrsia.

Lo periòde de division de Pèrsia après l'afondrament de l'Ilkhanat durèt gaire e
la region fuguèt tornarmai unificada per Tamburlan (vèrs 1370 - 1405). Senhor
d'origina turcomongòla, installèt sa capitala a Samarcada en 1369 e acomencèt
una tièra de campanhas militaras. En 1381, èra lo cap de tot lo plan iranian
puei contunièt seis ofensivas còntra lo Khanat de l'Òrda d'Aur, Índia e lei
principats de l'Asia Centrala. Aquò entraïnèt de destruccions majoras dins lei
regions ocupadas. En particular, la destruccions dei canaus d'aigatge causèt lo
declin economic de regions importantas dau centre d'Asia. Pasmens, après lei
combats, Tamburlan favorizèt lo redreiçament de sei possessions e Samarcanda
conoguèt un desvolopament economic e culturau fòrça important.

Après sa mòrt, son empèri deguèt faciar una tièra de crisis intèrnas (complòt
per la succession, revòutas...) e extèrnas (guèrras...). En 1469, perdiguèt sei
regions occidentalas au profiech dei Turcomans dau Moton Blanc e dispareguèt
definitivament en 1507. La dinastia subrevisquèt a la tèsta de principats
situada en Asia Centrala e, subretot, a la tèsta de l'Empèri Mogòl fondat per
Babur dins leis annadas 1520. En revènge, lo plan iranian fuguèt perdut e una
dinastia locala i prenguèt lo poder fondant l'Empèri Safavida en 1501.

La conquista dau poder per lei Safavidas se debanèt de 1500 a 1510 quand Ismail
Ièr (1501-1524), un senhor locau de l'Azerbaitjan actuau, reüniguèt una armada e
acomencèt d'unificar la region sota son autoritat. Tre 1501, prenguèt Bakó e
creèt la dinastia dei Safavidas. La confederacion dau Moton Blanc mau capitèt de
s'opausar a sei conquistas e, en 1503, perdiguèt una batalha dins lo nòrd de
Mesopotamia que s'acabèt per la pèrda d'Iraq e de la vila de Fars. Lo rèsta de
la conquista dau plan iranian rescontrèt per la seguida mens de resisténcia e se
finiguèt en 1510. Aquela unificacion de Pèrsia per una dinastia d'origina locala
marquèt la naissença de l'Iran modèrne.

En lucha còntra l'Empèri Otoman e desfach en 1514 a Chaldiran, la dinastia
novèla adoptèt lo chiisme coma religion d'estat e l'impausèt per fòrça. Venguèt
un factor d'unitat fòrça poderós que permetèt de demenir lei tensions entre
pòbles diferents au profiech de la defensa de la causa religiosa comuna. Aquò
permetèt ai Safavidas de resistir a la tièra de conflictes que se debanèron
durant lo sègle XVI : còntra leis Otomans a l'oèst, còntra lei Mogòls a l'èst,
còntra leis Ozbècs ò lei Rus au nòrd e enfin còntra leis Europèus, especialament
lei Portugués au sud. A la fin dau sègle, lei progrès otomans e ozbècs èran
venguts una menaça mai lo rèine de Abbas Ièr (1588-1629) permetèt de redreiçar
la situacion.

En 1588, lei Safavidas s'alièron ambé leis Anglés que reorganizèron l'armada
pèrsa. En 1622, leis Anglés reconquistèron Ormuz en cambi dau drech de fondar
una basa navala a Bander Abbas. Capitèron tanben d'equilibrar lei relacions ambé
leis Otomans e lei Mogòls. En 1639, la frontiera fuguèt finalament definida ambé
l'Empèri Otoman : Pèrsia perdiguèt la màger part de Mesopotamia mai gardèt lo
contraròtle de l'Armenia Orientala e d'Azerbaitjan. En fòra dei guèrras, lo
periòde veguèt tanben l'adopcion d'una politica de desvolopament economic ambé,
per exemple, la bastida d'obradors de produccion de tapís e lo transferiment de
la capitala a Isfahan.

Lo declin de la dinastia acomencèt après la mòrt de Chah Abbas. Mens capables e
de còps gaire interessats per leis afaires dau govèrn, sei successors adoptèron
una politica religiosa pus dura còntra lo sunisme, especialament durant lo rèine
de Chah Sultan Husain (1694-1722). Aquò entraïnèt de tensions grèvas dins
certanei províncias e finalament una revòuta generala d'Afganistan en 1707.
L'armada safavida fuguèt batuda e Isfahan pilhada en 1722 marcant la fin de la
dinastia.

La conquista de la capitala per l'insureccion afgana entraïnèt l'afondrament
totala de l'autoritat centrala. D'un caire, lei províncias refusèron de
reconóisser lo poder afgan e preferiguèron venir independentas. D'autre caire,
leis estats vesins, especialament l'Empèri Otoman, l'Empèri Rus e lei Britanics
aprofichèron lo caòs intèrn per ocupar certanei zònas frontalieras. Aquela
situacion malaisada fuguèt aprofichat per Nadir Chah que capitèt de reünir una
armada e d'obtenir lo sostèn dau darrier senhor safavida — sobeiran teoric de
Pèrsia — per legitimar son poder après la reconquista d'Isfahan. Puei, reversèt
oficialament la dinastia e se proclamèt chah en 1736. Fins a son assassinat en
1747, obliguèt leis Otomans (1736) e lei Rus (1739) de se retirar dau territòri
iranian, vassalizèt lei Khanats Ozbècs (1739) e dirigiguèt una campanha
victoriosa còntra l'Empèri Mogòl que sa capitala fuguèt pilhada en 1739.

Sa mòrt dubriguèt un periòde novèu de caòs e entraïnèt l'independéncia
d'Afganistan. L'unificacion fuguèt l'òbra de Karim Khan Zarim (1750-1779),
governador de Chiraz, que fondèt la dinastia Zand. Pasmens, a sa mòrt, Agha
Mohammad Chah contestèt l'autoritat de sei successors, creèt la Dinastia Qajara
e acomencèt d'estendre sa dominacion sus lo plan iranian. Se proclamèt chah en
1787 e conquistèt Isfahan e Chiraz en 1796. Utilizèt de metòdes feroç durant sa
conquista per limitar lo risc de revòuta coma, per exemple, la mutilacion de la
màger deis òmes de la vila de Kirman en 1794. Aquò favorizèt la pacificacion de
Pèrsia. Pasmens, en Georgia, aquò permetèt ais abitants de demandar l'ajuda de
Russia qu'ocupèt la region en 1797.

Lo començament dau sègle XIX marquèt lo començament dau declin de la poissança
iraniana que perdiguèt divèrsei territòris e fuguèt partejada en zònas
d'influéncia. Ansin, en 1813 e en 1828, Pèrsia deguèt abandonar una partida de
Caucàs, divèrsei territòris au sud de la Mar Caspiana e la region de Merv au
profiech de Russia. Puei, a partir deis annadas 1840, lei progrès britanics en
Índia menacèron lei regions orientalas e Teheran deguèt reconóisser la pèrda
d'unei territòris ais Afgans o ai Britanics. En revènge, l'afebliment dau
Sultanat d'Oman permetèt ais Iranians de reconquistar tota la zòna litorala dau
sud-èst dau país ocupada a partir de 1780.

En 1907, l'Empèri Rus e l'Empèri Britanic trobèron un acòrd de partiment deis
influéncias respectivas dins la region e Iran fuguèt partejat entre una zòna
russa au nòrd, una zòna britanica au sud-èst e una zòna neutra au centre. Aquò
permetèt au país de demorar independent mai empachèt pas d'intervencions
regularas d'estats europèus dins seis afaires intèrns. De mai, causèt la
formacion de movements nacionalistas, fòrça ostils ais estrangiers, a l'origina
de revòutas còntra leis interès estrangiers o lo poder. L'afebliment dau govèrn
centrau contunièt donc fins a la Premiera Guèrra Mondiala (1914-1918). Tròp
feble per participar au conflicte, lo país fuguèt parcialament ocupat per leis
Otomans puei per lei Rus e lei Britanics en 1917. Aquela ocupacion veguèt la
descomposicion dei rèstas dau poder e la retirada britanica marquèt lo declin
finau dei Qajaras .

Tre lo retirament dei fòrças anglesas, una tropa comandada per lo coronèu Reza
Pahlavi ocupèt la capitala lo 22 de febrier de 1921 e i prenguèt lo poder.
Venguèt oficialament Ministre de la Guèrra en 1921 puei Premier Ministre en
1923. Enfin, en 1925, obtenguèt l'abolicion de la dinastia qajara e fuguèt
coronat chah lo 25 d'abriu de 1926. Assaièt de modernizar lo país segon un modèl
occidentau. Per aquò, acomencèt de restablir l'òrdre e de crear una armada
modèrna per assegurar l'autoritat dau govèrn centrau. Desvolopèt tanben un
programa de creacion d'escòlas e assaièt de limitar l'influéncia de l'islam ò de
bastir d'infrastructuras novèlas.

Pasmens, aquelei projèctes conoguèron de dificultats importantas, especialament
lei de desvolopament economic o educatiu en causa de la manca de personaus
competents. Ansin, en 1935, lei progrès èran febles e la Segonda Guèrra Mondiala
va entraïnar un novèu periòde de caòs dins lo país. D'efèct, en causa de sa
posicion estrategica per leis Aliats, fuguèt ocupat lo 25 d'aost de 1941 per lei
Britanics e lei Sovietics. Aquò entraïnèt l'abdicacion dau chah au profiech de
son fiu lo 15 de setembre e una tièra de dificultats economicas en causa de
l'ocupacion e dau conflicte mondiau. Puei, a la fin de la guèrra en 1945, Iran
venguèt provisòriament un enjòc dei premiereis annadas de la Guèrra Freja e lei
Sovietics i sostenguèron la creacion d'estats independents dins lo nòrd-oèst dau
país e i demandèron un drech d'esplecha deis idrocarburs. Pasmens, una reaccion
diplomatica determinada de Londres e de Washington causèt l'abandon de l'ajuda
sovietica ai revòutas e Iran fuguèt tornarmai unificat en 1946.

Pasmens, lei crisis intèrnas contunièron au començament deis annadas 1950 quand
lo chah, sostengut per leis Estats Units e lo Reiaume Unit, rebutèt lo Premier
Ministre Mossadegh, sospichat de simpatia comunista en causa de sa politica
favorabla a la nacionalizacion dei ressorsas petrolieras iranianas, en 1953 . Lo
chah Mohammad Reza Pahlavi assaièt sensa succès vertadier de contuniar la
politica de modernizacion de son paire. A partir de 1972, lei dificultats
economicas e la lentor dei progrès de la politica de desvolopament entraïnèt una
division de la populacion entre comunistas, republicans, defensors dau comèrci
tradicionau e islamistas. En 1975, lo caòs politic entraïnèt l'adopcion de
mesuras fòrça repressivas per lo govèrn. Pasmens, la situacion contunièt de se
desgradar e la Revolucion Islamica de 1979 causèt la disparicion de la
monarquia.

Après de mes de protestacions popularas còntra son regim, Mohammad Reza Pahlavi
quitèt Iran lo 16 de genier de 1979. Après la proclamacion de la neutralitat dei
fòrças armadas, l'islamista Rouhollah Khomeini declarèt la fin de la monarquia
lo 11 de febrier e la formacion d'un govèrn provisori. Ben organizats, leis
islamistas capitèron d'eliminar leis autrei faccions revolucionàrias e la
Republica Islamica d'Iran fuguèt proclamada lo 1èr d'abriu de 1979. Pasmens, lei
premiereis annadas fuguèron malaisadas en causa de la crisi deis ostatges de
l'ambaissada estatsunidenca (4 de novembre de 1979 - 20 de genier de 1981)
causada per l'acuèlh dau chah exilat per Washington e, subretot, per l'invasion
iraquiana de 1980 qu'entraïnèt la lònga guèrra Iran-Iraq (1980-1988).

Finalament, la crisi deis ostatges fuguèt reglada per un acòrd secrèt ambé
l'administracion Reagan (en cambi d'armas per luchar còntra Iraq) e la guèrra
còntra Bagdad s'acabèt per un mantenement dau statu quo ante en 1988. Pasmens,
lo conflicte fuguèt saunós per una armada iraniana mau equipada que deguèt
adoptar de tacticas murtrieras d'ondas umanas per assaiar de rompre lei linhas
d'una armada iraquiana sostenguda per l'URSS e lei país occidentaus e utilizant
d'armas quimicas.

En 1989, la mòrt de Khomeini e son remplaçament per Ali Khamenei coma Guida de
la Revolucion demostrèt la soliditat deis institucions maugrat quauquei
modificacions de la constitucion. En 1991, Iran fuguèt neutre durant la Guèrra
de Kuwait (1990-1991). Durant aqueu periòde, lo redreiçament economic après leis
annadas de guèrra venguèt la prioritat d'un govèrn dirigit per de religiós
moderats. Pasmens, la revirada economica dei moderats permetèt ai conservadors
de se renfòrçar e d'averar leis eleccions de 2005 ambé la victòria de Mahmoud
Ahmadinejad. Fins a 2013, sa presidéncia fuguèt caracterizada per la
restauracion d'un discors nacionalista opausat ais Estats Units d'America e a
seis aliats. Son ponch centrau es lo desvolopament d'un programa nuclear civiu,
sospichat de desvolopar en secrèt d'aplicacions militaras per leis Occidentaus e
Israèl. Aquò entraïnèt l'adopcion d'una tièra de sancions internacionalas còntra
Iran.

Iran es lo dètz-e-uechen país pus estendut de la planeta amb una superficia de
1 648 195 km². Son territòri se situa entre lei latituds 24° e 40°N e entre lei
longituds 44 e 64°E. A de frontieras amb Azerbaitjan, Armenia, Turquia, Iraq,
Paquistan, Afganistan e Turcmenistan. Au nòrd, es tanben en contact ambé la Mar
Caspiana e au sud ambé lo Golf Persic e lo Golf d'Oman.

Franc dei costats de lòng de la Mar Caspiana e de la província de Khuzestan,
Iran es compausat d'un platèu montanhós format de bacins e de plans separats per
de cadenas de montanhas. Lei cimas son pus autas dins la partida occidentala dau
país ambé lei montanhas de Caucàs, dei Monts Zagros e dei Monts Alborz. Lo ponch
culminant d'Iran es lo Mont Damavand (5 671 m) qu'es un volcan amorçat dei Monts
Alborz. Lei plans pus importants son situats au nòrd e a l'èst dau platèu e son
ocupats per lei desèrts de Kavir e de Lut.

Lo clima d'Iran es magerament de tipe arid o semiarid franc de la zòna litorala
caspiana, dei montanhós pus autas e d'una faissa occidentala de tipe
mediterranèu. Au nòrd-oèst, leis ivèrns son caracterizats per de temperaturas
bassas e de precipitacions importantas e leis estius son secs. Dins lo rèsta dau
país, leis ivèrns son generalament doç e leis estius cauds e secs. Lei
temperaturas pus importantas son mesuradas dins lei regions orientalas. Lei
precipitacions son rarament superiors a 250 mm e pòdon èsser inferioras a 100 mm
dins certanei bacins desertics.

Dins lo corrent dau sègle XX, Iran conoguèt un desvolopament demografic major
amb una aumentacion de sa populacion de 10 milions d'abitants vèrs 1900 a 77
milions en 2010. Maugrat una baissa dau taus de feconditat (1,89 en 2010), la
proporcion febla d'ancians entraïna un mantenement d'aquela aumentacion e la
populacion devriá s'estabilizar vèrs 2050 a l'entorn de 100 milions d'abitants.
Aquela populacion es urbana a 70% e l'urbanizacion contunia amb una demenicion
anuala de la populacion rurala egala a 0,7%. Lei zònas pus pobladas son situadas
au nòrd e a l'oèst dau país. En 2006, sièis vilas avián mai d'un milion
d'abitants : Teheran (7,8 milions), Mashhad (2,5 milions), Isfahan (1,6
milions), Tabriz (1,4 milions), Karaj (1,4 milions) e Chiraz (1,2 milions).

L'organizacion dau poder de la Republica Islamica d'Iran es defenida per la
Constitucion de 1979. Es una teocracia que seis institucions religiosas son
associadas a un sistèma de representacion d'institucions democraticas elegidas
au sufragi universau. Pasmens, lo poder religiós a un drech de veto sus lei
decisions adoptadas per lo poder democratic. De mai, lo multipartisme es parciau
car lei candidaturas ais eleccions pus importantas son examinadas per un conseu
qu'a lo drech d'anullar aquelei jutjadas incompatiblas ambé l'islam. Enfin,
certaneis eleccions, especialament leis eleccions presidencialas de 2009,
fuguèron contestadas en causa d'acusacions de fraudas.

Lo poder legislatiu es devesit entre quatre organs principaus que son la Majles
(« Assemblada consultativa islamica »), l'Assemblada deis expèrts, lo Conseu dei
gardians e lo Conseu de destriament de l'interès superior dau regim. La premiera
es l'assemblada unica deis institucions civilas. Es compausada de 290 deputats
elegits per quatre annadas. En 2006, cinc sètis èran reservats ai minoritats. Es
cargada dau vòte de la legislacion, de la ratificacion dei tractats
internacionaus e dau vòte dau budget nacionau.

Lo Conseu dei Gardians es compausat de dotze juristas. Sièis son nomats
dirèctament per lo Guida e sièis per lo cap dau poder judiciari (après una
nominacion oficiala per la Majles). Es cargat d'interpretar la constiticion e a
lo drech d'opausar un veto ai decisions de l'Assemblada consultativa.

Iran es un membre de la màger part deis institucions internacionalas principalas
coma l'ONU o l'OPEP. Poissança regionala de l'Orient Mejan amb Israèl, Egipte e
l'Arabia Saudita, sa politica estrangiera es definida per son oposicion ais
Estats Units d'America e au « sionisme » israelian, per sa volontat de rompre
son isolament diplomatic e per divèrsei sostèns ai movements chiitas o opausats
a Israèl.

Lei relacions son donc fòrça marridas ambé leis Estats Units e ambé leis aliats
estatsunidencs de la region. En particular, lei relacions amb Israèl son fòrça
degradadas dempuei leis annadas 2000 e lei dos país se menaçan regularament
d'una ataca. La possibilitat de desvolopament d'un armament nuclear es un ponch
centrau d'aquelei tensions e es, a l'ora d'ara, una question centrala dei
relacions internacionalas. D'autra part, Teheran es tanben implicat dins un
conflicte territòriau ambé leis Emirats Arabis Units per lo contraròtle de doas
illas dau Golf Persic.

En revènge, lo país a de relacions melhoras ambé l'Union Europèa, que certanei
membres (França, Itàlia...) son de practicas importantas deis exportacions de
petròli iranian, e ambé Russia, China e d'estats non alinhats. Leis objectius
d'aquelei relacions son comerciaus — leis exportacions de petròli son lo còr de
l'economia — e diplomatics per assaiar de rompre l'isolament de Teheran. Enfin,
per assaiar d'equilibrar l'influéncia estatsunidenca au Pròche Orient, Iran es
un sostèn important de movements chiitas (insureccions chiitas d'Iemèn,
Hezbollah) e d'advèrsaris deis Estats Units coma Siria. Assaia tanben d'estendre
son influéncia dins lei regions chiitas d'Iraq.

En 2007, lo budget militar iranian èra de 7,3 milions de dolars (25en reng
mondiau) e representava 2,6% dau PIB. Lei fòrças armadas de la Republica
Islamica d'Iran son devesidas entre diferentei fòrças militaras o paramilitaras.
La premiera es compausada dei fòrças regularas (420 000 òmes) organizadas segon
una fòrça terrèstra, una fòrça aeriana, una fòrça navala e una fòrça de defensa
antiaeriana. La segonda es facha dei Gardians de la Revolucion Islamica
(130 000) que son tanben organizats sus un modèl de fòrças terrèstras, aerianas
e navalas. Pasmens, gropan tanben lei fòrças especialas iranianas. Enfin,
existís una tresena fòrça, paramilitara, dicha Basij formada de volontaris. Es
plaçada sota lo contraròtle dei Gardians de la Revolucion. L'estimacion de seis
efectius es fòrça malaisada e varia entre 90 000 e 12,6 milions. Dempuei la
Revolucion de 1979, la guèrra de 1980-1988 e leis embargos internacionaus, Iran
a creat una indústria militara pron importanta per assegurar la màger part de
sei besonhs. Pasmens, durant lo periòde de desvolopament d'aquela indústria, lo
país adoptèt divèrseis armaments d'origina occidentala avans 1979 puei d'origina
sovietica, russa, chinesa o nòrd-coreans. Una partida d'aquelei partenariats son
totjorn actius.

L'economia iraniana es caracterizada per un dirigisme estatic important e per
l'existéncia d'un sector public desvolopat. D'efèct, segon la Constitucion,
l'economia es devesida en tres sectors. Lo premier es dich public e gropa leis
indústrias de basa, lo comèrci exterior, lei minas, la banca, leis asseguranças,
l'energia, lei restancas e lei rets d'aiga, la ràdio e la television,
l'aviacion, lei linhas maritimas e lei rets de rotas o de camins de fèrre. Lo
segond sector es dich cooperatiu e gropa de companhiás cooperativas creadas
segon lei principis islamics. Enfin, lo darrier sector es dich privat e gropa
leis activitats de l'agricultura, lo rèsta de l'indústria, lo comèrci e lo rèsta
dei servicis

Lo dirigisme de l'Estat fuguèt renfòrçat durant la guèrra còntra Iraq per
assegurar l'avitalhament dei fòrças armadas. Lo sector cooperatiu fuguèt creat
per favorizar una redistribucion dei revenguts dau petròli ai classas pus pauras
o ai familhas dei tuats de la guèrra. A l'origina, èra format de fondacions
religiosas. D'ara endavant, aquelei fondacions an format de consortiums pus
importants plaçats sota l'autoritat dirècta dau Guida de la Revolucion. Lei
sindicats son teoricament autorizats en Iran mai fòrça rars en realitat. Enfin,
lo drech de grèva existís mai son utilizacion pòu entraïnar una repression
violenta.

En causa dei condicions climatics desfavorablas, la superficia dei zònas
agricòlas cultivadas es limitada a 11% de la superficia totala dau país. La màer
part d'aquelei zònas son situadas au nòrd e l'oèst dau país e necessitan
l'utilizacion de l'aigatge per foncionar. Ansin, l'agricultura iraniana es un
sector fòrça sostengut per l'Estat per se modernizar e melhorar lo rendement.
Dins aquò, lo país es pas encara totalament autosufisent e 10% de la norridura
de basa es importada. D'autra part, dempuei 1979, se desvolopa un sector
agricòla que sei produccions son destinadas a l'exportacion (pistachas,
espècias...). En 2003, representava un quart deis exportacions non petrolieras
d'Iran.

La produccion miniera representava à 0,6% dau PIB de 2011. Lo país a de resèrvas
importantas de coire (2en reng mondiau), de carbon, de fèrre e de cròme.
Pasmens, la produccion demora limitada en causa dei dificultats geograficas e de
la feblessa deis infrastructuras iranianas. Per exemple, en 2008, maugrat sei
resèrvas, lo país deviá importar entre 10 e 15% de sa consomacion de carbon.
Ansin, dempuei la fin deis annadas 2010, divèrsei plans de desvolopament de la
produccion miniera fuguèron adoptats per assaiar d'aumentar certanei
produccions, especialament aquela de coire.

Enfin, lei ressorsas d'idrocarburs, descubèrtas en 1908, representan la fònt
principala de revenguts de l'estat. En 2008, teniá 10% dei resèrvas mondialas de
petròli e 15% d'aquelei de gas natural. Lei jaciments principaus son situats
dins lo sud-oèst dau país. En 2004, Iran èra lo quatren país productor de
petròli amb una produccion annuala de 4,3 miliards de barils que 2,5 fuguèron
exportats.

En 2012, l'indústria representava 38% dau PIB e 31% de la man d'òbra.. Iran a
una indústria de basa desvolopada e diversificada que permet au país de produrre
localament divèrsei produchs impossible d'importar en causa dei sancions
internacionalas. De mai, aquela indústria conoguèt tanben una creissença
importanta dins lo corrent de la guèrra de 1980-1988 per assegurar
l'avitalhament de l'armada. Ansin, en 2003, Iran aviá d'indústrias petroquimica,
quimica, siderurgica, automobila, textila, militara e de produccion de materiaus
de construccion importantas e èra considerat coma una poissança industriala
emergenta. Lei centres industriaus principaus son situats au nòrd, au centre e
au sud dau país. Pasmens, maugrat son importància, l'indústria iraniana dèu
faciar una tièra de problemas importants coma la manca d'investiments, la manca
de personaus qualificats o una corrupcion favorizada per lei dificultats
entraïnadas per l'embargo internacionau.

En 2012, lo sector dei servicis representava 50,6% dau PIB iranian e 45% de la
man d'òbra e sa part aumenta dempuei leis annadas 1990. Es basat sus lei
servicis necessaris a l'indústria, a l'armada o a l'urbanizacion creissenta
(comèrci...) e sus lo torisme.

Lo comèrci intèrn despend ret de companhiás cooperativas o de marchands
independents installats dins lei bazars. Lei supermercats son encara rars
maugrat la creacion de companhiás nacionalas coma Refah en 1995. Lo torisme es
en aumentacion regulara amb 1,6 milions de personas en 2004 e 2,3 milions en
2009. Lei motivacions dei toristas son fòrça variablas (romavatge dins lei luòcs
sants, visita dei vestigis antics o de monuments...). Enfin, lo ret de transpòrt
d'Iran es magerament basat sus l'automobila e, subretot, l'autobús per lei
liasons entre lei ciutats. Existís tanben un ret de camin de fèrre e una
companhiá aeriana. La modernizacion e lo melhorament dau sector dei transpòrts,
especialament dins lei vilas pus importantas e lei pòrts comerciaus, es un
aspèct important de l'economia actuala d'Iran e lo sector representava 9% dau
PIB en 2008.

La recèrca scientifica es una tradicion anciana de la region iraniana que fuguèt
un centre intellectuau major durant l'Edat Mejana. Uei, lo país presenta de
sectors scientifics fòrça avançats en quimia e en farmacologia e d'autrei
sectors coma lei matematicas son relativament ben desvolopats. Pasmens, maugrat
l'aumentacion fòrça importanta dau nombre de publicacions iranianas dins de
revistas prestigiosas dempuei 1996, lo país dèu totjorn faciar de budgets tròp
limitats que representavan 0,9% dau PIB còntra 1,4% per lei país desvolopats.

La màger part d'Iran es musulman. 89% deis abitants se reclaman dau chiisme
duodeciman qu'es la religion pus escampada au sen de la populacion. Aquò es una
caracteristica dau país que fa partida dei quatre país musulmans (amb Iraq,
Azerbaitjan e Bahrayn) que sa populacion es majoritàriament chiita e dos
sanctuaris chiitas importants son situats sus lo territòri iranian a Mashad e a
Qom. Lo sunisme es la religion de 9% de la populacion.

Lo rèsta es compausat de minoritats crestianas, josievas, zoroastrianas e
bahaistas. La libertat e lei drechs religiós dei tres premierei minoritats
religiosas son assegurats per l'article 14 de la Constitucion e lei tensions
religiosas son feblas. La situacion dei bahaistas es mens aisada. Lo govèrn
respecta lei drechs religiós dei fidèus individuaus mai considera leis
organizacions religiosas coma d'organizacions politicas ostilas. Pasmens, dins
totei lei cas, la natura teocratica de l'estat iranian entraïnèt una
discriminacion importanta dins certanei domenis professionaus per lei non
musulmans. Per exemple, l'intrada dins lo sistèma judiciari, cargat d'aplicar de
lèis inspiradas per lo drech islamic, o dins lei fòrças armadas es fòrça,
cargadas de defendre la revolucion, es fòrça malaisada per lei minoritats.

La lenga oficiala d'Iran es lo persan qu'es parlat per la màger part de la
populacion. Pasmens, leis invasions successivas dau plan iranian formèron
divèrsei minoritats lingüisticas non negligiblas. Lei principalei son l'azèri
(16%), lo curd (10%), lo lori (6%), lo balochi (2%) e lo turcmèn (2%).

Dins lo corrent dei sègles de son istòria, Pèrsia e Iran an desvolopat un
patrimòni arquitectura fòrça important e fòrça variat de l'Antiquitat ai sègles
modèrns. Sièis periòdes principaus son generalament definidas per lo descriure.
Lei dos premiers, de l'Antiquitat a l'an 600, son dichs estil parsi e estil part
e gropan lei monuments bastits durant lei periòdes aquemenida, seulecid, part e
sassanida. D'exemples son lei vestigis dei ciutats de Persèpolis e de Ctesifont
o lo palais sassanida de Sarvestan. Lei quatre periòdes seguents apareguèron
après la conquista arabia e son dichs islamics. Son compausats deis estils
khorasani, razi, azari e isfahani. Son caracterizats per l'aparicion de
monuments religiós islamics (mosqueta coma la Mosqueta Goharshad) e per un
melhorament d'infrastructuras o de complèxs urbans ja coneguts coma de pònts o
de bazars.

La geometria es un element important de l'arquitectura iraniana e l'utilizacion
de formas puras (ceucle, carrat) es frequenta. L'art islamic gardèt aquela
geometria e i faguèt intervenir de formas geometricas repetitivas e de
superficias decoradas de ceramica, de stuc, de bricas formant generalament de
motius decoratius, calligrafics o iconografics. Lo dòma e lei bastiments
circulars son donc una caracteristica majora de l'arquitectura iraniana.

La literatura iraniana apareguèt durant l'Antiquitat vèrs 500 avC dins lei
regions de lenga persana de l'Empèri Aquemenida. Es escricha en persan e, segon
lei periòdes istorics, en grèc o en arabi. Pasmens, en causa de la disparicion
de la màger part dei tèxtes preislamics, la màger part deis òbras coneguts a
l'ora d'ara fuguèron escrichas après la conquista arabia dau sègle VII. Après la
presa dau poder abbassida, l'administracion dau Califat fuguèt dominada per de
letruts pèrsas e la literatura, especialament la poesia, prenguèt una gròssa
importància dins la cultura iraniana.

La filosofia iraniana apareguèt durant l'Antiquitat. Lei fònts pus ancianas
coneguts a l'ora d'ara son aquelei de l'Avesta, tèxte religiós sacrat dau
Zoroastrisme. Pasmens, la data d'escritura dei partidas pus vièlhas d'aqueu
tèxte es fòrça coneguda. Per la seguida, l'invasion d'Alexandre lo Grand e la
formacion dei reiaumes ellenics permetèron de difusar l'òbra dei filosòfs grècs
ancians dins lei regions pèrsas. Enfin, la region èra tanben sota l'influéncia
de la filosofia chinesa venguda de l'èst. Ansin, la fin de l'Antiquitat veguèt
l'emergéncia d'unei corrents filosofics e religiós importants coma la filosofia
grecopèrsa, lo Maniqueisme o lo Zervanisme. Après la conversion de Pèrsia a
l'Islam, aquelei filosofias participèron au desvolopament de la filosofia
musulmana e la region, especialament Bagdad, venguèt un centre intellectuau
major dau mond musulman ambé d'autors coma Avicena (980-1037). Leis invasions
mongòlas entraïnèron un declin de l'importància intellectuala de Pèrsia. Dins
aquò, la filosofia iraniana dispareguèt pas e es totjorn fòrça activa,
especialament sus de subjèctes regardant dirèctament l'organizacion de la
Revolucion Islamica coma l'estudi dei relacions entre la religion musulmana e
lei corrents politics modèrns.

La cultura musicala de Pèrsia es similara ai sistèmas musicaus de l'Asia
Centrala e Occidentala. Pasmens, a gardat de trachs dinstintius e fuguèt tanben
influenciada per la musica indiana e, dempuei la mitat dau sègle XIX, per de
corrents artististics venguts d'Euròpa o d'Africa. Son origina es mau coneguda
mai leis istorians grècs depintèron tre lo sègle V l'importància de la musica au
sen de la Cort Aquemenida. Après l'invasion arabia, la musica iraniana gardèt un
ròtle important (influéncia sus la musica medievala espanhòla) mai fuguèt de
còps considerada d'un biais negatiu per leis autoritats religiosas.

Lo cinèma apareguèt en Iran tre 1900 a la Cort reiala. Maugrat lo contraròtle e
la censura per leis autoritats successivas, venguèt rapidament fòrça popular
dins lo país e una produccion iraniana importanta se desvolopèt dins lo corrent
dau sègle XX. Dempuei leis annadas 1990, sa qualitat es reconeguda au nivèu
internacionau e divèrsei actors o realizators iranians an ganhat de recompensas
prestigiosas, compres d'Oscars. De mai, s'organiza d'ara endavant de festivaus
unicament consacrat au cinèma iranian.



https://oc.wikipedia.org/wiki/Internet

Internet —o l'Internet— qu'ei un metòde d'interconnexion descentralizada de
hialats d'ordinators metut en marcha dab un ensemble de protocòls nomat TCP/IP,
qui guaranteish que hialats fisics eterogenèus e foncionen com un sol hialat
logic, d'endom mondiau. Las soas originas que remontan a 1969, quan s'establí la
prumèra connexion enter ordinators, aperada ARPANET, enter tres universitats de
Califòrnia e ua d'Utah, aus Estats Units.

Au contra de çò qui lo monde e pensan en generau, Internet n'ei pas sinonim de
World Wide Web (WWW, o "lo Web"). Aqueste que hè partida de l'Internet e qu'ei
un deus nombrós servicis auherits peu hialat Internet. Lo Web qu'ei un sistèma
d'informacion hòrt mei recent, desvolopat au principi per Tim Berners Lee en
1989. Lo WWW qu'utiliza l'Internet com mejan de transmission.

Quauques uns deus servicis disponibles sus Internet, a despart deu Web, la soa
version evoluada Web 2.0 e los sistèmas operatius Web (WebOS, EyeOS), que son
l'accès a distància a d'autas maquinas (SSH e Telnet), lo transferiment
d'archius (FTP), lo corrièr electronic (SMTP y POP), los bulletins electronics
(news o grops de novèlas), las conversacions en linha (IRC y chats), la
messatgeria instantanèa, lo partiment d'archius (P2P, P2M, Descargament
Dirècte), la ràdio a la carta (Podcast), lo visionatge de vidèos a la carta
(P2PTV, Miro, Joost, Videocast) e los jòcs en linha.

Internet qu'ei un nom masculin. Com ei un nom pròpi, qu'ei gramaticaument mei
corrècte de l'emplegar shens article, mes la lenga parlada qu'a tendéncia a
l'acompanhar de l'article, en occitan com en d'autas lengas occidentaus (anglés,
castelhan, catalan...).

1961 : au mes de julhet, Leonard Kleinrock deu MIT (Massachussetts Institute of
Technology) que publiquè lo prumèr document sus la teoria de commutacion de
paquets. Kleinrock que convençó a Lawrence Roberts de la factibilitat teorica de
las comunicacions via paquets en plaça de circuits, çò qui èra ua gran avançada
suu camin de cap tau tribalh informatic en hialat. L'auta avançada fondamentau
qu'estó de har dialogar los ordinators enter eths.

1965 : entà explorar aqueste airau, Roberts que connectè un ordinator TX2 au
Massachussetts dab un Q-32 en California per ua linha telefonica commutada de
baisha velocitat, creant atau lo prumèr hialat, redusit vertat qu'ei,
d'ordinators d'aira larga jamei construsit. Aus Estats Units que s'i cercava ua
solucion entà mantiéner las comunicacions vitaus deu país en cas de guèrra
nucleara. Aqueste fèit que marquè pregonament l'evolucion deu Hialat, puishque
au dia de uei enqüèra los trèits fondamentaus deu projècte e's tròban presents
dens l'Internet actuau.

1969 : la DARPA (Agéncia de Recèrca en Projèctes de Defensa Avançats) que
comença de planificar la creacion d'un hialat qui connècte ordinators enter eths
en cas d'ua eventuau guèrra atomica qui prive los umans de comunicacions sus la
Tèrra, dab objectius magement de defensa.

1972 : que's mia tà tèrmi la prumèra demostracion publica d'ARPANET, un navèth
hialat de comunicacions finançat per la DARPA qui foncionava de faiçon
distribuida suu hialat telefonic commutat. Mercés au succès d'aquesta navèra
arquitectura, la DARPA qu'aviè en 1973 un programa de recèrca de tecnicas entà
interconnectar hialats (orientada de cap tau trafic de paquets) de divèrsas
tracas. Dab aquera tòca, que's desvolopèn navèths protocòls de comunicacions qui
permetossen aqueste escambi d'informacion de faiçon "transparenta" entaus
ordinators connectats. De la filosofia deu projècte que gessí lo nom d'Internet,
balhat au sistèma de hialats interconnectats peu biaish deus protocòls TCP e IP.

1983 : lo 1èr de genèr, ARPANET que càmbia lo protocòl NCP per TCP/IP. D'auta
part, que's balhè la foncion d'assignacion d'identificators a la IANA (Internet
Assigned Numbers Authority), qui, mei tard, e deleguè ua part de las soas
foncions a l' Internet registry qui eth medish, e horneish servicis aus DNS
(Domain Name System).

1986 : la National Science Foundation que comença de desvolopar NSFNET qui va
deviéner lo prumèr hialat en arbo de l'Internet, completat apuish peus hialats
NSINET e ESNET, tots aus Estats Units. Parallèlament en Euròpa, d'autes hialats,
tant publics com comerciaus, que formavan au ras deus hialats americans
l'esqueleta de basa (backbone) de l'Internet.

1989 : dab l'integracion deus protocòls OSI dens l'arquitectura d'Internet, que
comença la tendéncia actuau de perméter non solament l'interconnexion de hialats
d'estructuras diferentas, mes tanben l'utilizacion de protocòls diferents de
comunicacions.

Au CERN de Genèva, un escabòt de fisicians dont lo capdau ei Tim Berners-Lee,
que crean lo lengatge HTML, basat suu SGML.

1990 : aquera equipa que construseish lo prumèr client Web, lo World Wide Web
(WWW), e lo prumèr servider web.

2006 : lo 3 de genèr, Internet qu'atenh lo miliard e cent milions d'utilizators.
Que's preved qu'en dètz ans, lo nombre d'internautas que creisherà dinc a uns
dos miliards.

Internet qu'a un impacte pregon suu tribalh, suus lesers e sus la coneishença au
nivèu mondiau. Mercés au Web, milions de personas qu'an un accès aisit e
immediat a ua quantitat grana e divèrsa d'informacion en linha. Un exemple d'açò
qu'ei lo desvolopament e la distribucion de collaboracion deus logiciaus de
Free/Libre/Open-Source (SEDA), per exemple GNU, Linux, Mozilla e OpenOffice.org.

Per rapòrt a las enciclopèdias e a las bibliotècas tradicionaus, lo Web qu'a
permés ua descentralizacion sobta e extrèma de l'informacion e de las dadas.
Companhias e individús que i a qu'an adoptat l'usatge deus blògs (weblogs), qui
s'emplegan en gran partida com diaris actualizables. Organizacions comerciaus
que i a qu'engatjan lo lor personau a har figurar los lors airaus
d'especializacion suus lors sits, dab l'ahida qu'impressionaràn los visitaires
dab coneishença de haut nivèu e informacion libra.

La pornografia e l'industria deus jòcs vidèo que representan ua bona partida
deus lesers suu Web e que horneishen sovent ua hont significativa de revienuts
publicitaris entà d'autes sits. Hèra de govèrns qu'an ensajat shens succès de
travar la difusion d'aqueras duas industrias sus l'Internet. Un airau màger deus
lesers sus l'Internet qu'ei lo sistèma de jòcs en hialats.

La messatgeria instantanèa o chat e l'email que son quauques uns deus servicis
mei espandits. A l'òra d'ara, un debat qu'ei ubèrt entà saber s'aqueths sistèmas
de comunicacion e favorizan o au contra achican lo contacte de persona a persona
enter èstes umans.

Internet qu'a dat l'aviada au fenomèn de la globalizacion e de cotria dab çò qui
apèran la desmaterializacion de l'economia, qu'a provocat la neishença d'ua
Navèra Economia caracterizada per l'utilizacion deu hialat dens tots los
procèssus d'aumentacion de valor de l'enterpresa.

Daubuns govèrns, dens país com Iran, Arabia Saudita, Cuba, Corèa deu Nòrd e la
China, que restrenhen l'accès deus lors ciutadans a daubuns contienuts
d'Internet, politics e religiós, considerats contraris a las lors orientacions.
La censura que's hè, a bèths còps, peu biaish de filtres contarolats peu govèrn,
fondats sus leis o motius culturaus. Per aquò, hèra d'utilizators d'Internet que
pòden evitar aqueths filtres, puishque la màger part deu contienut de l'Internet
ei disponibla dens lo monde sancèr, a condicion d'aver los mejans tecnics entà's
connectar e las coneishenças necessàrias entad ac har.

Internet qu'includeish haut o baish 5000 hialats dens lo monde sancèr e mei de
1000 protocòls diferents fondats sus TCP/IP, qui ei atau lo protocòl deu Hialat.
Lo nombre de servicis disponibles suu Hialat qu'an aumentat hèra mercés a las
navèras tecnologias de transmission de hauta velocitat, com DSL e Wireless;
l'Internet que se'n da a amassar personas dab la videoconferéncia, avéder
imatges per satellit (òm que pòt véder la soa maison deu cèu avant) e a perméter
d'observar lo monde dab webcams, de telefonar a gratis o d'accedir a un jòc en
hialat en 3D, a un bon libe PDF o a filmes entà descargar.

L'accès a Internet qui s'aplicava quauques annadas endarrèr, peu hialat
telefonic, qu'ei estat graduaument remplaçat per connexions mei rapidas e mei
establas, com l'ADSL, lo cable o la fibra optica. Qu'an apareishut tanben accès
peu hialat electric e peu quite satellit (generaument, sonque entà descargar, ja
qu'existesca la possibilitat de dobla via, en utilizant lo protocòl DVB-RS).

La Corporacion d'Internet entaus Noms e Numèros Assignats (Internet Corporation
for Assigned Names and Numbers, ICANN) qu'ei l'autoritat qui coordina
l'assignacion d'identificators unics sus l'Internet: noms de domeni, adreças de
Protocòls Internet, numèros de pòrt deu protocòl e paramètres. Un nom globau
unificat (qu'ei a díser, un sistèma de noms exclusius entà sostiéner cada
domeni) qu'ei essenciau entà qu'Internet e posca foncionar.

L'ICANN qu'a lo son sièti en Califòrnia, supervisada per un Comitat de Direccion
internacionau dab equipas tecnicas, comerciaus e academicas e ONGs. Lo govèrn
deus Estats Units qu'a tostemps un ròtle privilegiat dens los cambis aprovats
dens lo DNS (Domain Name System). Com l'Internet ei un hialat distribuit qui
compren hèra de hialats volontàriament interconnectats, n'a pas, com tau, nada
organizacion qui'u govèrne.



https://oc.wikipedia.org/wiki/Primi%C3%A8ra_Gu%C3%A8rra_Mondiala

La Primièra Guèrra Mondiala o la Granda Guèrra (var. Purmèra Guèrra Mondiau) es
lo conflicte armat a l'escala planetària que se debanèt de julhet de 1914 fins a
novembre de 1918. Mai de 9 milions de personas moriguèron dins aquesta guèrra.

Los Aliats (França, l'Empèri Britanic, l'Empèri Rus e Itàlia) desfàn las Fòrças
Centralas (l'Empèri Alemand, Àustria-Ongria, e l'Empèri Otoman). L'armistici
foguèt signat l'11 de novembre de 1918.

Las encausas d'aquesta guèrra son divèrsas. França vòl recuperar a Alemanha,
Alsàcia-Lorena, perduda en 1870. Itàlia vòl prene Dalmàcia a Àustria-Ongria.
Tornarmai, i a de tensions nombrosas dins la region dels Balcans.

La guèrra donèt luòc a una importanta reestructuracion de la geografia europèa;
quatre grands Empèris despareguèron (Empèri Rus, Empèri Alemand, Àustria-Ongria
e Empèri Otoman) e apareguèron de païses novèls (Checoslovaquia, Estònia,
Letònia, Lituània, Polonha, Iogoslavia e Ongria).

Lo 9 de març de 1888, la mòrt de l'emperaire alemand Guilhèm Ièr privèt lo
cancelier Otto von Bismarck de son sostèn politic. Ansin, seis adversaris,
principalament lei nacionalistas alemands e leis òmes d'afars dei regions
renanas, aprofichèron la situacion per lo marginalizar. Li reprochèron de tenir
Alemanha en despart de la lucha coloniala. De mai, l'equilibri continentau
defendut per lo cancelier empachèt la poissança economica novèla de l'empèri.

Lei questions economicas ocupèron donc una plaça creissenta. D'efèct, se lo
quadre economic, lo capitalisme liberau, demorèt fins a la guèrra, la "Granda
Depression" (1873-1896) modifiguèt lo ròtle de l'Estat e entraïnèt un retorn dau
proteccionisme. En França, la tarifa Méline (1892) o la lèi de proteccion de
l'agricultura de 1897 ne'n foguèron d'exemples. Aquelei proteccions pesèron sus
lei relacions internacionalas coma o mòstra la guèrra doaniera entre França e
Itàlia de 1887 a 1898.

Enfin, la concepcion de l'Estat de Bismarck, ierarquic e centralizat, aguèt
tendéncia de negligir lei reaccions dei pòbles, en particular la fòrça dau
panslavisme o dau patriotisme francés. Per exemple en 1887, l'afar Schnaebelé
(un comissari arrestat illegament per d'Alemands lo sospichant d'espionatge) e
la crisi boulangista manquèron de degenerar en guèrra. De campanhas de pressa
aumentèron la tension mai finalament, la patz foguèt sauvada per una
intervencion dirècta dau cancelier dins la liberacion dau comissari e la remanda
dau generau Boulanger per lo govèrn francés.

Ansin, quand Bismarck demissionèt lo 18 de març de 1890, après 18 mes de
coabitacion malaisada ambé l'emperaire novèu, Guilhèm II, l'eveniment marquèt la
fin d'una epòca per Euròpa. Lo jornau satiric anglés comentèt « Lo pilòt quita
lo naviri ».

La politica alemanda de Guilhèm II cambièt rapidament d'aquela de Bismarck.
D'efèct, l'emperaire novèu vouguèt establir la dominacion alemanda sus l'Euròpa
Centrala e son influéncia vèrs l'Empèri Otoman e China. La solidaritat ambé leis
aligadas d'Alemanha foguèt donc clarament afiermada e, pensant que França aviá
ren a ofrir a Russia, lo raprochament entre Alemanha e Russia realizat per
Bismarck foguèt delaissat. En 1890, Guilhèm II refusèt donc de recondurre lo
tractat de Reassegurença ambé lo tsar. En consequéncia, Russia foguèt isolada
dins lei Balcans còntra Austria-Ongria e, en Asia Centrala, còntra Anglatèrra.
Ansin, après de negociacions lòngas e malaisadas, França e Russia concluguèron
una aliança militara lo 27 de decembre de 1893 onte se considerèt tres
situacions :

En 1898, aquel acòrd foguèt renforçat. Lo govèrn francés acceptèt de sostenir
lei pretencions russas dins lei Balcans e lei Rus faguèron la meteissa causa per
lei revendicacions francesas sus Alsàcia-Lorena. Pasmens, aquela aliança, e mai
s'èra defensiva, considerava per lo premier còp la possibilitat d'una guèrra
generala e la mobilizacion generala automatica èra un factor agravant dins lo
cas d'una crisi importanta.

Paradoxalament, l'Entenduda Corala foguèt amorsada per la crisi de Fachoda. En
1898, una expedicion francesa comandada per lo capitani Marchand agantèt lo fòrt
de Fachoda. Lo govèrn francés esperava renegociar lei zònas d'influénça dins la
region de Sodan. Pasmens, leis Anglés èran determinats e la flòta britanica
efectuèt de demostracions davant Brèst e Tolon constrenhent França de recular.
En despiech de la tension e de l'umiliacion francesa, lei dos país rivaus
comprenguèron adonc la necessitat de reglar sei diferents coloniaus. Un acòrd se
concluguèt lo 8 d'abril de 1904 maugrat leis esitacions anglesas.

La decision britanica foguèt averada per lei necessitats de la corsa ais
armaments navaus. D'efèct, lo comandament de la flòta anglesa decidiguèt en 1889
d'aplicar la règla dau "Two Power Standard" que significava que la marina
britanica deviá despassar de 10% lei segonda e tresena flòtas militaras
acampadas. Dins aquò, l'esfòrç alemand dins la construccion navala obliguèt leis
arsenals de Grand Bretanha a lançar de projècts costós. En 1903, leis Anglés
assaièron donc de negociar ambé lo govèrn alemand que rebutèt tota concession,
esperant enterin obtenir mai.

L'acòrd entre Francés e Anglés pertoquèt solament de zònas d'influéncia (Marròc,
Egipte, Siam...) e ges d'engatjaments militars. Pasmens, tre 1905, l'Ententuda
Corala venguèt pus importanta qu'inicialament previst. Enfin, la construccion de
la Tripla Entenduda s'acabèt en 1907 ambé la resolucion dei problèmas coloniaus
entre Russia e Anglatèrra. Menacèt desenant fòrtament la posicion deis empèris
centraus.

La crisi de Tanger foguèt la premiera crisi deis annadas d'avans la guèrra.
França desvolopèt son influéncia en Marròc dempuei 1898 e en novembre de 1904,
un prest francés arribèt a la mesa sota tutèla dei finanças marroquinas e a un
quasi protectorat. Alemanha foguèt pas consultada e lo 31 de març de 1905,
Guilhèm II anoncièt son intencion de defendre leis interès alemands en Marròc e
l'independéncia de son sultan. Una conferéncia internacionala foguèt reunïda a
Algesiras a partir de genier de 1906 a la demanda dau sultan conselhat per leis
Alemands. Pasmens, la conferéncia d'Algesiras mòstra l'isolament alemand e la
soliditat de la Tripla Entenduda, França obtenent lo contraròtle de la polícia e
dei finanças de Marròc.

Entre 1906 e 1911, l'anarquia que reinava en Marròc permetèt l'intervencion dei
tropas francesas. Aquela intervencion èra contrari ai resultats de la
conferéncia d'Algesiras. En 1911, leis Alemands aprofichèron l'ocupacion de Fes
per mandar una canonièra a Agadir causant una crisi per obtenir dei
compensacions colonialas en Cameron. Pasmens, la revendicacion alemanda sus tot
lo Còngo francés entraïnèt Euròpa quasi vèrs la guèrra. La flòta anglesa foguèt
mobilizada mai ni França ni Alemanha èran lèstas. En consequéncia, de
negociacions dificilas acomencèron e se concluguèron lo 4 de novembre de 1911 :
França poguèt establir son protectorat sus lei territòris marroquins en cambi
d'unei regions a la frontiera entre Cameron e Còngo.

Dins aquò, la crisi d'Agadir mostrèt que lei poissanças europèas podián recórrer
a la guèrra per reglar sei problèmas. Ansin, mentre que lo centre de la
diplomacia mondiala se desplaçava vèrs lei Balcans, la corsa ais armaments
s'accelerèt.

Lo Congrès de Berlin en 1878 aviá amaisat lei tensions balcanicas durant trenta
ans e desvirat leis ambicions russas vèrs Asia. De mai, en 1898 e 1903, Russia e
Àustria s'entendèron per mantenir l'statu quo dins la region. Pasmens, la
desfacha de l'empèri dau tsar còntra l'armada japonesa en 1905 cambièt la
situacion e i entornèt l'interès rus.

En 1908, Àustria-Ongria profichèt de la desfacha russa, de la Revolucion de 1905
còntra lo tsar e de la Revolucion Turca de 1908 per annexar Bòsnia e Ercegovina
qu'ocupava dempuei 1878. Alemanha sostenguèt fèrmament son aligat enterin que
França conselhava la prudéncia. La crisi se clavèt en abriu de 1909 per un
renforçament de l'aliança entre Alemanha e Àustria-Ongria. Pasmens, Itàlia, que
revendicava Dalmàcia e s'estimava umiliada, concluguèt un acòrd ambé Russia. De
mai, Russia obtenguèt de crèdits francés e britanics per accelerar son
redreiçament militar. Enfin, lei societats secrètas se multipliquèron dins lei
país eslaus e l'Empèri Otoman accentuèt la turquificacion de sei províncias
balcanicas, provocant l'ira deis estats crestians de la region.

Tres guèrras especèron l'Empèri Otoman entre 1911 e 1913. La premiera foguèt
declarada per Itàlia en 1911. S'acabèt per una victòria italiana facila,
l'annexion de Tripolitània e deis illas de Dodecanès e d'ambicions novèlas per
lei país balcanics. En 1912, Russia encoratgèt la formacion d'una liga balcanica
entre Serbia e Bulgaria, ragantadas après per Romania e Grècia. En octòbre de
1912, leis Otomans foguèron escrachats dins lo corrent d'una guèrra de tres
setmanas. La conferéncia de Londres de junh de 1913 contentèt pas Grècia,
Romania e Serbia qu'ataquèron Bulgaria. Una guèrra novèla comencèt donc en
julhet de 1913 còntra Bulgaria. Lo Tractat de Bucarèst modifiquèt lei
cambiaments territoriaus, demenissent la part bulgara. En consequéncia, Bulgars
e Otomans se raprochèron deis empèris centraus.

La crisi de Sarajevo se debanèt en doas etapas pendent l'estiu de 1914. Premier,
après de manòbras militaras en Bòsnia servent de demostracions de fòrça en
seguida de la victòria sèrba de 1913, l'archiduc eiretier d'Àustria-Ongria
Francés Ferrand e son esposa foguèron assassinats per un nacionalista sèrbe,
Gavrilo Princip. Leis autoritats austrianas n'atribuiguèron la responsabilitat a
la politica dau govèrn sèrbe e l'armada de l'empèri decidiguèt d'aprofichar la
situacion per eliminar la poténcia sèrba dei Balcans. Lo 6 de julhet, Alemanha
donèt son sostèn a son aligada.

Lo 23, un ultimatum foguèt mandat ai Sèrbes per Àustria-Ongria demandant la
revocacion dei foncionaris sostenent lei campanhas antiaustrians e la
participacion de la polícia austriana a l'enquista. Aqueu darrier ponch venguèt
a transformar Serbia en protectorat. Lo govèrn de Belgrad refusèt donc
prepausant puslèu una mediacion internacionala sostenguda per lo Reiaume Unit.
Mai lo 26, Alemanha quichèt l'Empèri Austrian de reglar lo problèma sèrbe
rapidament e de metre l'Entenduda davant lo fach complit. Ansin, lo 28, la
guèrra foguèt declarada per leis Austrians.

Dins aquò, Russia suportèt pas l'umiliacion coma per la crisi de 1908 e la
logica de blòt entraïnèt un conflicte generau. D'efèct, apielada per lo sostèn
francés confiermat lo 25 de julhet, decretèt la mobilizacion parciala lo 29,
puei totala lo 30. Aquela mobilizacion èra en partida causada per lei
dificultats tecnicas liadas ai gròssei distàncias russas. Pasmens, lo 31,
Alemanha adreicèt un doble ultimatum exigent la desmobilizacion russa e de
garantidas de neutralitat (lei fòrts de Verdun e Toul) de part de França.
L'endeman, Russia refusèt e Alemanha li declarèt la guèrra. En consequéncia,
França mobilizèt sei tropas e Alemanha deguèt tanben li declarar la guèrra lo 3
d'aost. Enfin, lo 4, l'invasion de Belgica per l'armada alemanda causèt la
declaracion de guèrra britanica en rason dau Tractat de 1839 garantissent la
neutralitat bèlga.

Pasmens, la guèrra corta esperada per lei govèrns europèus aguèt pas luòc.
Ansin, sus lo frònt oèst, leis Alemands executèron lo plan Schlieffen atacant la
Belgica enterin que l'infantariá francesa èra blocada per lei fortificacions de
Metz. Remandats vèrs Nancy, lei Francés perdèron la « batalha dei frontieras »
durant lo mes d'aost de 1914. Dins aquò, una seria de còntraofensivas francesas
conduchas pendent la Batalha de Marna (5-12 de setembre) obliguèron l'armada
alemanda de se replegar sus Aisne. Lei doas armadas essent escagassadas, lo
frònt s'estabilizèt aquí. Puei, durant lei mes d'octòbre e de novembre, lei dos
camps assaièron de se desbordar mutualament per l'oèst. Finalament, après aquela
« corsa a la mar », lo frònt s'estabilizèt tanben e lei soudats deguèron cavar
d'enfrondadas per passar l'ivèrn.

A l'èst e au sud, la guèrra s'installèt tanben dins la durada. Lei Rus ataquèron
lo 15 d'aost, bateguèron leis Austrians dins lei Carpats mai foguèron sevèrament
vencuts per leis Alemands a Tannenberg lo 27 d'aost e ai lacs mazures lo 10 de
setembre. Enfin, lei Sèrbes resistiguèron ais assauts austrians e reprenguèron
Belgrad.

Inicialament negligidas per la perspectiva d'una guèrra rapida, lei poissanças
neutras venguèron l'enjòc principau de la diplomacia après lei premierei
setmanas de conflicte. Dins l'espèr de participar a la patz finala dins de
condicions favorablas. Ansin, lo 1èr de novembre de 1914 l'Empèri Otoman intrèt
dins la guèrra ambé leis empèris centraus per alunchar la menaça russa sus lei
destrechs e per gançalhar la tutèla financiera deis Anglés e dei Francés.

En 1915, lei combats se desvolopèron sus lo frònt orientau. D'efèct, leis
ofensivas francesas de mai e setembre de 1915 capitèron pas la pertusada dau
frònt alemand. En revenche, lei Alemands enregistrèron unei victòrias còntra
l'armada russa que perdèt especialament Varsòvia. De mai, l'intrada en guèrra
dei tropas bulgaras provoquèt l'escrachament de Serbia que son armada deguèt
batre en retirada a travèrs d'Albania fins a la mar per èsser reculhida per una
flòta de l'Entenduda. Leis autreis ofensivas francesas e anglesas, per forçar
lei destrechs e ajudar lei Rus, foguèt replegada per lei Turcs dins lei
Dardanèls.

L'annada seguenta foguèt l'annada de la batalha de Verdun. L'objectiu deis
Alemands èra d'infligir dei pèrdas colossalas e irremplaçablas per l'armada
francesa gràcias a l'artilhariá e a la posicion malaisada deis unitats francesas
a l'entorn de Verdun. Pasmens, après quasi dètz mes de combats acarnats e
saunós, leis Alemands foguèron replegats e lo nombre de mòrts similar per lei
dos camps. Sus leis autrei frònts, la granda ofensiva de l'Entenduda sus la
Somme se turtèt a la resisténcia alemanda e Alemands e Austrians perseguiguèron
seis avançadas. De mai, l'armada romanesa subiguèt unei desfachas e lo país
foguèt quasi entierament envaït e de renfòrç rus foguèron mandats per tenir lei
Romanés dins la guèrra.

Sus mar, leis Alemands temptèron de rompre lo blocatge britanic. Pasmens, la
rescòntre lei doas flòtas virèt a l'avantatge deis Anglés au moment de la
batalha de Jutlàndia. Après aquela batalha, la flòta de superficia alemanda
restèt dins sei pòrts per lo rèsta de la guèrra. Ansin, leis Alemands
decidiguèron d'entraïnar la guèrra sotamarina a outrança maugrat l'ostilitat
creissenta deis Estats Units.

La guèrra sotamarina a outrança comencèt lo 1er de febrier e de naviris nombrós
foguèron aprefondats per leis Alemands. Pasmens, leis atacas còntra lei naviras
neutres entraïnèron la declaracion de guèrra deis Estats Units. Lei convòis sus
l'ocean Atlantic foguèron adonc mielhs escortats per l'ajuda dei renfòrç de la
flòta estatsunidenca.

Per lei Francés, la prima de 1917 foguèt marcada per l'escac murtrier de
l'ofensiva còntra lo Camin dei Damasc lo 9 d'abriu. De mutinariás esclatèron lei
17 d'abriu e 10 de junh dins la mitat dei regiments francés. Lo remplaçament dau
generau en cap de l'armada francesa Robert Nivelle per Philippe Pétain e
quauqueis execucions restabliguèron l'òrdre. Pasmens, fàcia a l'avantatge
numeric deis Alemands, lei Francés e leis Anglés deguèron recular davant Amians
e sus Marna. Leis Italians foguèron egalament desfachs a Caporetto lo 24
d'octòbre perdent uneis òmes e reculant de 140 km.

Lo 26 de març, l'Entenduda reorganizèt son comandament e Ferdinand Foish venguèt
cap dau frònt oèst. Sa nominacion melhorèt la coesion dei tropas e permemèt de
resistir a l'ofensiva alemanda de julhet de 1918. Puei, una còntraofensiva, lo 8
d'aost, remandèt leis Alemands sus lei posicions ocupadas vèrs la prima de 1918.
Foguèt lo començament de l'ofensiva dei Cent jorns e de la retirada alemanda.
Pasmens, l'armada dau Reich conservèt sa combativitat e son organizacion,
reculant lentament vèrs la frontiera puei a travèrs de Belgica.

Lo Tractat de Versalhas foguèt lo tractat de patz entre leis Aligats venceires
de la guèrra e leis Alemands. Foguèt signat lo 28 de junh de 1919. Lei
frontieras alemandas foguèron redessenhadas au profiech de França, de Polonha,
de Belgica e de Danemarc. Ansin, Alemanha perdèt 15% de son territòri
continentau e 10% de sa populacion. Lei transformacions principalas foguèron :

Lei Tractats de Saint-Germain-en-Laye e de Trianon foguèron lei tractats de patz
amb Àustria e Ongria. Consacrèron leis independéncias checoslovaca e iogoslava.
Itàlia annexèt Trieste, Ístria, una partida de Dalmatia e Aut Adige. Puei, la
reünion d'Alemanha e d'Àustria foguèt interdicha. A prepaus d'Ongria, lo país
perdèt Transilvània au profiech de Romania, Eslovaquia e Rutènia que ragantèron
Checoslovaquia, Croàcia, Bòsnia e Ercegovina e Voivodina annexadas per
Iogoslavia e enfin lo territori de Burgerland donat ais Austrians.

Lo Tractat de Sèvres foguèt lo premier tractat de patz ambé l'Empèri Otoman
signat lo 10 d'aost de 1920. Lo país foguèt desmembrat entre Grècia, França,
Anglatèrra, Itàlia e per la creacion d'estats curd e armèni. Pasmens, aqueu
tractat renforçèt lo movement nacionalista de Mustafa Kemal e una guèrra aguèt
luòc entre 1920 e 1922. S'acabèt per la victòria dei tropas turcas nacionalistas
e la desfacha o lo retirament dei país ocupants. Un tractat novèu foguèt donc
conclús lo 10 d'aost a Lausana. Turquia obtenguèt sei frontieras modèrnas ambé
l'annexion dau Curdistan e de l'Armenia turcs e un cambi d'abitants ambé Grècia.
Enfin, lei destrechs de Dardanèls e dau Bosfòr foguèron dubèrts au comèrci
internacionau.

Maugrat quauqueis industrias florissentas a la fin de la guèrra, la situacion
economica dei participants au conflicte es fòrça malaisada. D'efèct, lei
despensas de la guèrra son estimadas a 340 miliards de dolars e lei destruccions
son importantas. Lei principalas foguèron concentradas dins certanei zonas coma
Belgica o lei regions dau nòrd-èst de França o d'Itàlia. Pasmens, d'autrei
regions foguèron egalament tocadas per de combats. Ansin, lei país pus grands
d'Euròpa veguèron una diminucion importanta de sei produccions industrialas :
-38% per França entre 1913 e 1920, -39% per Alemanha... etc. De mai, lei monedas
son afeblidas per l'aumentacion de la quantitat de sòus en circulacion. Per
exemple, foguèt multiplicada per 11 au Reiaume Unit. Lei resèrvas d'òr èran donc
pas sufisentas per garantir sei valors. Enfin, leis estats europèus son
egalament fortament endeutats.



https://oc.wikipedia.org/wiki/1942

Politicament, lo regime de Vichèi contunièt sei temptatives de legitimacion per
combatre la Resisténcia qu'èra a se desvolopar dins lo país, especialament en
Zòna Liura. Lo 19 de febrier, comencèt donc lo procès de Riam destinat a jutjar
plusors òmes politics (Léon Blum, Édouard Daladier e Paul Reynaud) responsables
de la desfacha de 1940 e lo generau Gamelin. Pasmens, foguèt suspendut tre lo 14
d'abriu car leis accusats aguèron gaire de dificultats per se defendre. De mai,
lo govèrn èra subretot a privilegiar la chausida de la collaboracion ambé leis
Alemands : premierei desportacions racialas lo 27 de març, installacion de la
Gestapo en Zòna Ocupada (5 d'abriu), retorn de Pierre Laval coma cap dau govèrn
(18 d'abriu), organizacion dau mandadís de trabalhaires francés en Alemanha
(entrevista Laval-Sauckel dau 16 de junh) e rabalhada dau Vél' d'Hiv (16-17 de
julhet), validacion dau principi de l'arrestacion dei judieus de la Zòna Liura
(23 de julhet).

Pasmens, aquela lista d'accions vergonhosas empachèt pas leis Alemands d'ocupar
la Zòna Liura lo 11 de novembre tres jorns après lei desbarcaments aliats en
Africa dau Nòrd. L'armada francesa d'armistici resistiguèt pas e la flòta
estacionada a Tolon se sabordèt per pas èsser capturada entraïnant la pèrda d'un
cuirassat, de nòu crosaires e d'un centenau d'autrei naviris (27 de novembre).
En represelhas, leis Alemands portèron lo tribut quotidian de pagar per lo
govèrn de Vichèi a 500 milions de francs. Aqueu sabordatge privèt Vichèi de son
darrier simbòl de poissança e marquèt clarament son refús de participar a la
guèrra dins lo camp aliat.

Aquò favorizèt lo renfòrçament dei movements de resisténcia qu'èran a
s'estructurar, principalament en Zòna Liura. En particular, lo 16 d'octòbre,
foguèt creat un comitat de coordenacion per la Zòna Sud e lo generau Delestraint
foguèt nomat lo 22 d'octòbre per lo generau de Gaulle per dirigir lei fòrças
francesas de l'interior. Enfin, en novembre, ambé lo desbarcament aliat en
Africa, la totalitat de l'Empèri – franc de Tunisia tenguda per leis Alemands e
leis Italians – foguèt liberat. Après de negociacions fòrça malaisadas entre
leis Estatsunidencs, lei Britanics, lei Francés èx-partisans de Vichèi de
l'amirau Darlan e lei resistents fidèus a de Gaulle, un govèrn francés liure
foguèt installat an Argier. Pasmens, tre lo 24 de decembre, Darlan foguèt
assassinat. Foguèt remplaçat per Henri Giraud, çò que laissèt la direccion
politica de la Liberacion a de Gaulle.

Conferéncia de Peza e formacion dau Movement de Liberacion Nacionala Albanés que
gropava lei comunistas e lei realistas per luchar còntra l'Axe.

Sus lo frònt sovietic, lei tropas alemandas batuts a l'entorn de Moscòu (→ 1941)
deguèron realizar una retirada malaisada còntra d'unitats sovieticas fòrça
combativas. En despiech de l'avejaire de sei generaus, Hitler ordonèt ais
unitats de la Wehrmacht de gardar sei posicions. Aquò entraïnèt de pèrdas
importantas mai permetèt de rompre lei còntra-ofensivas tròp dispersadas de
l'Armada Roja. En parallèl, leis Alemands e lei Finlandés capitèron de mantenir
lo sètge de Leningrad onte la populacion èra a morir dau fam (→ 1941). Ansin, lo
frònt s'estabilizèt fins a la prima.

En abriu, leis Alemands ataquèron sus la mitat sud dau frònt. L'objectiu èra de
blocar lei linhas de comunicacion sovieticas lòng de Vòlga e de prendre lo
contraròtle dei jaciments d'idrocarburs de Caucàs. Après aver arrestat una
ofensiva sovietica dins la region de Karkòv (segonda batalha de Karkòv), leis
Alemands rompèron lei defensas sovieticas sus 500 km. Rostov foguèt ocupada lo
23 d'aost. Pasmens, l'ataca se devesiguèt entre dos axes tròp alunchats dirigits
vèrs Stalingrad e vèrs Caucàs. Òr, a partir de l'estiu, la VIa Armada Alemanda
se turtèt a una resisténcia acarnada dei fòrças sovieticas cargadas de protegir
Stalingrad. Rapidament, la Wehrmacht s'encalèt dins de combats urbans que
causèron la mòrt de centenaus de miliers d'òmes dins una batalha d'una amplor
sensa precedents. Lei 19 e 23 de novembre, lei Sovietics, comandats per Gueorgui
Júkov, capitèron de menar una còntra-ofensiva que s'acabèt per l'enceuclament de
la VIa Armada dins la mitat oèst de la vila. Un còp de mai, Hitler refusèt
d'autorizar lei fòrças isoladas d'abandonar sei posicions. En plaça, preferiguèt
organizar una còntra-ofensiva exteriora per desliurar la VIa Armada. Pasmens,
aquò laissèt pron de temps a l'Armada Roja per preparar sei defensas. Leis
atacas alemandas foguèron donc rebutadas e la situacion dei soudats enceuclats
s'agravèt rapidament. A la fin de l'annada, après una tiera de victòrias
defensivas, lei Sovietics èran ansin liures d'anientar la VIa Armada e
d'infligir sa premiera desfacha majora a la Wehrmacht.

Enfin, regardant la politica racista e antisemita dau regime nazi, la
conferéncia de Wannsee (20 de genier) organizèt la generalizacion de
l'exterminacion sistematica dei pòbles « inferiors » (Eslaus, presoniers
sovietics, josieus, Gitans...). En particular, dins lo corrent de l'annada, lei
presoniers de guèrra sovietics conoguèron de condicions de detencion fòrça duras
e aperaquí 2,8 milions de presoniers de l'Armada Roja moriguèron entre 1941 e
1942.. De mai, d'arrestacions, de desportacions e d'execucions massivas se
debanèron en Euròpa de l'Èst. Lei desportacions èran dirigidas vèrs lo sistèma
de camps de concentracion e d'exterminacion alemand e leis execucions èran
dirèctament organizadas per lei grops d'execucion de l'armada alemanda
(Einsatzgruppen) que foncionavan dempuei 1939. D'autrei metòdes mens eficaças
foguèron tanben assaiats. Pasmens, lo metòde dei camps, que permetiá
d'exterminar rapidament de milièrs de personas (famina, trabalh fòrçat, chambras
de gas), s'impausèt rapidament e foguèt generalizat en 1943-1944.

Quatre ans après l'ocupacion dau país per leis Alemands (→ 1938), la resisténcia
chèca contuniava de combatre activament lei fòrças dau Reich. En particular, lo
27 de mai, lei partisans organizèron una emboscada victoriosa còntra lo
Reichsprotektor Reinhard Heydrich. Aquò privèt lo regime nazi, especialament
Heinrich Himmler, d'un cap eficaç. En represalhas, plusors vilatges checoslovacs
foguèron destruchs par leis Alemands e 5 000 abitants e partisans tuats. Ansin,
nasquèt dins lo camp aliat l'idèa d'expulsar totei lei populacions germanofònas
checoslovacas après la victòria (→ 1945).

Dins lo corrent de l'annada, lo país comencèt d'èsser la buta de campanhas de
bombardaments aerians, especialament après sa declaracion de guèrra ais Estats
Units d'America (5 de junh). Pasmens, lo problema pus important de Bulgaria èra
la lucha còntra lei partisans. D'efèct, tre lo 15 de genier, l'armada bulgara
deguèt estendre sa zòna d'ocupacion en Iogoslavia e lo 17 de julhet, lei
comunistas comencèron de formar de movements de resisténcia dirèctament sus son
territòri.

Après lei succès de l'annada precedenta, lo frònt finlandés en URSS demorèt
estable maugrat una temptativa sovietica de reconquistar Medvezhyegorsk.
Pasmens, la defensa finlandesa capitèt de resistir victoriosament. Durant lo
rèsta de l'annada, lei dos camps menèron divèrseis incursions còntra lei linhas
advèrsas mai aqueu secutament donèt ges de resultat important.

De genier a julhet, leis Alemanhds e lei Croats organizèron plusors operacions
còntra lei partisans iogoslaus en en Croàcia e en Bòsnia. Lei fòrças de Tito i
subiguèron de pèrdas, especialament a la batalha de Kozara (5 de junh - 17 de
julhet), e deguèron se retirar vèrs l'èst. Pasmens, poguèron se retirar dins la
region de Bihać onte foguèron capablas de se reorganizar. En particular, i
fondèron lo Conseu Antifaissista de Liberacion Nacionala (AVNOJ) qu'anava menar
la guèrra còntra leis Alemands, lei Croats e seis aliats locaus (→ 1943).
Pasmens, aquò empachèt pas l'arrestacion de desenaus de miliers de civius
(68 000 unicament après lei combats de Kozara) que foguèron siá desportats vèrs
lo Reich siá dirèctament executats.

Annada malaisada per Itàlia qu'enregistrèt de desfachas sus totei lei frònts. En
Africa, leis Italians, renfòrçats per l’Afrika Korps de Rommel, prenguèron
inicialament l'avantatge a la batalha de Gazala (26 de mai - 21 de junh) onte
leis Aliats perdiguèron 50 000 òmes e aperaquí 1 200 carris còntra solament
5 000 òmes e 400 blindats per lei fòrças de l'Axe. Pasmens, lei fòrças de Rommel
poguèron pas avançar en delà d'El Alamein onte foguèron batudas lo 11 de
novembre. Après aquela desfacha, leis Alemands e leis Italians deguèron se
retirar vèrs l'oèst (→ 1943).

En URSS, lo còrs expedicionari italian participèt a l'ofensiva en direccion de
Stalingrad onte foguèt cargat de protegir una partida de l'ala nòrd de l'ataca.
Pasmens, se trobèt rapidament estirat lòng de 250 km. Durament atacat en
novembre per de fòrças blindadas sovieticas, resistiguèt fins au 19 de decembre
(a 1 còntra 9 dins certanei sectors) avans de s'afondrar. Sa retirada foguèt
fòrça malaisada a travèrs l'infantariá e lei partisans sovietics (→ 1943).

Enfin, per agravar la situacion italiana, lo país comencèt d'èsser tocat per de
dificultats economicas grèvas. Aquò aguèt per consequéncia de reduccions de la
racion quotidiana deis abitants (→ 1943).

Gràcias a son sostèn actiu a l'ocupant còntra la resisténcia norvegiana, lo
Nasjonal Samling de Vidkun Quisling foguèt autorizat a formar un govèrn
collaborator en febrier. Pasmens, lei militars alemands gardèron de poders
importants car Hitler crenhava un desbarcament aliat dins lo país.

Perseguida dei combats sus totei lei frònts de la Segonda Guèrra Mondiala ambé
de situacions contrastadas :

A la prima, l'armada romanesa participèt a l'ofensiva alemanda còntra la mitat
sud dau frònt sovietic. En particular, lei Romanés i foguèron cargats de
protegir leis alas de la VIa Armada Alemanda dau generau Paulus que deviá
conquistar Stalingrad. Pasmens, leis Alemands s'encalèron dins de combats urbans
e leis unitats romanesas, mau equipadas, foguèron destruchas per la
còntra-ofensiva sovietica dau 19 au 23 de novembre. Aquò entraïnèt
l'enceuclament de la VIa Armada dins Stalingrad e una reduccion fòrta dau còrs
expedicionari romanés en URSS (→ 1943).

En parallèl, lo país deguèt faciar lei premierei campanhas de bombardaments
aerians aliats. Lo complèx petrolier de Ploesti venguèt una buta recurrenta deis
atacas e foguèt durament tocat dins lo corrent de junh.

Au començament de l'annada, l'armada sovietica menèt divèrsei còntra-ofensivas
còntra lei fòrças alemandas que se retiravan de la region de Moscòu. Aquò causèt
de pèrdas importantas dins lei rengs enemics mai l'armada alemanda s'afondrèt
pas e aprofichèt la demenicion dei resèrvas sovieticas e lo desgèu per
estabilizar lo front. En parallèl, lo sètge de Leningrad poguèt pas èsser romput
e de milièrs d'abitants moriguèron en causa de la manca de viures. Après aquelei
combats, la guèrra conoguèt una pausa relativa fins ai mes d'abriu-mai.

En abriu, la Wehrmacht acomencèt la preparacion d'una gròssa ofensiva còntra la
mitat sud dei linhas sovieticas. L'objectiu èra de conquistar la region de Vòlga
e lei jaciments de petròli de Caucàs. Leis Alemands deguèron premier arrestar
una ofensiva sovietica dins la region de Karkòv. Capitèron tanben de redurre la
resisténcia de Sebastopòl que capitulèt lo 4 de julhet après 250 jorns de sètge.
Puei, lo 28 de junh, rompèron lo front dins la region de Voronej e 500 km de
front sovietic s'afondrèron. Rostov foguèt perduda lo 23 de julhet e lo 21
d'aost, un grop d'alpinistas alemands agantèt la cima dau mont Elbroz.

En parallèl de l'avançada vèrs Caucàs, la VIa Armada Alemanda se dirigiguèt vèrs
Vòlga que foguèt agantada lo 20 d'aost. Puei, entre lo 1èr e lo 15 de setembre,
ataquèt e conquistèt una partida de la vila d'Estalingrad. Pasmens, aquela
ofensiva èra estada devesida entre dos axes tròp isolats e lei Sovietics
opausèron una resisténcia acarnada dins Estalingrad. En despiech de pèrdas
colossalas, empachèron la Wehrmacht d'ocupar la totalitat de la ciutat. Au
contrari, leis Alemands s'encalèron dins de combats urbans onte sa superioritat
mecanica èra sensa efèct.

De son caire, l'armada sovietica e lo generau Gueorgui Júkov aprofichèron lo
blocatge alemand per organizar una còntra-ofensiva generala còntra leis alas de
l'armada alemanda qu'èra a atacar la vila. Realizada entre lo 19 e lo 23 de
novembre, aquela operacion s'acabèt per l'enceuclament de la VIa Armada dins la
mitat occidentala d'Estanligrad. Comencèt alora lo sètge deis Alemands
enceuclats e una tiera de batalhas defensivas còntra lei temptativas destinadas
a rompre l'enceuclament. Pasmens, après de combats fòrça durs, especialament
entre lo 12 e lo 25 de decembre, lei Sovietics prenguèron definitivament
l'avantatge e poguèron preparar la destruccion de la pòchi alemanda (→ 1943).

Dins lo corrent de l'annada, lei fòrças de Canadà participèron principalament a
d'operacions en Euròpa e dins l'Ocean Atlantic. En particular, una division
canadenca foguèt cargada de menar una incursion còntra lei defensas alemandas de
Dieppe. Pasmens, lo desbarcament se debanèt mau e leis Aliats perdiguèron
aperaquí 3 300 òmes. Dins l'Atlantic, la lucha se concentrèt lòng dei costats
canadencs onte lei naviris èran an assaiar d'eliminar lei sosmarins alemands.
Pasmens, maugrat de pèrdas non negligibles, lei comunicacions aliadas foguèron
en realitat gaire menaçadas.

Après l'ataca còntra la basa estatsunidenca de Pearl Harbour (→ 1941), leis
Estats Units d'America jonhèron la guèrra còntra Japon, Alemanha e Itàlia. Tres
axes principaus foguèron mobilizats. Premier, sus son territòri, Washington
organizèt son economia per produrre rapidament una gròssa quantitat d'armaments
per provesir d'armas a tot lo camp aliat. Per empedir tota campanha de
sabotatge, ordonèt tanben l'arrestacion de tota la populacion d'origina japonesa
que foguèt estremat dins de camps de concentracion fins a la fin de la guèrra.

Puei, la guèrra còntra Japon foguèt la prioritat principala de l'annada.
Assaiant de protegir lei Filipinas, leis Estatsunidencs i enregistrèron plusors
desfachas e sei tropas deguèron capitular en abriu e en mai. Pasmens, entre lo 4
e lo 8 de mai, la flòta estatsunidenca capitèt d'arrestar la progression
japonesa a la batalha de la Mar de Coralh. Aquò permetèt de desbarcar de tropas
dins leis Illas Salomon onte comencèt una campanha saunosa per protegir lei
linhas de comunicacion amb Austràlia (→ 1943). Puei, lo mes seguent, la
descubèrta dau plan d'ataca japonés còntra l'illa de Midway permetèt d'infligir
una gròssa desfacha a la marina de l'Empèri Nippon. Sus lei doas batalhas, lei
Japonés perdiguèron cinc pòrta-avions, còntra dos ais Estatsunidencs, e foguèron
obligats d'abandonar l'iniciativa estrategica.

En Euròpa, leis operacions foguèron mens importantas. Lo teatre principau foguèt
aqueu de la lucha còntra lei sosmarins alemands. Dins aquò, maugrat de succès
non negligibles, lei naviris alemands empachèron gaire lo passatge dei
transpòrts aliats. Enfin, en novembre, leis Estatsunidencs participèron au
desbarcament aliat en Africa dau Nòrd. Après una brèva resisténcia francesa, la
region foguèt presa e leis Aliats comencèron d'atacar Tunisia qu'èra ben tenguda
per leis Alemands e leis Italians (→ 1943).

Ambé l'intrada en guèrra de Japon còntra leis Aliats, la pression nipona sus lo
frònt chinés, especialament après una novèla victòria defensiva dei
nacionalistas a la tresena batalha de Changsha (24 de decembre de 1941 - 15 de
genier). Pasmens, l'orror de la guèrra aumentèt encara ambé l'utilizacion
d'armas biologicas còntra lei populacions chinesas dins lei regions onte la
guerilha èra tròp activa per lei garnisons imperialas, especialament durant la
campanha de Zhejiang-Jiangxi (mai-setembre). Aperaquí 250 000 Chinés foguèron
ansin tuats per de malautiás.

En Birmania, l'ocupacion de la màger part de la colonia britanica per lei
Japonés compliquèt grèvament l'avitalhament de la Republica. De mai, aquò
afebliguèt l'armada republicana que deguèt i mandar de tropas per sostenir lei
Britanics en dificultat.

Après l'ataca còntra la basa estatsunidenca de Pearl Harbour (→ 1941), lei
Japonés contunièron seis atacas començadas a la fin de l'an precedent còntra lei
colonias europèas e estatsunidencas dau Sud-Èst Asiatic. En particular, ocupèron
Manila (2 de genier) e Kuala Lumpur (11 de genier). Puei, a la suspresa generala
deis Europèus, prenguèron la basa britanica de Singapor (15 de genier) qu'èra
considerada coma la fortalesa pus poderosa de l'Empèri Britanic. Puei, l'armada
japonesa capitèt d'ocupar lei Filipinas, Birmania e la màger part deis Índias
Neerlandesas.

Lei temptativas deis Aliats per leis arrestar s'acabèron per de reviradas coma a
la premiera batalha de la Mar de Java (27 de febrier) onte perdiguèron 4 naviris
e 2 300 marins. En abriu, la marina japonesa capitèt tanben de menar una
incursion suspresa còntra la basa britanica de Ceilan onte destruguèt 29 naviris
(compres un pòrta-avions e tres crosaires).

Pasmens, aquelei succès durèron gaire car a partir de març-abriu, la progression
japonesa foguèt arrestada dins leis illas situadas au nòrd d'Austràlia. De
combats durs i comencèron (→ 1943) e la flòta poguèt gaire i sostenir lei fòrças
terrèstras. D'efèct, entre lo 4 e lo 8 de mai, la flòta menèt un combat fòrça
indecís còntra leis Estatsunidencs dins la Mar de Coralh. Japon i enregistrèt un
succès tactic car leis Estatsunidencs i perdiguèron un pòrta-avions important.
Pasmens, tota progression vèrs lo sud èra arrestada dins lo sector.

Lo mes seguent, lei Japonés assaièron donc d'aumentar la pression en direccion
deis Estats Units per obtenir lo retirament dei naviris estatsunidencs dau sud
de l'Ocean Pacific. Pasmens, lo plan japonés foguèt descubèrt e sa flòta foguèt
suspresa a la batalha de Midway (6-9 de junh). Ambé quatre pòrta-avions e un
crosaire aprefondats, l'Empèri Nippon i laissèt l'iniciativa estrategica a son
adversari e deguèt començar de preparar la defensa de sei conquistas còntra leis
ofensivas qu'anavan venir (→ 1943). En particular, deguèt sostenir una lucha
saunosa dins leis Illas Salomon que son enjòc èra la securizacion dei linhas de
comunicacion entre Austràlia e America.

En China, lo frònt demorèt suau après la fin de la tresena batalha de Changsha
que durèt dau 24 de decembre de 1941 au 15 de genier de 1942. Lei Japonés mau
capitèron tornarmai de prendre la vila. Puei, fins a l'annada seguenta, menèron
gaire d'operacions sus aqueu teatre (→ 1943).

Construccion de la premiera pila atomica a l'iniciativa dau fisician Enrico
Fermi (1901-1954). Èra compausat de 50 000 bricas de grafit (siá 400 tonas de
carbòni), 6 tonas d'urani e de 36 tonas d'oxid d'urani. Venguèt critica lo 2 de
decembre.



https://oc.wikipedia.org/wiki/Turquia

Turquia (en turc Türkiye; oficialament Türkiye Cumhuriyeti : "Republica de
Turquia") es un país d'Eurasia escambarlat subre los continents europèu e
asiatic. Confronta Bulgaria al nòrd-oèst, Grècia a l'oèst, Georgia al nòrd-èst,
Armenia, Iran e l'exclava de Naxçıvan (part d'Azerbaitjan) a l'èst e Iraq e
Siria al sud. Es bordada per la mar Negra al nòrd, la mar Egèa a l'oèst e la mar
Mediterranèa al sud.

Turquia s'estend principalament sus la peninsula d'Anatolia que se situa entre
lei continents europèu e asiatic. Es ansin enviroutada per la Mar Negra au nòrd,
la Mar Egèa a l'oèst e la Mar Mediterranèa Orientala au sud. Dins lo nòrd-oèst,
se troba tanben la Mar de Marmara qu'es una mar interiora pichona que fa la
joncion entre leis Estrechs. Son relèu es dominat per lei doas cadenas
montanhosas anatolianas, orientadas èst-oèst, que son lei Monts Taurus au sud e
la Cadena Pontica au nòrd. Plusors montanhas i passan 3 000 mètres d'altitud.
Dins l'èst dau país, lei doas cadenas se jonhon e forman un plan d'altitud fòrça
auta. Mai d'una cima i passa 5 000 mètres coma lo Mont Ararat (5 165 m) qu'es la
montanha pus auta de Turquia.

Entre lei doas cadenas, se situa lo plan anatolian qu'es una region d'altitud
auta amb un nivèu mejana de 1 132 mètres. Es una zòna relativament traversuda
formada de valats mai ò mens parallèls. L'origina d'aquelei relèus es variabla
mai generalament dictada per la preséncia de relèus ancians parcialament usats ò
de vaus fluvialas s'escolant vèrs la Mar Egèa. Lei regions litoralas ocupan
generalament una superfícia limitada entre lei mars enviroutant lo país e lei
premierei montanhas qu'apareisson rapidament. Pasmens, quauquei plans litoraus
existisson que son formadas per un deltà fluviau en Anatolia ò per lo plan dau
sud de Tràcia dins la partida europèa dau territòri turc.

Lei rius d'Anatolia pòdon presentar una longor importanta (1 150 km per Halys,
824 km per Sakarya) mai an generalament de debits febles en causa de la
quantitat limitada de precipitacions. Doas excepcions se situan dins la region
sud-èst d'Anatolia que son lei dos fluvis majors d'Orient Mejan, Eufrates e
Tigre, que se forman gràcias ai precipitacions pus importantas dei regions
orientalas. S'escolan en direccion dau Golf Persic e son de fònts importantas
d'aiga per lo país.

Situada au nòrd-èst de la Mar Mediterranèa e au sud de la Mar Negra, Turquia fa
principalament partida de la zòna climatica mediterranèa ambé d'ivèrns doç e
d'estius secs e cauds. Pasmens, aquel esquèma presenta de variacions importantas
entraïnadas per lo relèu. D'efèct, aquelei montanhas pòdon blocar lo movement
dei massas d'èr ò demenir la temperatura mejana.

Au sud e a l'oèst, lei regions litoralas de la Mar Mediterranèa e de la Mar Egèa
an d'ivèrns fregs e plujós e d'estius cauds e relativament secs. Lei
precipitacions anualas i varian entre 500 e 1 300 mm. Son generalament pus
importantas a l'oèst. Au nòrd, la region litorala de la Mar Negra a de
precipitacions regularas e pus importantas en causa de l'influéncia dei massas
d'èr umid que se forman au dessús de la mar. Au contrari dei regions
mediterranèas e egèas, son pus importantas a l'oèst onte agantan un nivèu mejan
de 2 500 mm.

Lei montanhas situadas lòng dau litorau moderan l'influéncia dei mars e
favorizan l'emergéncia de trachs climatics continentaus. Lei sasons i son pus
marcadas e leis ivèrns pus fregs, especialament dins lei regions orientalas onte
l'altitud aumenta. Dins lei zònas d'altitud fòrça auta, lo clima vèn montanhard
ambé d'ivèrns fòrça fregs ambé de temperaturas de -30 a -40°C. Lei montanhas
litoralas limitan tanben lei precipitacions mejanas dins lei regions interioras
que son d'aperaquí 400 mm.

En 2013, la populacion de Turquia agantava oficialament 76,7 milions d'abitants.
Dins lo corrent dau sègle XX, conoguèt una aumentacion rapida de 13,3 milions
d'abitants en 1927, a 31,3 milions en 1965, 57,0 milions en 1990 e 72,1 milions
en 2005. L'alentiment d'aquela creissença es limitat en causa dau taus de
fertilitat permetent lo renovalament dei generacions (2,07 enfants/frema en
2013), d'una esperança de vida importanta (76,9 ans en 2013) e d'una populacion
relativament jova.

Aquela populacion se concentra principalament dins lei zònas litoralas, dins lo
centre dau país a l'entorn d'Ankara e dins lei regions sud. Lei vilas pus
importantas se situan dins aquelei regions. La pus importanta es Istambol (13,8
milions d'abitants en 2013) que se situa lòng de Bosfòr. Es una metropòli majora
e fòrça anciana dau continent europèu que sa region es la pus poblada de Turquia
ambé d'autrei vilas importantas coma Izmir (2,8 milions d'abitants en 2013) ò
Bursa (1,8 milions en 2013). La segonda vila de Turquia es la capitala Ankara
que teniá una populacion de 4,4 milions d'abitants en 2013. Enfin, lo litorau
mediterranèu e leis autrei regions dau sud assostavan leis autrei vilas
importantas coma Adana (1,6 milions en 2013), Gaziantep (1,5 milions), Konya
(1,1 milions) e Antalya (1,0 milion). Lo taus d'urbanizacion èra de 70% en 2010
e aumentava de 1,7%/an. Lei regions mens pobladas se situavan dins lo plan
anatolian e dins lei regions autas de la Cadena Pontica, dei monts Taurus e dei
montanhas orientalas.

La populacion de Turquia es magerament formada de Turcs que representavan en
2008 entre 70 e 75% de la populacion totala. Tres minoritats son oficialament
reconegudas per lo Tractat de Lausana que son lei Grècs, leis Armènis e lei
Josieus. Pasmens, aquelei grops son fòrça minoritaris e representavan mens de
0,1% de la populacion en 2005. Dins aquò, de minoritats etnicas importantas
existisson au sen de la populacion musulmanas. An ges d'estatut oficiau mai
pòdon formar d'ensems importants.

Ansin, lei Curds, subretot installats dins lo sud-èst dau territòri,
representavan aperaquí entre 15 e 23% de la populacion turca. Son originaris de
tribús iraninas installadas dins la region dins lo corrent dau millenari I avC.
La màger part dei Curds es musulmana sunita. Fins au sègle XIX, aquelei tribús
èran una fònt d'agitacion periodica e la poissança otomana aguèt de dificultats
per lei sometre. Après la fondacion de la Turquia modèrna, foguèron integrats
dins lo país novèu sota lo nom de « Turcs dei Montanhas ». Pasmens, aquela
integracion demorèt en realitat fòrça teorica e deviá respectar lo dògma oficiau
de l'unitat de la nacion turca. Sa basa èra la participacion de caps curdes a la
vida politica turca — certanei venguèron ministres — en cambi de crèdits per sei
fèus electoraus. En retorn, lei revendicacions culturalas e autonòmistas de la
region èran defendudas. Pasmens, dins leis annadas 1970, aqueu sistèma conoguèt
una crisi en causa de la manca de desvolopament de la region e de l'escart entre
lei caps e lo pòble curdes. Entraïnèt l'aparicion d'una oposicion nacionalista
curda puei un conflicte militar lòng e saunós entre lo govèrn centrau e mai
d'una guerilha. Aquela guèrra es totjorn en cors en despiech d'una demenicion de
l'intensitat dei combats dins lo corrent deis annadas 2000.

Leis Arabis seriàn la segonda minoritat de Turquia. Son nombre es generalament
entre 1,0 et 1,5 milions d'individús que son installats lòng de la frontiera
siriana. Son musulmans sunitas ò alawites. Pasmens, existís tanben una minoritat
bosniaca qu'es fòrça mau coneguda e estimada de còps a quatre milions
d'abitants. Es principalament presenta dins lei vilas importantas de la mitat
orientala e sa formacion sembla liada ai guèrras d'Iogoslavia car lo recensament
oficiau de 1965 enregistrèt mens de 20 000 Bosniacs. Dins lei regions
nòrd-orientalas, se troba tres minoritats mens importantas que son lei Zazas
(700 000 personas) un pòble iranian musulman sunita ò alevis, leis Azèris
(300 000 personas) e lei Lazes (entre 250 000 e 500 000 personas) que son un
pòble sunita originari de Caucàs installat entre lo nòrd-èst de Turquia e
Georgia. Enfin, existís una minoritat de Ròms que son nombre es estimat entre
500 000 e 700 000 abitants.

Lo turc es la lenga oficiala de Turquia. En 2007, èra la lenga principala de 84%
de la populacion. Lei lengas dei tres minoritats (Grècs, Armenians, Josieus)
oficialament reconegudas an un estatut assegurat per lo Tractat de Lausana.
Pasmens, lo nombre de locutors es fòrça limitat en causa de la feblesa numerica
dei tres grops : lo grèc èra la lenga premiera de 0,06% de la populacion,
l'armèni de 0,07% e lei lengas parladas per lei comunautats josievas de 0,01%.

Leis autrei lengas an ges d'estatut e son utilizacion es sovent mau considerada
per leis autoritats maugrat de demandas de reconóissança regularas,
especialament de part de la minoritat curda. En 2007, lo curd èra parlat la
lenga premiera d'aperaquí 12% de la populacion e lo zazaki, lenga pròcha dau
curd parlada per lei Zazas, de 1,01%. L'arabi èra la darrièra lenga parlada per
mai de 1% deis abitants (1,38%). Totei leis autrei lengas èran fòrça
minoritàrias ambé 0,28% de la populacion per leis autrei lengas d'origina turca,
0,23% per lei lengas d'origina balcanica, 0,12% per lo laz e 0,18% per leis
autrei lengas de la region de Caucàs.

L'islam es la religion majoritari de la populacion turca (entre 96,4 e 99,0% en
2012). Faguèt son aparicion en Anatolia tre lo periòde dei conflictes entre
Arabis e Bizantins mai son implantacion vertadiera acomencèt au sègle XI ambé
l'installacion dei Turcs Seldjokides dins la peninsula. Es devesit entre
diferentei brancas. En causa de l'abséncia d'estatisticas oficialas regardant lo
nombre de fidèus d'aquelei brancas, la reparticion entre elei es mau coneguda.
Lo sunisme (entre 70 e 85%) es la pus importanta e se troba dins totei lei
regions dau país. Es plaçat sota la tutèla d'un Ministèri deis Afaires religiós.

La libertat religiosa es teoricament assegurada per la constitucion. Lei
minoritats religiosas musulmanas son formadas de movements chiistas ò
d'inspiracion chiista. La premiera es l'alevisme (entre 10 e 25%), una branca
eterodòxa de l'islam eissit dau chiisme duodeciman. Se formèt en Anatolia au
sègle XIII e conoguèt una importància gròssa ambé lo còrs dei janissaris que
plusors soudats l'avián adoptat. Pasmens, après la casuda dei janissaris,
venguèt la buta de mai d'una campanha de repression de part deis autoritats
otomanas ò turcas. Es principalament implantat dins lei regions orientalas. La
segonda es formada per lo chiisme jafari (4%). Enfin, dins lo sud, se troba una
minorita alawista (0,5%) qu'es tanben una branca eterodòxa que s'es formada a
partir dau chiisme.

Segon lo Tractat de Lausana, quauquei religions — lo judaïsme e de brancas dei
Glèisas Ortodòxa e Armenia — an un estatut protegit de minoritats religiosas
oficialament reconegudas per lo govèrn turc. Pasmens, aquel ensems de
comunautats son fòrça minoritàrias e representan mens de 0,5% de la populacion.

Lei traças pus vièlhas de preséncia umana sus lo territòri de la Turquia actuala
datan d'aperaquí 2,6 milions d'annadas. En causa de sa posicion entre Euròpa,
Africa e Asia, la region foguèt rapidament poblada. L'installacion d'Homo
sapiens sembla datar de 27 000 avC e de culturas umanas se desvolopèron en
Anatolia tant a partir dei populacions localas qu'a partir deis influéncias
vengudas de Mesopotamia. La metallurgia (coire) apareguèt dins lo corrent dau
milleni VI avC. Enfin, vèrs lo milleni IV avC, se formèt la premiera
civilizacion anatoliana.

Dins lo corrent de l'Antiquitat, Anatolia foguèt la region d'origina de plusors
civilizacions fins au sègle VI avC. Au milleni III avC, èra dominada per lei
Hattis dau centre de la peninsula e, regualarament, sota l'influéncia economica
deis estats poderós de Mesopotamia coma l'Empèri d'Akkad ò lo Premier Empèri
Assirian. Puei, a partir dau sègle XVII, l'aparicion de la civilizacion itita
entraïnèt la formacion d'un empèri poderós que demorèt en plaça fins a son
afondrament au sègle XII avC, probablament destruch per lei Pòbles de la Mar.
Après leis Ititas, leis estats principaus d'Anatolia foguèron lei principats
neo-ititas, Frígia e Urartu. Pasmens, la region acomencèt de passar pauc a pauc
sota lo contraròtle de sei vesins, especialament leis Assirians que dominèron
l'Orient Mejan fins a la fin dau sègle VII avC. Conquistèron lo sud-oèst de la
peninsula.

L'Empèri Aquemenida que succediguèt a l'Empèri Assirian coma poissança
principala de la region dins lo corrent dau sègle VI avC conquistèt la peninsula
anatoliana, compres lei ciutats-estats grègas situadas lòng de la Mar Egèa que
venguèron l'enjòc de conflictes recurrents còntra lei ciutats de la Grècia
Antica. Au sègle IV avC, l'armada d'Alexandra lo Grand conquistèt la region que
foguèt integrada au monde ellenic. A partir dau sègle II avC, Roma venguèt
l'arbitre dei conflictes entre estats ellenics que foguèron annexats a cha un.
En despiech de mai d'una temptativa pèrsa, Anatolia demorèt sota lo contraròtle
de l'Empèri Roman fins a la fin de l'Antiquitat.

A la fin de l'Antiquitat, lo territòri de la Turquia actuala fasiá partida de
l'Empèri Roman d'Orient que dispareguèt solament en 1453. Son Istòria es lònga
mai se pòu devesir entre plusors periòdes distints. Premier, l'Empèri mantenguèt
sei posicions en Orient e reconquistèt una partida dau bacin mediterranèu durant
lo rèine de Justinian (527-565). Puei, après un conflicte lòng còntra lei
Sassinidas de 602 a 628, l'Empèri s'afebliguèt e deguèt luchar per sa subrevida
fins a la fin dau sègle IX còntra leis invasions deis Arabis e dei Bulgars
qu'ocupèron la màger part dei províncias bizantinas. Anatolia, que sei regions
orientalas foguèron perdudas, venguèt alora lo còr de la poissança bizantina.
Ansin, au sègle X, sei ressorsas umanas e economicas foguèron a l'origina dei
reconquistas bizantinas dins lei Balcans e en Orient Mejan. Pasmens, en 1204,
una crisi de succession entraïnèt lo pilhatge de Constantinòple e la division de
l'Empèri que foguèt solament restaurat en 1261. En despiech de la reconquista de
la capitala en 1261, l'Empèri retrobèt jamai sa poissança passada. Anatolia
passèt alora sota lo contraròtle de populacions turcas vengudas d'Asia.

Lei conflictes recurrents entre l'Empèri Bizantin e leis estats musulmans
entraïnèron lo sota-poblament de l'estèpa centrala d'Anatolia. Dins lo corrent
dau sègle XI, de Turcomans acomencèron de s'interessar a aquela region. Lei
Bizantins assaièron de s'i opausar mai foguèron desfachs per lei Turcs
Seldjokides a Manzikert. Aprofichant lo resultat d'aquela batalha, divèrsei
populacions turcas formadas de nomadas cercant de pasturgatges per sei tropèus ò
de guerriers dei marchas musulmanas frontalieras dau territòri bizantina
ocupèron Anatolia. A partir de 1080, un Seldjokide fondèt lo Sultanat de Rom e
acomencèt l'unificacion d'aquelei populacions. Dominèt a cha pauc lo centre de
la peninsula e vassalizèt — mai ò mens car de resisténcias demorèron — leis
autrei principats anatolians turcs.

La lucha lònga còntra l'Empèri Bizantin — qu'èra tornarmai una poissança majora
dempuei lo sègle X — foguèt un factor d'aquela unificacion. En 1176, la desfacha
bizantina de Myriokephalon foguèt una etapa importanta dau mantenement dei
Seldjokides en Anatolia. Puei, lo pilhatge de Constantinòple en 1204 per lei
Crosats entraïnèt lo declin definitiu de l'Empèri e consacrèt la posicion
dominanta dei Turcs dins la peninsula. Pasmens, dins lo corrent dau sègle XIII,
lei Seldjokides de Rom deguèron acceptar la senhoriá dei Mongòls e lo sultanat
dispareguèt au sègle XIV après l'afebliment de la poissança mongòla.

La dinastia otomana migrèt en Anatolia per fugir l'expansion mongòla en Asia.
Vèrs 1280, sota la direccion d'Osman Ièr, èra installada sus un territòri
frontalier de l'Empèri Bizantin en declin. Aquela posicion li permetèt de se
concentrar sus la lucha còntra lei Bizantins e de ganhar un prestigi important.
Puei, en 1326, la conquista de Bursa li permetèt d'establir sa capitala dins una
vila importanta e d'acomençar la formacion d'un estat vertadier. Son fiu Orhan
(1324-1360) contunièt d'estendre lo territòri otoman ambé la conquista dau sud
de la Mar de Marmara. Puei, capitèt de passar leis Esterchs e d'ocupar lo sud de
Tràcia.

En 1361, la presa d'Andrinòple per Murad Ièr (1360-1389) transformèt lo sultanat
otoman en una poissança importanta. I installèt sa capitala e conquistèt lo sud
de Bulgaria. Pasmens, son armada èra encara subretot compausada de cavalariá, çò
que l'empachèt d'atacar lei fortificacions dei vilas bizantinas pus importantas.
Deguèt tanben se defendre còntra una coalicion formada de princes de Serbia e de
Karaman. Lei Turcs de Karaman foguèron vencuts en 1388 e lei Sèrbs en 1389 au
Camp dei Mèrles. Pasmens, Murad Ièr i foguèt tuat. Sa mòrt laissèt l'Empèri dins
una posicion malaisada en despiech de sa poissança novèla. Dins lei territòris
europèu, una aristocracia militara s'èra talhada de fèus e menava una guèrra
d'agariment quasi permanenta còntra leis estats crestians mentre que, dins lei
regions orientalas, lei tribús e principats turcs vassaus èran una fònt
d'agitacion en causa de sa volontat d'autonòmia.

Ansin, son successor Bajazet Ièr (1389-1402) deguèt mantenir un equilibri
precari per perseguir l'expansion en Euròpa ont Ongria èra una menaça importanta
e per gardar son contraròtle en Anatolia. En 1396, ganhèt la batalha de
Nicòpolis còntra leis Ongrés e lei chivaliers occidentaus venguts a son ajuda.
Pasmens, menèt sensa succès dos sètges de Constantinòple e aguèt de dificultats
per sometre lei tribús d'Anatolia. Òr, la region èra venguda un refugi per leis
enemics de Tamburlan que decidiguèt d'organizar una campanha per sometre la
peninsula. En 1400, obtenguèt lo sostèn dei principats turcs locaus còntra
Bajazet que foguèt desfach e capturat a Ankara en 1402. Lo venceire restaurèt
l'autonòmia dei principats, especialament aqueu de Karaman, e lei quatre
eiretiers dau Sultanat Otoman acomencèron una guèrra civila lònga entre elei per
la succession.

Après la mòrt de Bazajet Ièr, la guèrra civila, dicha interrègne otoman, se
debanèt de 1403 a 1413. S'acabèt per la victòria de Mehmet Ièr (1413-1421). Ambé
son fiu Murat II (1421-1451) que li succediguèt, restaurèron la poissança
otomana dins lo nòrd e lo sud-oèst d'Anatolia. Franc de Karaman que venguèt un
estat tampon entre lo territòri otoman e lei possessions sirianas dei Mamelocs
d'Egipte, lei principats turcs de la region deguèron tornarmai se sometre. En
Euròpa, leis estats crestians foguèron vencuts a Varna (1444) e dins la region
de Kosova (1448). Aquò permetèt ais Otomans de conquistar una partida importanta
dei Balcans e d'isolar definitivament Constantinòple.

Sota lo rèine de Mehmet II lo Conquistaire (1451-1481), leis Otomans
conquistèron Constantinòple en 1453 e lei darriereis estats bizantins entre 1460
e 1461. Puei, conquistèt la màger part dei regions occidentalas dei Balcans
(Grècia, Serbia, Bòsnia, Albania) còntra lei Crestians. Totjorn còntra lei
Crestians, prenguèt lo contraròtle dei comptadors genoés dau sud de Crimèa.
Pereu, i vassalizèt lei Tatars de Crimèa. Enfin, en Anatolia, conquistèt lo
principat de Karaman onte lei tropas otomans chaplèron mai d'un nomada turcoman.
Aquò foguèt per la seguida a l'origina de revòutas dins lo sud en causa dau
ressentiment de la populacion. Aquelei victòris permetèron au sultan Mehmet II
de se presentar coma lo campion de l'islam sunita e lo continuaire de l'Empèri
Bizantin e dau Califat Islamic. Aquò favorizèt l'emergéncia de l'idèa d'un
empèri universau per lei Turcs e lei non Turcs e per lei musulmans e lei non
musulmans. Ansin, Mehmet II creèt lo millet (« comunautat ») dei crestians
ortodòxs per leis integrar au sen de la societat otomana.

Son successor Bazajet II (1481-1512) deguèt faciar divèrsei dificultats
entraïnadas per l'expansion rapida dau rèine precedent. En Euròpa, capitèt
d'obligar Ongria e Polonha-Lituània de reconóisser la senhoriá otomana sus
Valaquia e Moldàvia. Pasmens, la menaça principala dau periòde apareguèt lòng de
la frontiera orientala de l'Empèri après la reünificacion de Pèrsia per la
dinastia safavida qu'adoptèt lo chiisme duodeciman coma mejan d'unificacion dei
pòbles diferents dau plan iranian. Divèrsei populacions turcomanas d'Anatolia,
totjorn ostilas ais Otomans, se ralièron ai Safavidas e certanei se
convertiguèron tanben au chiisme (duodeciman ò alevi). La question politica dau
contraròtle dei Turcomans d'Anatolia se doblèt donc d'una question religiosa. En
1511, aquò entraïnèt una revòuta majora d'Anatolia còntra leis Otomans. Lo fiu
de Bazajet II, Selim Ièr (1512-1520) capitèt alora de raliar lei faccions
bellicistas, especialament lei Janissaris, de la Cort per organizar un còp
d'estat e remplaçar son paire coma sultan après una guèrra civila còntra sei
fraires (1509-1512).

Dins lo corrent de son rèine, Selim Ièr capitèt de menar plusors campanhas
brutalas còntra aquelei menaças. Ansin, de revòutas turcomanas foguèt reprimidas
d'un biais saunós en Anatolia, especialament en 1519. Còntra lei Safavidas,
ataquèt Pèrsia e ganhèt la batalha de Chaldiran (1514). Aquò permetèt d'obligar
leis Iranians a la prudéncia. Pasmens, leis Otomans poguèron pas lei sometre
definitivament en causa dei dificultats logisticas per perseguir son advèrsari
dins lei montanhas de la region e de combats regulars entre lei dos empèris se
debanèron fins au sègle XVII. Puei, còntra lei Mamelocs d'Egipte que s'èran
aliats ais Iranians, Selim ganhèt la batalha de Marj Dabiq (1516) onte la màger
part dei fòrças egipcianas foguèron exterminadas gràcias a la superioritat
tecnologica otomana. En 1517, Egipte e Siria foguèron annexadas e lo darrier
califa abbassida capturat. A sa mòrt, lo califat passèt a la dinastia otomana
qu'establiguèt ansin sa primautat sus lo mond otoman. En mai d'aquò, lo sultan
otoman venguèt lo protector oficiau dei luòcs sants d'Arabia.

Son successor foguèt Soliman lo Magnific (1520-1566) que son rèine marquèt
l'apogèu de l'Empèri Otoman. D'efèct, en 1526, la victòria otomana de Mohács
entraïnèt l'afondrament d'Ongria e li permetèt de'n conquistar lei regions
centralas. Dins aquò, mau capitèt de prendre Viena en 1529. Après aquela
revirada, lo conflicte contunièt còntra leis Austrians, lei Venecians e lei
princes balcanics encara independents. Lei combats foguèron generalament indecís
mai la patz signada en 1562 donèt ais Otomans la supremàcia navala en
Mediterranèa Orientala. Sus lo frònt safavida, leis armadas otomanas anientèron
de revòutas turcomanas novèlas (1526-1527) e conquistèron Bagdad (1534) e Basra
(1547). En revènge, en despiech d'avançadas en Anatolia Orientala, la
resisténcia safavida demorèt fòrta en Azerbaitjan onte lei campanhas de Soliman
mau capitèron. Pasmens, en 1555, lo tractat de patz d'Amasya fixèt una frontiera
favorabla a Istambul. Enfin, au sen de l'Empèri, Soliman realizèt una òbra
legislativa importanta. La lèi islamica, que lo sultan podiá pas modificar,
venguèt la referéncia suprèma mai Soliman adoptèt tanben plusors còdis
suplementaris, que podián èsser reformats per lo poder politic, per regir
d'aspècts penaus, fiscaus e fonsiers. Aquela òbra venguèt la basa dei lèis
otomanas per tres sègles.

Après la mòrt de Soliman lo Magnific, la màger part de sei successors foguèron
incompetents e incapables de defugir la division deis elèits otomanas entre de
faccions rivalas luchant per contraròtle lo poder e lei richessas de l'Empèri.
Lei Janissaris aguèron un ròtle important dins aquela decadéncia tant dins lei
províncias onte formèron a son profiech una feudalitat novèla que dins la
capitala ont esitèron pas de defendre seis interès per fòrça, compres còntra
certanei sultans. Ansin, l'Empèri Otoman. A la fin dau sègle XVII, aviá perdut
sa supremacia militara sus lo continent europèu.

Pasmens, lo declin de l'armada otomana foguèt lòng e plusors visirs energics,
especialament aquelei de l'Ostau Köprülü, foguèron a l'origina de ressauts
periodics. Ansin, en 1570-1571, una guèrra novèla còntra la Republica de Venècia
permetèt de conquistar Chipre. Dins aquò, la desfacha navala de Lepanta (1571)
entraïnèt la pèrda de desenaus de milièrs de soudats experimentats e la
restauracion de la superiotat navala deis estats crestians. En 1648, leis
Otomans desbarquèron dins l'illa veneciana de Creta entraïnant lo començament
d'una guèrra lònga que s'encalèt en causa dau sètge saunós e malaisat de Candia
(1648-1669). Lo conflicte s'acabèt per una victòria malaisada que permetèt
l'annexion de Creta. Dins lo rèsta d'Euròpa, leis Otomans vassalizèron mai d'un
estat d'Euròpa Centrala e conquistèron la Podolia polonesa. Pasmens, en 1683, lo
segond sètge de Viena s'acabèt per una desfacha novèla en fàcia d'una coalicion
europèa menada per Àustria. Aquela revirada foguèt lo començament dau reculament
dau territòri otoman en Euròpa. Fins a 1739, d'autrei conflictes aguèron luòc
còntra leis Austrians e lei Venecians. Leis Otomans foguèron tornarmai vencuts
en 1718 mai venceires en 1739. Venècia perdiguèt definitivament sei possessions
grègas e leis Otomans gardèron lo contraròtle de Serbia e d'Oltènia parcialament
ocupadas per Àustria après 1718. Aquela frontiera demorèt alora establa fins a
1878.

A la fin dau sègle XVI, l'armada otomana averèt tanben una tiera de batalhas
còntra lei Safavidas que li permetèt d'ocupar Azerbaitjan. Pasmens, leis
Iranians contunièron la lucha dins lo corrent dau sègle XVI. Reconquistèron
Azerbaitjan e ocupèron tanben Bagdad de 1624 a 1638. Un tractat de patz foguèt
finalament signat en 1638 laissant Mesopotamia ais Otomans e Azerbaitjan ai
Safavidas. Puei, maugrat quauquei conflictes còntra leis estats successors de
l'Empèri Safavida, aquela frontiera demorèt relativament establa fins a
l'afondrament de l'Empèri Otoman.

Enfin, a partir de la fin dau sègle XVII, l'emergéncia de l'Empèri Rus menacèt
lei regions e leis estats vassaus deis Otomans lòng dau litorau nòrd de la Mar
Negra. D'efèct, sota Pèire lo Grand (1682-1725), lei Rus assaièron un premier
còp d'ocupar aquela region. Pasmens, deguèron se retirar en causa de
l'alunchament de sei basas e de la resisténcia dei Tatars de Crimèa e dei tropas
otomanas. Aquò cambièt a cha pauc dins lo corrent dau sègle XVIII gràcias a
l'expansion russa en direccion dau sud que li permetèron de melhorar la
logistica. En 1768, una guèrra novèla acomencèt marcada per l'ocupacion russa de
Moldàvia e de Valaquia, per l'invasion de Crimèa en 1771 e per la destruccion
d'una partida de la flòta otomana per una esquadra vengut de la Mar Baltica. Se
de tensions intèrnas obliguèron lei Rus d'arrestar lo conflicte en 1774, lo
tractat de patz èra desfavorable ais Otomans que deguèron reconóisser
l'independéncia dau Khanat de Crimèa e acceptar una frontiera lòng dau Bug
meridionau. Après lo reglament dei desòrdres intèrns rus, lo Khanat foguèt
tornarmai envaït per lei Rus e annexat en 1783. Coma la pèrda de territòris
poblats per de musulmans èra un còp sevèr còntra lo prestigi otoman, lei Turcs
assaièron dos còps de reconquistar la peninsula mai aquelei temptativas
s'acabèron per de desfachas en 1792 e en 1812. Agravèron lo reculament de
l'Empèri que deguèt cedir lo nòrd de Dnièstre puei la region de Bessaràbia.

La pèrda de Crimèa e lei desfachas còntra Russia entraïnèron una presa de
consciéncia au sen d'una partida deis elèits otomanas de la necessitat de
reformar e de modernizar l'Empèri. Pasmens, aquò mau capitèt en causa de la
resisténcia dei mitans conservadors. Pereu, entraïnèron d'interrogacions (la
Question d'Orient) dins leis autrei capitalas europèas sus l'avenir de l'Empèri.
Tres factors principaus dictèron alora la politica dei poissanças crestianas :
lo sostèn ai movements politics dei populacions crestianas (autonòmia e de còps
independéncia), lo mantenement de l'Empèri qu'èra considerat coma una garantida
de l'estabilitat regionala e la limitacion de la poissança russa. En particular,
lei Britanics refusèron ai Rus la possession de la region deis Estrechs.

Lo besonh de reformas deis institucions otomanas apareguèt au començament dau
sègle XIX ai caps principaus e foguèt generalament sostengut per lei populacions
crestianas. Pasmens, la màger part dei reformas se turtèron ai liames entre
l'estructura de la societat otomana e aquela dei fòrças armadas. En particular,
lei Janissaris e leis Espahis èran venguts de còrs ineficaç mai gardèron una
gròssa influéncia per s'opausar a la modernizacion de l'armada. De mai, plusors
esmogudas d'abitants de la capitala ostils a de politicas vistas coma de
remessas en causa de l'islam aguèron luòc. Aquò cambièt a partir de 1821 en
causa de la Guèrra d'Indepéndencia de Grècia (1821-1830) que demostrèt la manca
d'eficacitat dei janissaris. En 1826, una reforma de l'armada foguèt impausada
per fòrça e lo còrs dei Janissaris chaplats per una revòuta populara organizada
per lo sultan Mahmut II (1808-1839). La reforma dei fòrças armadas entraïnèt
aquela dau rèsta de la societat ambé l'adopcion de reglaments novèus (Tanzimat)
entre 1839 e 1856 e d'una constitucion en 1876 (suspenduda tre 1878) per
melhorar l'eficacitat de l'administracion e de l'armada e demenir lo ròtle deis
ierarquias religiosas. Certanei foncionaris otomans imaginèron la formacion
d'una ciutadanetat otomana secularizada basada sus una fusion dei diferenteis
identitats dei populacions de l'Empèri. Pasmens, aquò mau capitèt car la
modernizacion demorèt parciala en causa de l'oposicion dei populacions
musulmanas desirosas de gardar sei privilègis e dei populacions crestianas d'ara
endavant viradas vèrs de movements autonomistas ò independentistas. Lo rèine
d'Abdulhamid II (1876-1909) marquèt la fin dau periòde dei Tanzimat e l'islam
retrobèt sa posicion importanta au sen de la societat. De mai, en causa dei
desfachas recurrentas còntra leis estats crestians dins lo corrent de la fin dau
sègle XIX, lei crestians de l'Empèri venguèron la buta de l'ostilitat deis
autoritats e dei musulmans. A partir deis annadas 1890, acomencèron lei chaples
còntra leis Armènis.

Dins lo corrent dau sègle XIX, l'afebliment militar otoman entraïnèt
l'acceleracion dau reculament territòriau de l'Empèri Otoman que perdiguèt pauc
a pauc sei territòris periferics. Russia aguèt un ròtle important dins aquelei
desfachas que se proclamèt protectritz deis ortodòxs e sostenguèt lo
nacionalisme dei pòbles balcanics. Lei populacions aràbias acomencèron tanben de
s'agitar, especialament en Mediterranèa. Lo Reiaume Unit, França, Àustria e
Prússia aguèron un ròtle variat evolucionant entre la defensa de l'Empèri per
contrar leis ambicions russas e lo sostèn ais insurreccions crestianas motivat
per la solidaritat religiosa. Ansin, en 1829, leis Otomans deguèron signar lo
tractat d'Andrinòple e acceptar l'autonòmia puei l'independéncia (tre 1830) de
Grècia. Totjorn en 1830, Valaquia e Moldàvia venguèron de protectorats rus e
Serbia un estat autonòm au sen de l'Empèri. Dins leis annadas 1830, Egipte se
revoutèt sota la direccion d'Ibrahim Pacha que sei tropas agantèron Anatolia. La
pression britanica empachèt tornarmai la destruccion de l'Empèri mai Egipte
restaurèt son independéncia. En 1854-1856, d'ambicions russas novèlas
entraïnèron una reaccion militara francobritanica (Guèrra de Crimèa) que
s'acabèt per una desfacha russa. Puei, en 1875-1876, d'insurreccions acomencèron
en Bulgaria causant una repression dura de part de l'armada otomana e un
conflicte novèu còntra l'Empèri Rus. La victòria russa e lo tractat de San
Stefano (1878) impausant la formacion d'una granda Bulgaria entraïnèt
l'indignacion deis autrei poissanças europèas e una crisi diplomatica majora
reglada per la Conferéncia de Berlin.

Gràcias ai crenhenças britanicas en fàcia de la poissança russa, leis Otomans
poguèron i sauvar una partida de sei possessions balcanicas mai deguèron
reconóisser l'independéncia de Romania (nascuda de la fusion de Valaquia e de
Moldàvia), de Serbia e de Montenegro, l'autonomia intèrna (de facto
l'independéncia) d'una Bulgaria de superfícia reducha e devesida entre dos
principats e l'installacion d'una administracion estrangiera sus l'illa de
Chipre (per lei Britanics) e sus Bòsnia e Ercegovina (per leis Austrians). En
revènge, capitèron de gardar lo contraròtle dei regions poblats per de
musulmans.

Dins aquò, lei reculaments contunièron. En 1898, Creta foguèt plaçada sota un
estatut especiau en causa d'un conflicte entre lei proprietaris musulmans e lei
païsans ortodòxs. Puei, en 1903, Macedònia foguèt a son torn plaçat sota un
estatut especiau ambé la creacion d'una policía internacionala per assaiar
d'amaisar lei tensions localas entre lei diferentei populacions. Aquelei
desfachas entraïnèron una reorganizacion importanta de l'Empèri a l'entorn de
Romelia — lei regions balcanicas poblats per de musulmans — e d'Anatolia.
D'efèct, de refugiats musulmans venguts dei zònas perdudas venguèron s'i
installar permetent de'n aumentar la demografia. Au començament dau sègle XX,
favorizèt tanben lo desvolopament economic d'Anatolia que venguèt lo centre de
l'economia otomana.

Lei desfachas e lei reviradas dau govèrn dins lo corrent de la fin dau sègle XIX
entraïnèron en 1906 la formacion a Salonica d'una associacion d'oficiers — dichs
Turcs Joves — desirós de modernizar l'Empèri. En 1907, fondèron un Comitat Union
e Progrès (CUP). Tre l'annada precedenta, leis autoritats assaièron de reprimir
lo movement mai son influéncia aumentèt rapidament en causa de la desafeccion
envèrs lo sultan. Abdulhamid II deguèt finalament cedir e foguèt despausat en
1909. La constitucion foguèt restablida e un Parlament elegit en 1908.

Lo contèxte internacionau deis annadas seguentas èra alora malaisat per l'Empèri
Otoman. En 1908, Bulgaria proclamèt son independéncia oficiala, Àustria-Ongria
annexèt Bòsnia e Ercegovina e Grècia Creta. En 1911 e 1912, Itàlia ataquèt
l'Empèri que deguèt li laissar Libia, darrier territòri otoman en Africa, e
l'archipèla de Dodecanès au sud-oèst d'Anatolia. Puei, entre 1912 e 1913,
Romelia venguèt l'enjòc dei guèrras balcanicas. D'efèct, en octòbre de 1912, una
coalicion formada de Serbia, Grècia, Bulgaria e Montenegro ataquèt la region.
Leis Otomans deguèron reconoisser sa desfacha en abriu de 1913 e abandonar
Romelia franc dau relarg d'Istambul. Pasmens, en junh, Bulgaria, maucontenta dau
partiment dei conquistas, ataquèt seis èx-aliats mai foguèt rapidament batuda au
començament d'aost. L'armada otomana participèt a la desfacha bulgara, çò que li
permetèt de gardar Andrinòple.

En despiech d'aqueu succès tardiu, l'amplor dei desfachas precedentas
descredibilizèt lei caps de l'armada e favorizèt l'ascension dau CUP que ganhèt
leis eleccions de 1912. En 1913, capitèt d'organizar un còp d'estat e de prendre
lo poder. Sa politica èra inspirada per aquela dau periòde Tanzimat. La
centralizacion de l'Estat e la modernizacion dei fòrças armadas venguèron lei
prioritats. Aquò entraïnèt un raprochament amb Alemanha e Àustria-Ongria e en
novembre de 1914, l'Empèri Otoman intrèt dins la Premiera Guèrra Mondiala dins
lo camp deis Empèris Centraus.

L'armada otomana deguèt mobilizar sei tropas sus quatre frònts. Lo pus important
se situava au nòrd-èst dins lei montanhas de Caucàs còntra Russia. Concentrèt la
màger part dei tropas e dei ressorsas. Au sud-èst e au sud-oèst, lei frònts de
Mesopotamia e de Palestina còntra lei Britanics demorèron segondaris. Enfin, en
1915-1916, la temptativa franco-britanica de passar leis Estrechs entraïnèt la
formacion d'un frònt murtrier ai Dardanèls fins a la retirada deis Aliats.

Lei combats foguèron globalament desfavorables ais Otomans. Còntra Russia, lo
ministre de la guèrra Enver Pacha organizèt una ofensiva gròssa en decembre de
1914 còntra Anatolia. S'acabèt per un desastre en causa dei condicions
climaticas e leis Armènis foguèron accusats de la desfacha marcant lo
començament de la desportacion e dau genocidi d'aqueu pòble. Puei, entre febrier
e aost de 1916, lei Rus butassèron lei Turcs e conquistèron Erzurum, Trabzon e
Erzincan. Aqueu frònt s'estabilizèt fins a l'afondrament de l'Empèri Rus que
permetèt ais Otomans d'avançar. En fàcia dei Britanics que conquistèron Bagdad
en març de 1917 e Jerusalèm en decembre de la mema annada, l'armada otomana
deguèron pauc a pauc se retirar en direccion d'Anatolia. La desfacha de l'Empèri
foguèt la consequéncia de la rompedura dau frònt d'Orient qu'entraïnèt la
signatura d'un armistici per Bulgaria lo 29 de setembre de 1918. Constantinòple
èra d'ara endavant menaçada per una ataca dirècta deis Aliats e lo govèrn deguèt
a son torn arrestar lo combat.

Après sa desfacha, lo tractat de Sèvres ambé leis Aliats marquèt un reculament
fòrça important de l'Empèri Otoman que perdiguèt plusors regions e foguèt
devesit entre de zònas d'influéncia italiana, francesa e britanica. D'efèct,
leis Aliats impausèron la pèrda de totei lei territòris poblats d'Arabis, la
cession d'una partida importanta d'Anatolia Orientala a l'Armenia novèla e la
cession de Tràcia Orientala (levat de Constantinòple) e de la region d'Esmirna a
Grècia. Lo sud-oèst d'Anatolia formava la zòna d'influéncia italiana, lo sud
aquela de França e lo sud-oèst aquela dau Reiaume Unit. La signatura d'aqueu
tractat desastrós roïnèt lo prestigi dau sultan e favorizèt lei movements
nacionalistas e republicans turcs qu'èran intrats en revòuta. Aquò entraïnèt un
ensems de conflictes que son dichs Guèrra d'Independéncia Turca. Lo generau
Mustafa Kemal ne'n foguèt la figura principala que venguèt pauc a pauc lo
campion dau nacionalisme republican turc e lo fondator de la Republica Turca.

D'efèct, aqueu generau, cargat de la desmobilizacion en Anatolia Orientala,
venguèt lo cap d'un movement nacionalista que son ponch principau èra
l'integritat dau territòri turc. Aprofichèt lo descrèdit dau sultan après lo
tractat de Sèvres e la victòria electorala dei nacionalistas per venir lo cap
principau dau país. En abriu de 1920, capitèt de reconstituir un parlament a
Ankara après la dissolucion de l'Assemblada de Constantinòple en causa d'una
intervencion aliada entraïnada per lei chaples d'Armènis en Anatolia. Aquò li
permetèt de legitimar son poder e de reglar lei diferentei questions
territòrialas.

Tre abriu de 1920, de negociacions acomencèron ambé lei Sovietics que permetèron
la signatura dau tractat de Kars en octòbre de 1921. Turquia recuperèt Kars e
Ardahan mai laissèt Batom e lo districte dau mont d'Igdir. Armenia perdèt la
mitat de son territòri e lo rèsta foguèt integrat au sen de l'URSS. A partir
d'octòbre de 1921, de negociacions acomencèron ambé França gaire desirosa de
mantenir sa zòna d'influéncia après sa rompedura ambé l'Entenduda. Aquò permetèt
de definir lo traçat de la frontiera ambé Siria. Puei, en 1922, leis Italians
abandonèron tanben lo sud-oèst d'Anatolia en causa de la resisténcia dei
populacions localas. Enfin, Mustafa Kemal poguèt dirigir sei fòrças còntra lei
Grècs que son ocupacion de la region d'Esmirna èra contestada e aviá entraïnat
una guèrra vertadiera. Une premiera ofensiva dei [nacionalisme|nacionalistas]]
turc foguèt blocada en junh de 1920 mai lei temptativas grègas per rompre
l'armada turca mau capitèron en març e en julhet de 1921. La campanha decisiva
acomencèt a partir d'aost de 1922 e lo frònt grèc s'afondrèt rapidament. En
octòbre, Mustafa Kemal poguèt negociar un tractat novèu (Tractat de Laussana,
1923) ambé leis Aliats e Grècia perdèt Esmirna e la Tràcia Orientala. Franc de
Mossol, la màger dei revendicacions turcs èran estadas contentadas. Enterin, lo
sultanat foguèt abolit lo 1èr de novembre de 1922 e la Republica Turca foguèt
proclamada lo 29 d'octòbre de 1923.

Lo programa de Mustafa Kemal èra destinat a assegurar una renaissença de Turquia
sus de basas novèlas. En particular, la pèrda de divèrsei territòris periferics
de l'Empèri Otoman renforcèt l'importància dau pòble turc que representava 85%
de la populacion de l'estat novèu. Lo nacionalisme turc venguèt donc un motor
important dau regime. Favorizèt lo passatge de la legitimat otomana vèrs la
legitimat republicana turca. La rompedura ambé l'Empèri foguèt donc rapida ambé
l'abolicion dau Califat, la laïcizacion de l'educacion, la supression dei
referéncias a l'islam dins lei lèis e dins la constitucion ò l'interdiccion deis
òrdres religiós sofis. Regardant lo poder novèu, la capitala foguèt transferida
de Constantinòple a Ankara e un partit unic foguèt autorizat per transmetre lei
diferentei directivas au sen de la societat. Enfin, Mustafa Kemal prenguèt la
tèsta d'una presidéncia fòrta fins a sa mòrt en 1938.

Aquelei transformacions rapidas de la societat entraïnèron una insurreccion
religiosa dei Curds en 1925 que foguèt aisament reprimida. Pasmens, apareguèt la
question de l'integracion dei Curds au sen dau país. La diplomacia turca demorèt
prudenta e son premier acòrd important foguèt signat amb Iran e Iraq per
susvelhar l'agitacion curda. Puei, en 1939, França acceptèt de cedir lo sandjak
d'Alexandreta situat au nòrd-oèst de Siria e qu'èra revendicat per Turquia
dempuei leis annadas 1920. Dins lo corrent de la Segonda Guèrra Mondiala, lo
país capitèt de restar neutre en despiech dei pressions alemandas e aliadas.
Pasmens, deguèt mobilizar dei fòrças importantas per s'aparar còntra una ataca
suspresa, çò qu'entraïnèt dei tensions economicas importantas. Fin finala, lo
país declarèt formalament la guèrra ais Alemands lo 23 de febrier de 1945 per
ganhar lo sostèn dei Britanics e deis Estatunidencs còntra leis ambicions
sovieticas.

Après 1945, Ismet Inönü, successor de Mustafa Kemal, acomencèt una
liberalizacion limitada dau regime e se raprochèt pauc a pauc dau blòt
occidentau. D'efèct, en 1945-1946, Turquia deguèt demandar lo sostèn dei
Britanics e deis Estatsunidencs per rebutar leis ambicions sovieticas sus la
region deis Estrechs. En 1947, leis Estats Units d'America li accordèron una
ajuda economica importanta. Enfin, en 1952, Turquia foguèt acceptada au sen de
l'OTAN.

En parallèl, la liberalizacion dau regime progressèt ambé dificultat. En 1946,
un segond partit politic foguèt autorizat. Pasmens, la lucha entre lei dos
partits legaus menacèt l'estabilitat dau país e l'armada organizèt un premier
còp d'estat en 1960. Leis eleccions de 1961 reglèron pas lo problema entraïnant
l'aparicion de movements de senèstra e de drecha extrèmas. Un second còp d'estat
militar se debanèt en 1971. Lei partits de senèstra e lei sindicats foguèron
reprimits e lei libertats demenidas. Dins aquò, lei govèrns successius mau
capitèron de faciar la crisi economica deis annadas 1970 e lei militars
prenguèron lo poder un tresen còp en 1980-1983. Aquò foguèt agravat per lo
començament d'una insurreccion dins lo Curdistan Turc a partir de 1984. Lei
libertats foguèron tornarmai reduchas per una lèi anti-terrorista d'una vigor
extrèma e lei caps politicas dau decenni foguèron pas reabilitats avans 1987. A
partir dau decenni 1990, lei resultats electoraus foguèron marcats per lei
progrès dei partits islamics que prenguèron lo poder en 2003. Capitèron de
resòuvre la crisi economica deis annadas 1990 e de demenir l'influéncia dei
militars sus la gestion deis afaires de l'estat. Pasmens, dempuei la fin dau
decenni 2000, l'autoritat dau Premier Ministre Recep Tayyip Erdoğan es mai e mai
contestada dins lei vilas.

Turquia es una republica democratica parlamentària multipartita e aplicant lei
principis de la separacion dei poders que son organizacion es fondada sus una
constitucion adoptada lo 7 de novembre de 1982 après un periòde dominat per un
regime militar autoritari. Lo foncionament de seis institucions es tanben
influenciat per lei principis estatics definits per Mustafa Kemal Atatürk que
fondèt la Turquia au començament deis annadas 1920. Lei fòrças armadas, que se
consideran coma gardiana d'aquelei principis, an tanben un ròtle important au
sen de l'estat turc.

La capitala es Ankara. Leis institucions turcas son influenciats per l'òbra
politica d'Atatürk qu'èra basada sus l'afirmacion dau republicanisme, de la
laïcitat e dau nacionalisme. S'inspirèt en partida deis institucions
republicanas francesas. Lei periòdes de dictatura militara aguèron tanben un
efèct important e plusors lèis eissidas dau regime militar son totjorn en vigor
coma aquelei condamnant leis insultas a la nacion ò refús de la version oficiala
dau genocidi armèni. Lei libertats fondamentalas son ansin generalament
respectadas mai d'excepcions importantas existisson encara (repression dei
revendicions de pòbles minoritaris ò de grops politics considerats coma una
menaça per lei principis de basa de l'estat).

Lo poder legislatiu es tengut per un parlament monocamerau format per una Granda
Assemblada nacionala de Turquia de 550 deputats elegits au sufragi universau per
un mandat de cinc annadas. Lo temps minimom per vòtar es de 18 ans. Lo poder
executiu es tengut per lo President e lo Premier Ministre. Lo premier es elegit
amb una majoritat dei dos tèrç dau parlament per un mandat de cinc annadas. Pòu
se representar un còp solament. La màger part de sei poders son subretot
simbolics mai es cargat de nomar lo Premier Ministre qu'es lo cap dau govèrn e
lo cap vertadier dau poder executiu. Existís tanben un Conseu de seguritat
nacionala format dei generaus e dei ministres principaus. Fins a 2003, aviá un
ròtle de contraròtle deis institucions. Dempuei aquela data, son ròtle es
consultatiu mai son influéncia demora significativa. Enfin, lo poder judiciari
es devesit entre un òrdre judiciari e un òrdre administratiu respectivament
dirigits per una Cort d'Apèu Auta e un Conseu d'estat.

Turquia es devesit entre un decopatge principau de 81 províncias (il en turc) e
un decopatge secondari de 957 districtes (ilçe). Aqueleis entitats son dirigidas
per de prefèctes e de sota-prefèctes nomats per lo govèrn. Lei províncias son
lei circonscripcions electorala per l'eleccion dei deputats au parlament. Son
gropadas au sen de sèt regions qu'an ges de poder administratiu mai que son
utilizadas dins l'encastre deis operacions de recensament nacionau. En dessota
dei províncias e dei districtes, se troba un decopatge locau en comunas que sei
cònsols son elegits au sufragi universau. Dins certanei vilas gròssas, existís
un nivèu administratiu suplementari dich metropòli que gropa plusors comunas.

Lo drapèu turc actuau, dich Ay Yıldız (« luna estela » en occitan), representa
una luna descreissenta e una estela de cinc brancas blancas sus un fons roge.
Apareguèt en 1844 durant lo periòde otoman e foguèt utilizat ambé de dimensions
variablas fins a l'afondrament de l'Empèri e pendent lei premiereis annadas de
la Turquia modèrna. En 1936, una definicion oficiala totjorn en vigor foguèt
adoptada. Aqueu drapèu es l'eiretier d'una tièra lònga d'arrenjaments d'estelas,
de lunas e de creissents sus fons roge ò vèrd utilizats per l'Empèri Otoman. Lo
roge simbolizava lo poder laïc e lo vèrd lo poder religiós. L'estela e la luna
son de simbols ancians d'Orient Mejan utilizats tre l'Antiquitat. Diferentei
legendas, de còps contradictòrias, existisson donc sus son origina : simbòls
vists per lei caps otomans après lei batalhas de Manzikert ò de Mohács, simbòls
vists durant un pantais anonciant la conquista de Constantinòple, simbòls
sacrats deis premierei tribús turcas ò simbòls bizantins (belèu liats a la
divessa egipciana Isis) adoptats après la destruccion de l'Empèri Bizantin.

Turquia a ges de blason oficiau. D'efèct, en 1925, un concours oficiau foguèt
organizat mai lo blason venceire foguèt jamai adoptat oficialament. En plaça,
cada institucion a lo sieu blason que s'inspira dau drapèu oficiau de la
Republica.

L'imne nacionau es un imne patriotic adoptat en 1921 pendent la guèrra còntra
Grècia. Es dich İstiklâl Marşı (« Marcha per l'Independéncia » en occitan). La
musica actuala foguèt adoptada en 1930.

Turquia es una poissança regionala de la Mar Mediterranèa Orientala e d'Orient
Mejan que fa partida de l'OTAN e dei principaleis organizacions internacialas
mondialas (ONU, OMC...). Sa politica estrangiera es dominada per son ancoratge
au sen dau camp occidentau, per sa volontat d'integrar l'Union Europèa, per
divèrsei questions frontalieras ambé lei país vesins e per sei relacions ambé
leis autrei pòbles turcs d'Asia.

Turquia fa partida de l'OTAN dempuei 1952 a aguèt un ròtle important dins lo
dispositiu estatsunidenc còntra l'URSS. Pasmens, dempuei 1991, lo liame entre
Ankara e Washington es vengut pus feble en causa de desacòrdis sus la question
curda ò, de fresc, de la desgradacion dei relacions entre Israèl e Turquia après
un periòde lòng de cooperacion (reconoissença d'Israèl per Ankara tre 1949,
acòrds de cooperacion militara, cambis economics...). Per exemple, lei Turcs
participèron pas dirèctament (mai mobilizèron de fòrças lòng de la frontiera) ai
doas guèrras còntra Iraq e, en 2003, s'opausèron a l'utilizacion de son
territòri per leis Estatsunidencs per pas favorizar un procès d'independéncia
dau Curdistan iraquian. Lei relacions ambé leis autreis aliats de l'OTAN, que la
màger part fa partida de l'Union Europèa, son variablas car certanei, coma
França, son opausats a l'intrada de Turquia au sen de l'UE. Dins aquò, Turquia
es un partenari economic important d'Alemanha, dau Reiaume Unit, d'Itàlia e de
França.

Lei relacions entre Turquia e sei vesins son sovent malaisadas. Ansin, la
sobeiranetat sus divèrseis illas de la Mar Egèa es un subjècte de tensions
regularas ambé Grècia. Entraïna d'arrapadas regulars entre l'aviacion dei dos
país. Regarda tanben lo conflicte de l'illa de Chipre onte Turquia reconoisse la
Republica Turca de Chipre dau Nòrd, principalament poblada de Turcs, mentre que
Grècia sostèn la Republica de Chipre, principalament poblada de Grècs. Enfin, la
question de l'imigracion vèrs l'Union Europèa a travèrs la frontiera terrèstra
entre Grècia e Turquia es vengut un problema important dins lo corrent dau
decenni 2000. Dins aquò, dempuei lo començament dau sègle XXI, lei dos estats
assaian de destendre sei relacions amb una tièra de gèstes simbolics
(candidatura comuna a l'organizacion de competicions esportivas, ajuda grèga ai
victimas dau tèrratrem de 1999...). En 2005, Grècia e Chipre acceptèron tanben
la dubertura de negociacions d'intrada de Turquia au sen l'UE.

Lei relacions amb Armenia son tanben malaisadas en causa dau refús turc de
reconóisser lo genocidi deis Armènis en 1915 per leis Otomans e en causa dau
sostèn turc au govèrn azèri dins lo conflicte entre Armenia e Azerbaitjan, estat
poblat per una populacion turca. Ansin, Turquia es un actor important de la
division de Caucàs entre un camp sota influéncia estatsunidenca (Turquia,
Georgia, Azerbaitjan) e un axe format de Russia e d'Armenia. Pasmens, d'esfòrç
son menats per assaiar de destendre la situacion amb Erevan (reconoissença
parciala dei chaples en 2014).

Lei relacions ambé Siria son vengudas fòrça malaisadas dempuei lo començament de
la guèrra civila siriana car Turquia sostèn certanei grops de l'insurreccion
còntra lo govèrn de Damasc. Aquelei tensions son completadas per la question dau
sandjak d'Alexandreta revendicat per Siria e per la question dau partiment deis
aigas d'Eufrates en causa de la volontat turca de bastir plusors restancas
importants sus lo riu. Aquela question dau partiment deis agias d'Eufrates e de
Tigris entraïna tanben de tensions amb Iraq per de rasons identicas.

Enfin, Turquia es pertocada per la question curda ambé Siria, Iraq e Iran car lo
territòri turc assosta la populacion curda pus importanta. Ankara es opausat ai
revendicacions territòrialas e politicas curdas. Ansin, lo govèrn es
generalament ostil ai guerilhas curdas sus son territòri e sus lei territòri
vesins. D'ofensivas frontalieras aguèron luòc còntra aquelei grops,
especialament dins lo nòrd d'Iraq.

Turquia entretèn de relacions culturalas importantas ambé leis autrei pòbles
d'origina turca d'Asia Centrala e d'Asia Menora. Ansin, lo país fa partida de
mai d'un organisme de cooperacion economica e culturala internacionala gropant
lei populacions turcas coma l'Agéncia de Cooperacion Turcofòna (TIKA),
l'Organizacion Internacionala per la Cultura Turca (TÜRKSOY) e lo Conseu de
cooperacion deis Estats de lenga turcica (TURKPA). Aquelei liames culturaus
pòdon de còps venir politics car lo govèrn turc aplica generalament un principi
de solidaritat ambé leis autrei pòbles turcs. Per exemple, sostèn Azerbaitjan
dins son conflicte frontalier amb Armenia.

Lei fòrças armadas turcas avián en 2013 un budget de 23 miliards de dòlars, siá
2,4% dau PIB nacionau. Aquelei fòrças son completadas per de tropas
paramilitaras. En 2013, lei fòrças activas alinhavan 758 000 òmes, çò que
representava lo segond efectiu pus important au sen de l'OTAN e lo 6en pus
important au nivèu mondiau. Son en cors de modernizacion e seis armaments son
donc variats mesclant d'equipaments fòrça ancians coma de carris M48
(modernizats) ò fòrça modèrnes coma de drones. Pasmens, lo país tèn ja de
capacitats militaras, tant per projectar sei fòrças sus un teatre exterior que
per defendre lo territòri turc, e es considerat coma la premiera poissança
militara d'Orient Mejan amb Israèl. Regardant son organizacion, lei fòrças
regularas turcas èran devesidas en cinc brancas principalas qu'èran una armada
terrèstra, una fòrça aeriana, una marina militara, una gendarmariá e una fòrça
de gardacòstas :

En 2013, Turquia èra la premiera poissança economica d'Orient Mejan davant Iran
e Arabia Saudita, la 7a d'Euròpa e la 15a dau mond amb un PIB de 821,8 miliards
de dòlars. Èra caracterizada per l'importància de son sector destinat a
l'exportacion, de son industria e de son deficit comerciau. Sa moneda èra la
liura turca. Fasiá partida de plusors organizacions economicas majoras coma
l'OMC, lo G20 e l'union doaniera de l'Union Europèa. En 2012, lei partenaris
economics principaus de Turquia èran Alemanha, Iraq, Iran, lo Reiaume Unit,
Russia, China, leis Emirats Arabis Units, Itàlia e França.

En 2010, l'agricultura representava 8,9% dau PIB e 25,5% deis emplechs. Fasiá
partida deis agriculturas d'Euròpa Orientala e d'Orient Mejan gràcias a una
politica de mecanizacion e de seleccion acomençada dins leis annadas 1950.
Pasmens, en causa d'un modèl de tenements pichons fòrça embrigadas
principalament situadas dins lei regions pus pauras dau país, la productivitat
es demorada febla. Lei produccions principalas èran en 2012 lo blat, la
bleda-raba, lo tè e l'avelana (70-80% de la produccion mondiala). Leis autrei
culturas frequentas son leis agrums, lei cebas, leis olivas, lo tabat, lei
lentilhas, divèrsei lieumes (tomata, merinjana, pebron) e divèrsei fruchs
(cerieisa, figa, poma, rasim, codonh). Lo norrigatge representava un tèrç de la
valor dau sector agricòla. Pasmens, son desvolopament foguèt fòrça limitat dins
lo corrent dau sègle XX e sa productivitat conoguèt gaire de melhoraments
dempuei la formacion de la Turquia modèrna.

L'industria e lo sector minier representavan en 2010 27,3% dau PIB e 26,2% deis
emplechs. D'efèct, lei ressorsas naturalas dau país li permetián d'esplechar de
jaciments de carbon, de cròme, de coire, de bòr (72% dei resèrvas mondialas
conegudas èran turcas) e de petròli. L'industria, fòrça exportatritz, èra
concentrada dins lei centres urbans pus importants. Aviá adoptat lei nòrmas de
produccion europèas e produsiá un nombre important de bens sota licéncia car lo
sector turc de la recèrca & desvolopament èra encara limitat. Lei sectors
principaus de l'industria èran orientats vèrs lo textil (lana, coton, seda),
l'agroalimentar, l'automobila, la petroquimia, la siderurgia, la produccion
electronica, lo sector de la construccion, la produccion de fusta, la produccion
de papier e la produccion d'armaments.

Enfin, lo sector dei servicis representava en 2010 63,8% dau PIB e utilizava
48,4% de la man d'òbra activa. Coma per leis autrei país europèus, es dominat
per leis activitats financieras, de transpòrt, de telecomunicacions e per lo
torisme (34,6 milions de visitors en 2011) que gropan la màger part dei
companhiás pus importantas dau país.

Turquia a un patrimòni arquitecturau ric gràcias au poblament de la region per
de civilizacions brilhantas tre l'Antiquitat anciana. Lei pus ancians son lei
Hattis, lei Gasgas, leis Ititas, lei Hurrites, lei Frigians e lei Cimmerians que
participèron ai luchas per lo contraròtle d'Orient Mejan ambé lei civilizacions
vengudas de Mesopotamia. An laissat de vestigis de civilizacions urbanas ambé de
monuments importants coma, per exemple, lei capitalas itita ò frigiana
respectivament situadas a Hattusa e a Gordion.

A partir dau sègle VI avC, lo territòri de la Turquia actuala veguèt
l'installacion de colons grècs lòng dau litorau, l'installacion de tribús cèltas
e l'avançada de l'Empèri Aquemenida. Aquò permetèt la bastida de plusors
monuments fòrça importants, especialament dins lei regions ocupadas per lei
ciutats-estats grègas. A partir de la fin dau sègle IV avC, la conquista
d'Anatolia per Alexandre lo Grand favorizèt l'expansion de l'influéncia grèga
dins tota la region. Aquò foguèt renfòrçat per l'arribada dei Romans dins la
region e per l'importància gròssa dei regions occidentalas anatolianas au sen de
l'Empèri Roman. Un nombre important de monuments d'estiles romans foguèron alora
bastits. Aquela tendància demorèt en plaça dins lo corrent dei sègles seguents
sota l'Empèri Bizantin, franc de regions orientalas qu'èran tanben sota
l'influéncia d'Armenia, que foguèt lo continuaire de l'art roman.

A partir dau sègle XIV, se desvolopèt tanben l'arquitectura otomana,
especialament a l'entorn de Bursa e d'Edirne. Fins au començament dau sègle
XVIII, foguèt fòrça influenciada per l'art bizantin mai gardèt de trachs
seldjokides, iranians e egipcian (periòde dei Mamelocs). Lei monuments bizantins
pus importants, coma la catedrala Santa Sofia, foguèron utilizats coma modèls
per mai que d'una mosqueta (Mosqueta Vèrda, Mosqueta Blava...). Ai sègles XVIII
e XIX, l'influéncia europèa venguèt pus importanta ambé lo desvolopament d'
estiles barròc, rococò e neoclassic que gardèron de trachs islamics importants a
l'origina de monuments majors coma la Mosqueta Nusretiye ò lo Palais Dolmabahçe.
Puei, a partir de 1876 fins a l'afondrament de l'Empèri Otoman, un movement de
renaissença nacionala dominèt l'arquitectura en reaccion ais inspiracions
estrangieras dei sègles precedents. Aquel estile s'inspirèt de l'arquitectura
otomana anciana — e a l'origina de l'arquitectura ancian d'autrei pòbles de
l'Empèri — mai adoptèt de materiaus modèrnes e bastiguèt subretot
d'infrastructuras modèrnas coma de pòrts e de bastiments utilizats per lo
govèrn. De mai, a cha pauc, Turquia integrèt tornarmai de corrents estrangiers
coma l'Art Novèu. A partir deis annadas 1920, mai d'un estile modèrne foguèt
adoptat dins la Republica Turca ambé de modificacions localas basadas sus lei
corrents pus ancians de l'arquitectura otomana.

Coma per l'arquitectura, Turquia a un patrimòni esculturau ric gràcias au
poblament ancian de la region. D'efèct, lei premierei civilizacions d'Anatolia
desvolopèron rapidament un art estatuari variat ambé la decoracion de ròcas ò de
bas relèus, la realizacion d'estatuetas ò la fabricacion d'objèctes
d'ornamentacion. Lei conquistas aquemenida e macedoniana favorizèron
l'introduccion de l'escultura ellenica dins tota la peninsula anatoliana. Puei,
a partir dau sègle II avC, l'avançada progressiva dei Romans en Mediterranèa
Orientala permetèt l'evolucion de l'art grèc vèrs leis arts romans e bizantins.
Pasmens, l'escultura declinèt dins lo corrent de l'istòria bizantina,
especialament a partir de la crisi de l'iconoclasme e se limitèt subretot a la
gravadura de relèus.

La formacion de l'Empèri Otoman permetèt l'emergéncia d'un art estatuari
d'origina turca. Basat sus la simplicitat, lo monumentalisme e l'utilizacion de
formas geometricas, demorèt liat a l'arquitectura fins au sègle XVIII e foguèt
subretot utilizat per la decoracion. Dins aquò, foguèt tanben utilizat per
l'ornamentacion de tombas ò de boinas. A partir dau sègle XVIII, l'escultura
otomana venguèt independenta de l'arquitectura mai demorèt pauc populara. Ansin,
la màger part deis esculturas turcas pus importantas dei sègles XIX e XX
foguèron l'òbra d'artistas estrangiers (Heinrich Krippel, Anton Hanak, Pietro
Canonica, Josef Thorak), generalament europèus. Aquela influéncia permetèt
l'introduccion dei tendéncias internacionalas principalas dins lo país ambé
l'utilizacion de materiaus variats e de formas abstrachas (Hadi Bara, Kuzgun
Acar, Fusun Onur).

La pintura es apareguda tre l'Antiquitat sus lo territòri de la Turquia actuala
au sen de plusors civilizacions ancianas coma lo reiaume d'Urartu que
generalizèt probablament son utilizacion per la decoracion dei bastiments
oficiaus. Pasmens, en causa de fragilitat pus importanta que d'autrei formas
d'art, lei vestigis de pintura antica son rars levat de la civilizacion romana e
dei terralhas pintadas. Dins aquò, de pinturas realizadas per ornar de muralhas
foguèron descubèrts mostrant lo mestritge vièlh de l'utilizacion de pigments
variats (roge, blau, blanc, negre...) e l'existéncia de diferentei tematicas
(religion, representacion d'animaus...) en despiech de la dificultat
d'interpretar de decòrs quasi totalament dispareguts. En revènge, lei terralhas
pintadas son mielhs conservadas e pus frequentas. A cha pauc, se difusèt leis
estiles grècs e romans après lei conquistas successivas d'Anatolia per lei dos
pòbles.

La pintura romana es ben coneguda gràcias a divèrsei vestigis situats dins lo
sud d'Itàlia. Inspirada per lei pinturas muralas de Grècia, èra caracterizada
per de colors e de tematicas figurativas variadas (païsatge, engana-l’uèlh, vida
quotidiana, retrach...). Influenciat per lo cristianisme, aquel art evolucionèt
vèrs la pintura bizantina que conoguèt dins lo corrent de son istòria lònga
d'influéncias bulgaras, sèrbas, russas, venecianas e sicilianas. Ai sègles VII e
VIII, conoguèt una crisi en causa dau declin de l'Empèri e de la crisi de
l'iconoclasme. Pasmens, a partir dau sègle IX, la restauracion de la poissança
deis emperaires e lo desvolopament dei monastèris favorizèt divèrsei movements
de renaissença que veguèron en particular lo desvolopament de l'enluminura. Lei
tematicas bizantinas principalas foguèron religiosas mai d'òbras istoricas ò
illustrant solament la vida quotidiana foguèron tanben de còps realizadas.
Pereu, lei tecnicas d'ornamentacion, d'illusion e de representacion se
melhorèron ambé, per exemple, l'aparicion d'un manierisme bizantin au sègle X
concentrat sus lei sentiments e leis expressions dei personatges.

Après la disparicion de l'Empèri Bizantin, de corrents artistics bizantins se
mantenguèron. Sota l'influéncia d'autreis artistas europèus, foguèron a
l'origina d'una pintura otomana figurativa inspirats per la pintura dau rèsta
d'Euròpa. Pasmens, la màger part de la pintura otomaa demorèt inspirada per la
pintura islamica basada sus de formas geometricas ò de decòrs zoomòrfes fins au
sègle XIX. A partir deis annadas 1880, apareguèt de corrents artistics
vertadiers au sen de la pintura otomana gràcias a d'artistas coma Osman Hamdi
Bey ò Hoca Ali Riza. Adoptèron de tecnicas occidentalas e certanei participèron
per exemple au movement impressionista. En 1909, se formèt lo premier grop de
pintors otomans. A partir deis annadas 1910, lei tendàncias occidentalas
(fauvisme, cubisme...) venguèron generalas au sen dei pintors turcs. Enfin,
dempuei leis annadas 1930, la pintura turca conois un desvolopament important
ambé d'escòlas variadas basats sus lei corrents internacionaus principaus.

La dança a una plaça importanta au sen de la cultura turca liada a de tradicions
popularas ancianas e ai pòbles diferents de la peninsula (Bizantins, Grècs,
Curdes...). Lei danças tradicionalas son subretot de danças en linha dichas bar
dins la region d'Erzurum, zeybek lòng de la Mar Egèa, halay dins lo sud e lo
sud-èst, hora en Tràcia, horon lòng de la Mar Negra e lezginka dins lei regions
de Kars e d'Ardahan. I a tanben de danças liadas a de tradicions religiosas coma
lo sema practicat per lei dervís tornièrs.

La musica de la Turquia modèrna es l'eiretiera dei tradicions musicalas aràbias,
bizantina, grèga, seldjokida, otomana, balcanica, europèa e americana en causa
de sa posicion de crosiera entre Euròpa, Mediterranèa, Orient Mejan e Asia
Centrala e de l'assimilacion de migrants nombrós d'aquelei regions per la
societat turca. Apareguèt au sègle XI ambé la conquista d'Anatolia e de Pèrsia
per de pòbles turcs mai foguèt fòrça influenciat per lei corrents musicaus
locaus pus ancians. Au sen de la societat otomana, lei musicas classicas
bizantina, armènia, aràbia e pèrsa venguèron una partida importanta de
l'educacion deis elèits. A cha pauc, musicas classicas occidentalas e otomanas
se raprochèron. A partir deis annadas 1930, se formèt la musica populara turca
modèrna que seguís lei corrents internacionaus principaus dempuei leis annadas
1970 e 1980. Dins aquò, gardèt de trachs turcs coma la lenga, certaneis
intruments ò certanei melodias. De musicians turcs coma Tarkan son ansin venguts
de vedetas internacionalas.

La literatura turca es un art ancian que se formèt tre l'Edat Mejana a partir
dei tradicions oralas turcas. La poesia es sa forma dominanta car foguèt
l'eiretiera dirècta dei racòntas oraus ancians e car venguèt una partida quasi
obligatòri de l'educacion de la Cort e deis elèits otomanas. Dins lo corrent de
son istòria, desvolopèt plusors estiles diferents. Pasmens, existís tanben una
pròsa turca de remarca. Sa lenga principala es lo turc que conoguèt una tièra de
reformas majoras entre 1839 e 1876 ambé l'introduccion massiva de mòts novèus
generalament originaris d'Euròpa Occidentala.

La poesia turca apareguèt tre lo periòde medievau vèrs lo sègle XIII e foguèt
alora influenciada per la poesia tant sunita que chiista. Èra alora basada sus
una tradicion de poesia cantada importanta au sen dei tribús turcas que li
permetèt de se formar fòrça rapidament ambé l'emergéncia dei premiereis
estructuras estatalas turcas gràcias a de poètas coma Yunus Emre ò Sultan Veled.
Lo principat de Karaman, qu'adoptèt d'ora lo turc coma lenga oficiala, i aguèt
un ròtle important.

Doas tendàncias diferentas apareguèron influenciada per l'islam. La premiera
dicha (aşık ò ozan) foguèt majoritària e subretot practicada dins lei mitans
seculars. La segonda foguèt principalament adoptada per lei mitans religiós
sofis e chiistas. L'aspèct orau demorèt important. Plusors òbras son donc
perdudas e la màger part dei poètas turcas son anonims. Pasmens, certaneis òbras
ò noms son totjorn coneguts coma Koroglu (sègle XVI), Karacaoglan (vèrs
1606-1689) e Dadaloglu (vèrs 1785-1868). Aquelei corrents declinèron a partir
dau sègle XIX mai conoguèron un movement de renaissença, especialament la
tradicion aşık, dins lo corrent dau sègle XX ambé d'artistas coma Asik Veysel
Satıroglu (1894–1973), Asik Mahzuni Serif (1938–2002) ò Neset Ertas (1938–2012).

En parallèl d'aquelei dos corrents, apareguèt la poesia dau Divan otoman fòrça
ritualizada e simbolica. S'inspirèt de la poesia persana. Puei, a partir dau
sègle XIX, lei movements occidentaus foguèron introduchs dins l'Empèri Otoman e
lei premiereis annadas de la Republica de Turquia veguèron l'emergéncia de mai
d'un corrent inspirat per lei tradicions turcas ò occidentalas. Lei tematicas
patrioticas i foguèron alora importantas. A partir deis annadas 1940, lei poètas
turcs participèron ai controvèrsias sus l'evolucion deis estiles de poesia ambé
d'autors coma Orhan Veli Kanik (1914–1950), Melih Cevdet Anday (1915–2002) e
Oktay Rifat (1914–1988). Aquò foguèt a l'origina de l'emergéncia de corrents
modèrnes explorant lei tendàncias modèrnas de la poesia internacionala, la vida
quotidiana de la populacion turca ò la religion ambé de poètas coma Turgut Uyar
(1927–1985), Edip Cansever (1928–1986), Cemal Süreya (1931–1990), Ece Ayhan
(1931–2002), Ilhan Berk (1918–2008), Fazil Husnu Daglarca (1914–2008) ò Behcet
Necatigil (1916–1979).

La pròsa turca apareguèt au començament dau sègle XX dins leis annadas 1910 dins
lo corrent de l'emergéncia dau nacionalisme turc. Adoptèt alora de tematicas
socialas e politicas. Puei, après la proclamacion de la Republica, acomencèt de
s'interessar ai tradicions turcas desvolopament de corrents pròpris a la
literatura turca basat sus lo realisme e lo naturalisme. En 1932, lo roman Yaban
de Yakup Kadri Karaosmanoglu entraïnèt l'aparicion de doas tendàncias novèlas
centradas sus lei tradicions turcas que foguèron lo realisme sociau e lo racònte
de vilatge. Lo realisme demorèt important au sen de la literatura turca deis
annadas seguentas e, en 2006, Orhan Pamuk foguèt guierdonat dau Prèmi Nobel de
Literatura per son òbra qualificada de « realisme magic ». D'autra part, en
parallèl d'aquelei corrents, la segonda mitat dau sègle XX veguèt tornarmai
l'adopcion de tematicas politicas e l'aparicion d'un corrent satiric.

Lo cinèma turc apareguèt tre lo començament dau sègle XX durant lo periòde
otoman e lo premier film (un documentari) foguèt realizat en 1911 per lei
Fraires Manakis. Lo premier film vertadier foguèt realizat dins leis annadas
1910 per Fuat Uzkınay. Fins ais annadas 1950, lo nombre de cineastas turcs
foguèt limitat. La creacion e lo desvolopament deis estudiòs de Yeşilçam a
Istambol cambièt aquela situacion e la produccion aumentèt rapidament. Dins leis
annadas 1970 e 1980, Turquia èra lo cinquen productor mondiau de films. Aqueleis
òbras èran caracterizadas per de budgets febles e un aspèct popular important.
Dins lo corrent deis annadas 1970, s'orientèt vèrs la produccion de films
erotics que representèron de còps la mitat dei filmatges anuaus. Lo còp d'estat
militar de 1980 e l'adopcion d'una politica nacionalista-islamista entraïnèron
l'aplant d'aquela tendància. La produccion demeniguèt mai plusors realisators
acomencèron d'obtenir una fama internacionala e lo cinèma turc de la fin dau
sègle XX e dau començament dau sègle XXI averèt unei prèmis prestigiós.



https://oc.wikipedia.org/wiki/Edat_Mejana

L'Edat Mejana es un periòde istoric que s'estend dau sègle V au sègle XV.
Generalament definit dins lo cas d'Euròpa, sei limits pus frequents son la
casuda de l'Empèri Roman d'Occident en 476 e la presa de Constantinòble per lei
Turcs en 1453 o la descubèrta dau continent american per Cristòl Colomb en 1492.
Per extension, aquela epòca se pòu tanben definir per leis autrei continents.

A partir de la fin dau sègle V, leis empèris principaus deguèron faciar de
crisis militaras grèvas ai frontieras. La mager part foguèt envaïda e unei
dispareguèron rapidàment. Pasmens, lei mèstres novèus d'aquelei territòris
utilizèron generalament leis institucions dei territòris conquists per assegurar
lor poder. Ansin, leis envasidors, mens nombrós que lei populacions autoctònas,
foguèron pauc a pauc assimiladas, mai o mens parcialament, per la cultura deis
estats antics. Ansin, d'estats novèus apareguèron coma l'Empèri Carolingian en
Euròpa Occidentala, lo Califat Omeia o l'Empèri chinés de la dinastia Tang que
poguèron revendicar una partida de l'eiretatge de l'Antiquitat. De movements
similars se debanèron tanben sus lo continent american per formar leis empèris
dominants de la premiera partida de l'Edat Mejana.

Dins l'Oèst d'Euròpa, lo sègle V foguèt caracterizat per leis invasions massivas
de l'Empèri Roman d'Occident per de populacions germanicas e per lo
desvolopament important dau crestianisme que va venir la religion dominanta.
D'efèct, en 406, lei frontieras romanas foguèron rompudas e l'Empèri foguèt plus
capable de replegar leis envasidors barbars que poguèron s'installar e crear de
reiaumes novèus sus d'ancianei províncias romanas. Au contrari, lei Romans
acceptèron aqueleis occupacions en cambi de l'ajuda dei pòbles ja intrats dins
l'Empèri per defendre lo rèsta dau monde roman occidentau còntra d'invasions
novèlas. Aqueu sistèma d'alianças foguèt relativament eficaç per luchar còntra
leis atacas dei Huns d'Atila en 451-452 mai mostrèt l'afebliment prefond de
l'Empèri. Ansin, l'assassinat d'Aetius, generau venceire d'Atila, marquèt lo
començament d'un periòde d'anarquiá dins leis institucions romanas que va
s'acabar en 476 per la disparicion finala de l'Empèri Roman d'Occident. Avans la
fin dau sègle V, sei darriers vestigis foguèron conquistats per lei Germans que
lei reiaumes principaus foguèron aquelei dei Visigòts (Septimània e Peninsula
Iberica), dei Burgonds (Borgonha), dei Francs (nòrd de França) e dei Vandals
(nòrd d'Africa).

En fàcia d'aquela crisi, lei populacions se repleguèron dins lei luòcs defenduts
e protegits, magerament dins lo relarg dei sètis deis autoritats de la Glèisa.
Ansin, l'influéncia d'un arquevesque èra sovent un element decisiu dins la
fidelitat o non d'una vila e de sa region au cap dau reiaume. De mai, leis
estructuras eclesiasticas èran la forma principala d'administracion qu'existiá
encara après l'afondrament de l'Empèri Roman. Son sostèn èra donc capitau per
legitimar lei rèis barbars novèus. Aquelei darriers adoptèron donc, o avián ja
adoptat, lo crestianisme coma religion e encoratjèron son desvolopament. Per
exemple, foguèt lo cas dau rèi franc Clovís que venguèt crestian vèrs 496.
D'autra part, totjorn per assegurar lor poder, leis envasidors assaièron tanben
de gardar leis institucions romanas encara existentas. Aquò entraïnèt donc una
assimilacion relativament rapida dei pòbles germans per la cultura romana e
permetèt au crestianisme de venir la religion principala d'Euròpa Occidentala.

Mentre que l'Empèri Roman d'Occident s'afondrava en fàcia deis invasions
barbaras, l'Empèri Roman d'Orient capitèt de resistir e de se transformar per
formar un estat novèu que va venir la poissança mediterranèa principala fins au
sègle X. Per aquò, l'Empèri d'Orient poguèt aprofichar sa posicion privilegiada
(capitala ben defenduda, armada e demografia nombrosas, economia prospèra...)
per desviar leis invasions vèrs l'Occident pus feble. Per exemple, de tributs
foguèron pagats per obtenir lo retirament d'armadas barbaras intradas dins lei
Balcans. Enfin, en fòra de la region de Constantinòple, lei províncias
estrategicas de l'Empèri èran Egipte e Siria que foguèron gaire menaçats
d'invasion durant aqueu periòde.

Aquò permetèt lo renfòrçament dau poder deis Emperaires d'Orient, inicialament
fòrça afeblit per lei luchas intèrnas. De 491 a 518, Anastasi Ièr capitèt de
redreiçar lo sistèma financier e l'Empèri s'adaptèt a sa region. Per exemple,
lei soudats germanics de seis armadas foguèron remplaçats dins lo corrent dau
sègle V per de combatents recrutats dins lei províncias orientalas. Leis annadas
entre 518 a 610, especialament lo rèine de Justinian (527-565), marquèt l'apogèu
d'aqueu periòde que veguèt la reconquista d'una partida de l'Empèri d'Occident
(Itàlia, sud d'Espanha e nòrd d'Africa) e un esfòrç legislatiu important per
restaurar lei lèis. Aqueleis annadas marcan donc tanben l'evolucion de l'Empèri
d'Orient vèrs l'Empèri Bizantin.

La fin d'aqueu procediment se debanèt durant la premiera mitat dau sègle VII
quand l'Empèri perdiguèt sei províncias africanas e deguèt se replegar en
Anatòlia. D'efèct, après un conflicte acarnat còntra lei Sassanidas (602-628),
lei Bizantins deguèron faciar leis Aràbis musulmans. Vencuts en 636 au fluvi
Yarmok, lei Bizantins deguèron abandonar Siria e lo nòrd d'Africa mentre que
Constantinòple foguèt menaçat per unei sètges. En 717, Leon III capitèt de tenir
Anatòlia e decidiguèt de prendre de mesuras per restaurar la fe crestiana e
l'autoritat imperiala per contuniar la lucha. Pasmens, aquò entraïnèt una crisi
religiosa grèva (querèla de l'iconoclasme) fins au començament dau sègle IX.
Permetèt finalament la restauracion dau poder imperiau mai afebliguèt lòngtemps
l'Empèri. Ansin, lei Bizantins poguèron pas empachar la creacion d'un reiaume
bulgar sus una partida dau nòrd de l'Empèri.

La restauracion bizantina aguèt luòc au sègle IX. Foguèt caracterizat per la
renaissança de la cultura crestiana e la reunificacion de la Glèisa imperiala
durant la Patriarcat de Fotios (858-867 puei 877-889). Ansin, leis armadas
bizantinas capitèron de reconquistar Grècia, l'Èst d'Anatòlia e contunièron
d'avançar en direccion de Siria. En Euròpa, de missionaris bizantins
evangelizèron lei populacions eslavas de Crimèa, d'Ongria, de Polonha e de
Dalmàcia. A la fin dau sègle X, l'Empèri èra donc tornarmai vengut una poissança
importanta capabla de se batre victoriosament còntra leis estats eslaus
(Bulgaria en 1018) o turcs fins ais annadas 1060.

Après l'afondrament de l'Empèri Roman d'Occident, l'Occident crestian veguèt la
formacion d'uneis estats barbars que luchèron entre elei. Lo venceire principau
foguèt lo reiaume franc qu'aprofichèt la disparicion dau reiaume visigòt per
venir la poissança majora d'Euròpa Occidentala. Aqueu movement foguèt sostengut
per la Glèisa de Roma qu'i veguèt lo mejan per impausar sa version de la fe
crestiana en Occident. L'Empèri Franc, dirigit per lei dinastias merovingiana
puei carolingiana, foguèt donc considerat coma la restauracion de l'Empèri Roman
occidentau. Pasmens, l'aumentacion de l'inseguritat sus lo continent entraïnèt
un fraccionament de l'autoritat centrala au profiech de relacions pus pròchas e
basada sus la proteccion dei personas. Aquò entraïnèt donc finalament la
division deis estats francs e lo començament de la feodalitat.

Ansin, la conversion de Clovís au crestianisme vèrs la fin dau sègle V li donèt
lo sostèn de la Glèisa. D'efèct, meme se lo crestianisme èra ja fòrça escampat,
la màger part dei reiaumes barbars èran convertits a l'arianisme considerat coma
una eresia. Clovis ganhèt donc lo sostèn dau clergat europèu dins sei conflictes
ambé sei vesins. Aquò li permetèt donc d'unificar rapidàment Gàllia fins a sa
mòrt en 511 fondant l'Empèri Merovingian. A la mòrt de son fondator, aquel
empèri foguèt devesit entre seis eiretiers segon lei costumas germanicas.
Pasmens, leis estats francs demorèron pròches ai nivèus culturaus e politics. En
revènge, après lo rèine de Dagobert Ièr (629-639), lo poder dei rèis
merovingians demeniguèt au profiech de l'aristocràcia auta. En particular, a
partir dau sègle VIII, la familha dei Carolingians prenguèt una posicion
dominanta e poguèt rebutar la dinastia merovingiana en 751.

Renforcèron l'òbra merovingiana e, en 800, Carlesmanhe foguèt sacrat emperaire
per lo papa. Estendut sus França, Alemanha e lo nòrd d'Itàlia, l'Empèri
Carolingian foguèt considerat coma lo successor de l'Empèri Roman d'Occident e
lo protector de la Glèisa. Maugrat sa division en 843 entre leis eiretiers de la
dinastia, contunièt de tenir aqueu ròtle e sa partida orientala foguèt a
l'origina de la fondacion dau Sant Empèri Roman Germanic au començament dau
sègle X.

Au començament dau sègle VII, apareguèt una religion novèla, l'Islam, dins la
Peninsula Aràbia basada sus lei revelacions divinas recepudas per lo profèta
Maomet a partir de 611. Après una guèrra civila (622-630) còntra lo govèrn de La
Mèca, sèti de la religion poleteïsta aràbia, capitèt d'i prendre lo poder e
acomencèt la difusion de l'Islam en fòra d'Aràbia. Fins a la mitat dau sègle
VIII, leis armadas musulmanas conquistèron un empèri important dich Califat.
Pasmens, aquel estat se devesiguèt rapidàment entre leis eiretiers de la
dinastia fondada per Maomet. Ansin, tre lo sègle VIII, de versions novèlas de
l'Islam apareguèron e de sobeirans locaus fondèron d'estats rivaus d'un Califat
que veguèt sei territòris frontaliers prendre mai e mai d'independéncia a
respèct dau govèrn centrau entraïnant la division dau monde islamic entre
senhors rivaus.

D'efèct, tre la mòrt de Maomet e de son successor Abu Bakr, lei califas
musulmans acomencèron de conquistar lei regions vesinas fòrça afeblida per de
conflictes recurents. Tre 636, l'armada bizantina foguèt esquichada a Yarmok e
lei musulmans poguèron envaïr l'Orient-Pròche, lo nòrd d'Africa puei lo sud
d'Espanha e menaçar Constantinòple. La situacion foguèt similara sus lo frònt
pèrsa après la batalha de Qadissiya. Aqueu succès permetèt ai musulmans de
covertir de populacions novèlas (Turcs, Pèrs...), d'ocupar Pèrsia e d'avançar en
direccion d'Índia e vèrs lo centre d'Asia. Pasmens, aquela progression va
s'acabar durant la premiera mitat dau sègle VIII en causa de l'alunchament entre
leis armadas musulmanas e sei basas e d'una tièra de reviradas.

Una autra causa de l'aplant de l'expansion musulmuna foguèt la division de son
empèri entre estats rivaus e de sa religion entre divèrsei brancas. A partir de
la fin deis annadas 650, de problemas de succession a la tèsta dau Califat
entraïnèron l'aparicion de doas divisions que foguèron lo kharigisme e lo
chiisme. De combats se debanèron entre aquelei grops, especialament en causa dau
refús d'acceptar l'autoritat de l'aristocràcia sunita per lei chiistas e lei
kharigistas. Lo Califat capitèt de faciar aqueleis oposicions durant lei
premierei decennis per formar un estat poderós amb una cultura e una economia
florissentas. Dins aquò, la dinastia deis Omeiadas deguèt faciar de revòutas
dins lei províncias de l'Empèri. En 750, l'insureccion deis Abassidas entraïnèt
una guèrra civila acarnada dins lo centre dau Califat e lo rebutament deis
Omeiadas. Leis Abassidas formèron un califat novèu que conoguèt son apogèu au
començament dau sègle IX.

Dins aquò, lo Califat abbassida poguèt pas gardar lo contraròtle de tot l'Empèri
e lo poder de l'autoritat centrala demeniguèt pauc a pauc. A partir de 820, la
màger part de Pèrsia venguèt autonòma e Egipte foguèt conquista per lei
Fatimidas. Au sègle X seguent, la dinastia foguèt atacada per sei vassaus
ancians e gardèt solament un poder simbolic d'un monde musulman devesit entre un
desenau d'estats majors e unei principats mai o mens indepedantas.

Au començament dau sègle III, la dinastia Han e son empèri s'afondrèron e lo
país conoguèt una succession de periòdes de division o d'unitat. Doas evolucions
aguèron durant aquelei procediments. Lo premier foguèt lo desvolopament de la
religion bodista que prenguèt una plaça majora en China. Lo segond foguèt
l'emergéncia d'una produccion culturala fòrça importanta, especialament dins lo
domeni de la literatura.

L'afondrament definitiu dei Han, ja ben començament en 200, se debanèt en 220
marcant lo començament dau periòde dich dei « Tres Reiaumes ». Una unificacion
brèva aguèt luòc entre 280 e 316 sota lo poder de la dinastia dei Jins
Occidentaus puei lo país foguèt partejat entre dos reiaumes situats au nòrd e au
sud fins a 580. Aquela epòca foguèt tanben caracterizada per d'invasions de
populacions vengudas dau nòrd de China. La reünificacion foguèt realizada per
lei Sui en 580 que foguèron rebutats per lei Tang en 618. Aquelei darriers
tenguèron lo poder fins a 907 quand la dinastia, afeblida dempuei lo sègle VIII,
foguèt rebutada. I succediguèt cinc decennis de division fins a 960 quand la
dinastia dei Song capitèt d'unir tornarmai la màger part de China sota sa
direccion.

Aqueu periòde foguèt tanben aquela de l'aparicion e de l'extension dau Bodisme
en China. Sa preséncia venguèt pron importanta pendent lei darriereis annadas
dei Han e, vèrs 450, la dinastia dei Wei dau Nòrd adoptèt la religion novèla.
Rapidàment rebutada per lei Jins, seis institucions marquèron lo país e lo
bodisme contunièt son expansion. Un nombre important de sanctuaris foguèt donc
construchs coma aquelei de Yungang o de Luoyang durant tot lo periòde e lo
bodisme venguèt un aspèct major de la religion chinesa.

En fòra dau domeni religiós, lo periòde veguèt un desvolopament culturau e
scientific, magerament pendent lei sègles d'estabilitat de la dinastia Tang. De
trabalhs majors foguèron realizats coma lo cavament dau Grand Canau e lo
renfòrçament de la Muralha Granda. Dins lo domeni artistic, la literatura e la
pintura poguèron aprofichar leis invencions de l'epòca (estampariá...). Per
exemple, la poesia prenguèt una importància novèla sota lei Tang e lei rèis e
emperaires protegiguèron un nombre grand d'artistas.

Lo sud e l'èst asiatic veguèron la formacion d'uneis estats. Dins lo premier
cas, foguèt la consequéncia de la destruccion de l'Empèri Gupta en causa deis
invasions dei Huns Blancs. D'estats novèus apareguèron coma aqueu de la dinastia
Pallava que sa capitala èra Kanchipuram. Contunièt de s'estendre fins a la fin
dau sègle IX mai foguèt vencuda per lei Colas. Aqueu periòde veguèt d'evolucions
au nivèu religiós ambé la pèrda d'influéncia dau bodisme au profiech de
l'Indoïsme.

Dins lo sud-èst dau continent, la poissança principala foguèt Vietnam. Largament
influenciat per lei Chinés, prenguèt la forma d'una monarquiá amb un ret
d'institucions governamentalas capablas de modernizar lo país. Puei, en 939,
l'aristocràcia aprofichèt l'afebliment chinés causat per la casuda dei Tang per
prendre son independéncia e formar un estat novèu au sud de China. Mai au sud,
entre lo sègle VI e IX, se desvolopèt au centre e au nòrd-èst de Tailàndia la
civilizacion de Dvaravati qu'aprofichèt sa posicion sus lei rotas comercialas de
la region.

Enfin, au Japon, apareguèt au sègle VI una unitat relativa dau país que va
permetre l'emergéncia dau periòde de Nara (710-794). Lo poder se centralizèt
pauc a pauc gràcias a l'aparicion d'una religion fòrta e d'una administracion
organizada segon de modèls principalament importats de China. A partir de 700,
lei relacions socialas foguèron dirigidas per un còde de tipe feodau a l'origina
d'una ierarquiá estricta que lei principaus fondamentaus van demorar fins a la
Restauracion Meiji. Lei relacions ambé China èran importantas maugrat lei
dificultats dau viatje entre lei dos país e d'ambassadas regularas i foguèron
mandadas. Enterin, lei Japonés luchèron còntra leis Aïnos que deguèron pauc a
pauc se replegar vèrs lo nòrd de l'illa. Aqueu periòde s'acabèt vèrs la fin dau
sègle VIII quand l'aristocràcia venguèt pron poderosa per gardar sei fèus
entraïnant la casuda dau govèrn centrau. Japon se devesiguèt adonc entre clans
diferents e rivaus.

Lei premiers sègles de l'Edat Mejana veguèron l'aparicion de civilizacions
desvolopadas en America, magerament dins la region dau sud de Mexic. Lei doas
principalas foguèron aquelei dei pòbles maia e toltèc. La premiera se formèt a
partir dau sègle III dins lo sud de Yucatan e de Honduras. Èra formada per un
ensems de ciutats-estats situadas au còrs d'un ret comerciau fòrça important.
Mestrejavan particularament l'arquitectura massiva (temples, piramidas...) e lo
trabalh de la pèira (escultura) o dei metaus (joièus) coma lo mostran lei
vestigis coneguts a l'ora d'ara. Pasmens, lei Maias èran tanben relativament
avançats dins certanei domenis scientifics coma lei matematicas (realizacion de
calendièrs). Au sègle X, la civilizacion maia conoguèt una crisi grèva que sei
causas son totjorn mau conengudas. Dins aquò, quina que sigue la rason, un
nombre important de ciutats foguèron abandonadas per seis abitants e la
superficia ocupada per la civilizacion maia demeniguèt fòrtament.

La segonda civilizacion majora de la region foguèt formada a partir dau sègle
VII dins lo centre de Mexic per lo pòble dei Toltècs. A l'origina, èran
d'envasidors qu'aprofichèron una crisi militara importanta dins la region per
s'i installar. Fondèron la vila de Tula que venguèt lor capitala. Coma lei
Maias, desvolopèron una arquitectura massiva basada sus lo trabalh de la pèira e
mestrejavan tanben l'escultura e lo trabalh de certanei metaus. Au nivèu
culturau e religiós, influencièron fòrtament la region ambé la difusion de dieus
coma Quetzalcoatl. L'apogèu dei Toltècs aguèt luòc ai sègles IX e X. Declinèron
a partir dau sègle XII e Tula foguèt pilhada per d'envasidors dau nòrd en 1156 o
1168.

Dins lo rèsta dau continent american, d'autrei culturas mens conegudas
existiguèron tanben, especialament sus lo territòri estatsunidenc, lo nòrd de
Mexic o la Cordilhèira daus Andes. Ansin, vèrs lo sègle VIII, apareguèron un
ensems de ciutats a l'entorn de Mississipi.

Dependenta dei senhors francs per assegurar sa proteccion, especialament lo cap
dau Sant Empèri que capitèt unei còps de nomar o de revocar un papa segon sei
besonhs politics, la Glèisa de Roma obtenguèt son independéncia au sègle XI.
Puei, lo papa Gregòri VII acomencèt de reformar la fe crestiana e de s'afirmar
coma lo cap suprèm dau Crestianisme. Aqueu procediment foguèt sostengut per un
sentiment religiós fòrça important dins la societat. Ansin, vèrs la fin dau
sègle XI, l'idèa d'una expedicion armada en direccion dei Luòcs Sants, tenguts
per lei musulmans dempuei lo sègle VII, venguèt rapidàment fòrça populara e la
premiera expedicion partiguèt en 1096 mobilizant de senhors poderós. Aqueleis
expedicions venguèron un biais per la papautat o lei senhors europèus d'afirmar,
de mostrar lor poder o pus simplament de legitimar una conquista. Van donc
prefondament marcar l'evolucion d'Euròpa fins au sègle XIV, magerament au nivèu
dei relacions entre estats occidentaus, orientaus e musulmans.

Lei Crosadas principalas foguèron dirigidas còntra lei Luòcs Sants e lei
possessions musulmanas situadas dins lo Pròche-Orient. Aprofichant la division
entre principats musulmans eissits de l'afebliment dau Califat abbassida, lei
Crestians prenguèron lo contraròtle de Jerusalèm en 1099 e fondèron un ensems de
marchas militaras dichas « Estats latins ». Mens poblats que lei regions
vesinas, aqueleis estats se protegiguèron gràcias a un ret de fortificacions mai
deguèron pauc a pauc replegar en fàcia deis armadas musulmanas unidas a partir
deis annadas 1160-1170 per Saladin. Jerusalèm foguèt conquista en 1187 e lei
Crestians gardèron solament un ensems de pòrts sus la còsta. Maugrat l'arribada
d'autrei Crosadas, foguèron pauc a pauc perduts e Sant Joan d'Acre, la darriera
vila tenguda per lei Francs, foguèt finalament abandonada en 1291.

Dins lo rèsta d'Euròpa, leis expedicions principalas se debanèron en Espanha per
luchar còntra lei musulmans installats dins lo sud de la peninsula, en Occitània
còntra "l'eresia catara" e dins l'Èst d'Euròpa còntra lei populacions eslavas.
Principalament destinadas a la conquista de territòris novèus, aquelei Crosadas
entraïnèron una pèrda d'interés per aqueu genre d'expedicions que dispareguèt
pauc a pauc. Lei darrierei Crosadas foguèron dirigidas au sègle XIV còntra leis
Otomans e s'acabèron per de reviradas resclantissantas dei Crosats.

Entre lei sègles X e XII, se desvolopèt en Euròpa Occidentala una societat de
tipe feodau caracterizada per l'emergéncia progressiva dau poder reiau e per una
expansion militara au profiech dei regions vesinas, principalament lo sud
d'Espanha, leis illas britanicas e certanei regions abitadas per d'Eslaus.

D'efèct, per permetre la defensa dau territòri còntra leis invasions (Viking,
Aràbis, senhors vesins...), se desvolopèt de rets de proteccion assegurats per
de ligams personaus. Aquò va desbocar sus una societat feodala onte lei personas
pus feblas devián se plaçar sota la proteccion de senhors pus poderós en cambi
de lor fidelitat. Au començament, lo poder dei rèis foguèt donc fòrça limitat
per l'influéncia d'aquela aristocràcia. Pasmens, pauc a pauc, capitèron
d'utilizar lei rivalitats entre lei familhas grandas per prendre l'avantatge e
aumentar lor poder. Lo pus poderós d'aquelei senhors èra lo rèi d'Anglatèrra que
teniá tanben un nombre fòrça important de fèus dins lo reiaume francés. De
procediments similars aguèron luòc en França.

D'autra part, aprofichant lo periòde dei Crosadas, lei reiaumes crestians
espanhòus, ajudats per de combatents venguts dau rèsta dei reiaumes francs,
capitèt de replegar lei musulmans vèrs lo sud dau país. La batalha decisiva
aguèt luòc en 1212 a Las Navas de Tolosa qu'entraïnèt la casuda deis estats
musulmans, levat dau reiaume de Granada au sud de la peninsula. Dins leis illas
britanicas, lei senhors francs de Normandia aprofichèron una crisi de succession
per conquistar lo reiaume d'Anglatèrra (1066). Aquò foguèt l'origina de la
monarquiá poderosa anglesa que lo rèi èra tanben un senhor important dins lo
reiaume de França. Enfin, dins l'èst d'Euròpa, Suècia mandèt unei Crosadas que
foguèron de campanhas de conquista còntra lei populacions eslavas de la region,
magerament dins lei regions baltas. Permetèron l'emergéncia dau reiaume de
Suècia e la formacion d'estats dirigits per d'òrdres religiós militars coma lei
Chivaliers Teutonics.

Coma sei regions occidentalas, la partida orientala dau continent europèu veguèt
l'aparicion d'estats novèus mentre que lo declin de l'Empèri Bizantin contunièt,
subretot après sa desfacha còntra lei tropas de la Quatrena Crosada (1204)
qu'entraïnèt la disparicion provisòria de l'Empèri fins a 1261. Aprofichant lei
crisis dau monde musulman au sègle XIII, l'Empèri conoguèt alora una renaissança
brèva.

La premiera caracteristica dau periòde per la region foguèt l'expansion dau
crestianisme entre lei populacions d'Euròpa Orientala, principalament a
l'iniciativa dei Bizantins. Lei succès principaus aguèron luòc en Bulgaria e en
Russia onte de reiaumes poderós se formèron. Pasmens, apareguèron tanben
d'autreis estats coma Ongria a la fin dau sègle X, Polonha ai sègles X e XI e
Boèmia a la fin dau sègle XII.

De son caire, l'Empèri Bizantin, vengut tornarmai una poissança importanta dins
lo corrent dau sègle X, deguèt faciar l'arribada dei Turcs Seldjokids sus sa
frontiera orientala. Enterin, la Glèisa de Constantinòple e aquela de Roma
conoguèron una crisi grèva s'acabant per la division dau Crestianisme entre
Ortodòxs e Catolics en 1054. Aquelei dos problemas van causar lo declin
important de l'Empèri a partir de la fin dau sègle XI. D'en premier, en 1076,
l'armada bizantina foguèt esquichada per lei Turcs a Manzikert causant una crisi
de succession grèva a Constantinòple e la pèrda d'Anatòlia. Aquelei menaças sus
l'Empèri Bizantin participèron a l'entraïnament dei Crosadas dempuei leis estats
crestians occidentaus. Pasmens, apareguèt rapidàment de diferéncias, puei un
sentiment d'ostilitat, entre Crestians occidentaus e orientaus.

Ansin, l'Empèri Bizantin aprofichèt pauc lei Crosadas per reconquistar lei
territòris pres per lei Turcs. Lei Francs preferiguèron crear una tièra d'estats
latins independents per defendre lei Luòcs Sants e lo centre d'Anatòlia demorèt
sota lo contraròtle dei Seldjokides. Au contrari, lei relacions ambé lei Crosats
venguèron mai e mai marridas. En 1204, la Quatrena Crosada foguèt desviada de
son camin per lei Venecians. Lei Crosats prenguèron Constantinòple e pilhèron la
vila que venguèt la capitala d'un estat latin. Lo rèsta de l'Empèri foguèt
partejat entre lei Crestians o entre de princes bizantins. Lei Turcs, atacats
per lei Mongòls, poguèron pas s'opausar a aqueu partiment. A partir de 1241, lo
prince de Nicèa capitèt pauc a pauc de reconquistar l'Empèri Bizantin e
conquistèt sa capitala en 1261 permetent sa restauracion. Pasmens, l'Empèri
restaurat èra d'ara endavant una poissança segondària.

Lei sègles XI e XII veguèron lo desvolopament d'unei civilizacions importantas
sus lo continent asiatic a partir deis estats presents dins la region durant lei
sègles precedentas dins lo Sud-Èst asiatic, en China e dins l'archipèu de Japon.

Dins lo Sud-Èst asiatic, tres reiaumes principaus se partejèron la region. Lo
premier foguèt Birmania que se formèt a partir de la reünion d'unei vilatges en
una confederacin unica vèrs la mitat dau sègle IX. Au sègle XI, aquel estat
prenguèt una importància novèla après sa conquista dei reiaumes vesins. De
trabalhs importants foguèron realizats per sostenir l'agricultura e assegurar lo
contraròtle militar dau reiaume. Pasmens, Birmania foguèt pas capable de
resistir ais invasions mongòlas e lo país foguèt devesit entre un desenau
d'estats rivaus fins a la fin dau sègle XIII. Lo segond estat major dau sud-est
foguèt l'Empèri Khmer fondat a partir de 900 per lo rèi Yasovarnam. Fòrça
religiós, aquel estat deguèt faciar l'ostilitat dau Reiaume de Champa fins a la
fin dau sègle XII. Enfin, lo darrier reiaume major de la region foguèt lo
Vietaam de la dinastia Ly. Aquela darriera unifiquèt lo país entre 1010 e 1225 e
luchèt victoriosament còntra l'influéncia chinesa e còntra lei populacions
situadas mai au sud d'Indochina. Au sègle XIII, la dinastia Ly foguèt rebutada e
una familha novèla prenguèt lo poder. S'ocupèt de modernizar lo reiaume,
especialament au nivèu administratiu, e de resistir ais atacas mongòlas.

De son caire, China foguèt dominada per l'Empèri Song fins au sègle XII e
l'aparicion de l'Empèri Mongòl. Lei Song reformèron l'administracion e la
justiciá e capitèron de restaurar l'economia chinesa gràcias ai progrès
scientifics e tecnologics realizats per lei sabents dau país e la creacion d'un
ret de transpòrts fòrça eficaç. L'epòca foguèt tanben marcada per la proteccion
deis artistas e un nivèu culturau aut. Dins aquò, la dinastia deguèt faciar de
dificultats militaras importantas, magerament dins lei regions nòrd. En 1126, la
capitala de l'Empèri foguèt conquista per d'envasidors venguts de Manchoria e
l'Emperaire deguèt se replegar mai au sud. Puei, a partir dau sègle XIII, foguèt
lo torn dei Mongòls d'atacar lei territòris Song que foguèron totalament ocupats
en 1279.

Enfin, dins lei regions japonesas, la feodalitat eissida dei reformas dau sègle
VIII contunièt. Pasmens, se basèt mai e mai sus de ligams personaus. Tre lo
sègle IX, la familha dei Fujiwara obtenguèt la màger part dau poder. Conoguèron
lor apogèu au sègle X mai abandonèron pauc a pauc l'exercici dau poder per leis
afaires religiosas. Permetèron l'aparicion d'una societat au nivèu culturau
important, especialament dins lei domenis de la literatura e de l'arquitectura,
e l'expansion dau bodisme. Aque periòde s'acabèt a la fin dau sègle XII quand
lei clans Taira e Minamoto acomencèron una guèrra per lo contraròtle dau país.
Finalament venceires en 1185, lei Minamoto prenguèron lo poder e creèron lo
bakufu dirigit per un shogun. Pasmens, la linha dei Minamoto perdiguèt lo poder
tre 1199 au profiech de la familha Hojo que dirigiguèt lo shogunat fins a 1333
mentre que lei Fujiwara èran definitivament eliminats dau poder centrau. Maugrat
lei menaças d'invasions mongòlas e lei divisions intèrnas causadas per lei clans
o lei partisans d'un poder dirigit per l'Emperaire, lo periòde Hojo donèt una
estabilitat novèla au Japon.

La formacion fòrça rapida de l'Empèri Mongòl foguèt lo fenomèn pus important dau
sègle XIII. D'efèct, eissit d'un ensems de tribús situats unificadas per Genghis
Khan entre 1189 e 1206, va s'estendre en quauqueis annadas sus una superficia
egala a 33 000 000 km². Lei conquistas principalas foguèron realizadas en Asia
Centrala, en China, en Pèrsia e dins lei regions occidentalas d'Asia.
D'expedicions foguèron egalament mandadas ambé succès còntra leis estats dau
Sud-Èst asiatic e còntra aquelei d'Euròpa Orientala.

D'efèct, vèrs la fin dau sègle XII, lo pòble mongòl èra devesit entre cinc
ensems principaus de tribús e enviroutant d'estats relativament poderós coma
aqueu de la dinastia Jin. Son unificacion foguèt un procediment lòng, acomençat
en 1189 quand Genghis Khan unifiquèt tornarmai la confederacion Khamag, que
s'acabèt après una guèrra acarnada entre 1203 e 1206. Après aqueu succès,
Genghis Khan reinèt fins a sa mòrt en 1227. Reorganizant la lèi de son estat e
sei fòrças armadas, mandèt una tièra de campanhas militaras victoriosas per
conquistar lei regions vesinas. En fòra de son organizacion militaras, sa
politica basada sus la libertat religiosa, la non-discriminacion entre Mongòls e
non-Mongòls e lo desvolopament dei cambis comerciaus e culturaus, li permetèt de
tenir pus aisament sei conquistas. A sa mòrt, lo centre d'Asia e lo nòrd de
China èra sota son contraròtle.

Son successor Ogedei (1227-1241) contunièt aquela òbra en reforçant leis
institucions de l'Empèri creant, per exemple, una capitala novèla a Karakorum.
Au nivèu militar, se perseguèt la politica de conquistas ambé d'atacas còntra
l'èst d'Euròpa, lo rèsta de China e lo nòrd d'India. Pasmens, la mòrt d'Ogedei
arrestèt aquelei progrès e l'Empèri conguèt una crisi de succession entre 1241 e
1251. Fin finala, Mongke venguèt khan en 1251. Assaièt de restaurar la poissança
de l'Empèri mai deguèt egalament lo partejar ambé seis aliats durant la crisi de
succession marcant lo començament de la division dau territòri mongòl après sa
mòrt en 1259. En revènge, lei guèrras de conquista poguèron tornarmai
acomençar : lo Califat Abbassida foguèt destruch en 1258 e Tibet reconoguèt la
senhoriá mongòla. En revènge, la dinastia chinesa Song capitèt de resistir dins
lo sud de China fins a 1279.

A partir dau sègle XIII, l'Euròpa Occidentala foguèt marcada per la formacion e
l'emergéncia d'un reiaume poderós sota la direccion dei rèis de França. De Loís
VIII a Felipe IV, una tièra de rèis capitèron de prendre l'avantatge sus lei
senhors feodaus dau reiaume, d'establir la superiotat de lor poder e de
centralizar l'administracion de l'estat per aumentar son eficacitat.

Lo premier ponch d'aquela politica foguèt l'eliminacion, o la limitacion, dau
poder de l'aristocràcia feodala, especialament aquelei dau rèi anglés que tenián
un nombre fòrça important de fèus en França e dei senhors occitans dau sud
conquistat o somes pendent la Crosada dels Albigeses. Aquò permetèt au rèi de
França d'integrar dins son domeni pròpri una partida importanta dau sud e de
l'oèst dau país (Tolosa, Normàndia...). Après aquelei succès, lei rèis francés
deguèron principalament faciar de revòutas de senhors locaus que foguèron pas
capables de menaçar seriosament lo govèrn centrau.

En fòra deis afaires militars, la monarquia francesa s'ocupèt tanben d'enfòrçar
son poder dins lei domenis economics, administratius e intellectuaus. D'efèct,
la region de Flandra venguèt una crosiera comerciala majora en Euròpa e lei
sobeirans francés capitèron de crear una tièra de fieras dins lo nòrd dau país.
Permetèron de cambis fòrça importants entre lei marchands dau nòrd e dau sud
d'Euròpa. Au nivèu administratiu, de reformas importantas de l'administracion
foguèron realizadas a partir dau rèine de Loís IX per la modernizar e aumentar
son eficacitat. Leis oficiers reiaus foguèron tanben regularament susvelhats. La
justícia foguèt prefondament transformada ambé lo desvolopament dei parlaments,
sota l'autoritat dau rèi, que permetèron pauc a pauc de limitar l'influéncia de
la justícia dei senhors feodaus sus leis afaires pus importants. Enfin, aquelei
transformacions foguèron ajudadas per un melhorament dei mejans de formacion
gràcias au desvolopament progressiu d'institucions mai o mens religiosas
(Universitats, monastèris...) onte la reflexion prenguèt una plaça importanta.

A partir de la fin dau sègle XIII, Felipe IV de França èra donc pron poderós per
intervenir dins leis afaires europèus e afirmar son independéncia coma en 1302
còntra la papautat. En 1307, serà tanben capable d'eliminar l'Òrdre religiós dau
Temple vengut dempuei lei Crosadas una dei poissanças financieras pus
importantas dau continent. Aqueu rèine marquèt la fin de la feodalitat en França
e lo passatge vèrs lo Regim Ancian.

A partir dau sègle XIV, un ensems de transformacions importantas entrraïnèt de
cambiaments prefonds dins l'equilibri politic entre estats. Lei pus importants
foguèron la disparicion de l'Empèri Mongòl devesits entre leis eiretiers e lei
vassaus dau darrier Grand Khan, l'epidemia de pèsta deis annadas 1340 que va
decimar lei populacions europèas e asiaticas puei causar una mutacion importanta
de la societat europèa e l'expansion novèla deis estats musulmans sota la
direccion dei Turcs Otomans.

Entre lei sègles XIV e XV, lo continent europèu deguèt faciar de dificultats
fòrça importanta que lei principalas foguèron leis epidemias de pèsta de la fin
deis annadas 1340 e la persisténcia de conflictes entre estats (Guèrra de Cent
Ans, revòutas de païsans...). Lei consequéncias foguèron l'entraïnament d'una
crisi dei vilas que deguèron luchar còntra l'autoritat dei senhors assaiant de
limitar lor autonòmia e faciar lo desvolopament de l'artesanat dins lei zonas
ruralas. La Glèisa de Roma foguèt tanben tocada per una crisi grèva en causa de
pèrdas umanas ligadas ais epidemias. En 1377, la mòrt dau papa Grègori X foguèt
la fònt d'un conflicte politic e religiós entre lo reiaume de França e lei
ciutats italianas per assostar lo sèti oficiau de la papautat. Cada camp
elegiguèt son candidat e la Crestianitat Occidentala foguèt devesit entre dos
camps fins a 1417. Enterin, lo contraròtle de la Glèisa sus sei fidèus
demeniguèt e d'eresias novèlas apareguèron a partir de la mitat dau sègle XV.

D'autra part, aqueu periòde foguèt tanben caracterizat per lo progrès tecnic e
scientific dau continent que lei sabents realizèron unei descubèrtas importantas
(estampariá, arma de fuòc...). Aquò permetèt lo desvolopament dei premiereis
industrias dins lei domenis de la metallurgia o de l'agricultura e l'expansion
d'idèas novèlas. Enfin, de sobeirans, coma lo rèi de Portugal, encoratgèron lei
viatges d'exploracion per descubrir de territòris e de fònts de cambis
comerciaus novèus.

La Guèrra de Cent Ans se debanèt de 1337 a 1453 entre França e Anglatèrra.
Entraïnada per una tièra d'incidents regardant lei fèus dau rèi anglés dins lo
reiaume de França, foguèt en realitat la contuniacion d'un ensems pus important
de conflictes entre lei dos reiaumes. Son començament foguèt a l'avantatge deis
Anglés que capitèron d'ocupar la partida oèst de França après la desfacha
francesa de Peitieus en 1356 e la captura dau rèi francés Joan II. Puei, maugrat
lo redreiçament francés durant lo rèine de Carles V, la màger part de França
foguèt ocupada. En 1420, lo tractat de Troyes consacrèt l'adopcion dau rèi
anglés Enric V coma eiretier dau rèi francés Carles VI, vengut fòl quauqueis
annadas après lo començament de son rèine.

Pasmens, leis annadas 1420 veguèron tanben l'emergéncia d'un sentiment nacionau
dins lei dos reiaumes, especialament en França, e una partida de la noblesa e de
la populacion refusèt l'arribada d'un rèi estrangier a la tèsta dau país. Lo
redreiçament definitiu dei fòrças francesas se debanèt en 1429 quand Joana d'Arc
capitèt d'empachar la presa d'Orleans per leis Anglés e d'assegurar la
legitimitat de Carles VII sacrat rèi a Rems. De mai, leis Anglés perdiguèron
l'aliança ambé Borgonha e deguèron d'ara endavant faciar solets una armada
francesa modernizada e reorganizada. Entre 1450 e 1453, foguèron totalament
desfachs e perdèron tot lor territòri continentau levat de la vila de Calais.
Aqueu conflicte, fòrça lòng, entraïnèt l'emergéncia dei nacions francesa e
anglesa car permetèt de renfòrçar l'administracion centrala dei reiaumes e de
melhorar fòrtament leis armadas reialas en fàcia dei tropas dei noblesas
localas.

En fòra dau conflicte entre França e Anglatèrra, lei sègles XIV e XV venguèron
l'emergéncia d'uneis estats novèus en Euròpa. Dins lei regions de l'oèst, la
peninsula iberica veguèt la formacion de Portugal durant la Reconquista, e dei
reiaumes de Castilha e d'Aragon. Pauc a pauc, Castelha estendigut sa dominacion
sus la region. En Itàlia, la peninsula se devesiguèt entre ciutat-estats rivaus
(Milan, Venècia, Florença, Estats de la papautat...) e lo Ducat de Savoià que
deguèt rapidàment faciar la pression francesa sus sei frontieras occidentalas.

La fin de l'Edat Mejana veguèt lo començament d'un periòde d'expansion novèu per
l'Islam e leis estats musulmans. Dos estats ne'n foguèron la basa. Lo premier
foguèt Mali que conoguèt son apogèu durant lo rèine de Kankan Mossa pendent la
premiera mitat dau sègle XIV. Dirigit per un sistèma ierarquizat organizat e
poderós, sa societat foguèt caracterizat per una tolerància religiosa granda
entre musulmans e animistas. Lo prestigi obtengut per Kankan Mossa pendent son
romavatge a La Mèca li permetèt d'estendre son territòri sus leis estats
modèrnes de Senegal, de Mali, de Gambia, de Guinèa e de Niger. Dins aquò, aquel
empèri subrevisquèt pas a la mòrt de son fondator e se devesiguèt tre leis
annadas 1340 en causa d'atacas enemigas sus sei frontieras e de crisis de
successions a sa tèsta.

Lo segond estat musulman en expansion fòrta durant aquela epòca foguèt lo
Sultanat Otoman que vendriá lo Califa Otoman après sa victòria sus lei Mamelocs
en 1517. Après sa disparicion en fàcia deis armadas mongòlas de Tamerlan en
1402, lo sultanat foguèt restaurat tre 1513. Dins leis annadas 1420, aviá ja
reconquist Anatòlia qu'èra lo centre de sa poissança. Puei, contunièt son
expansion en direccion d'Euròpa. Obtenguèt unei succès dins lei Balcans (Varna,
1444) e s'installèt durablament en Euròpa. I vendriá la poissança majora durant
lei sègles seguents. En 1453, ataquèt lei rèstas de l'Empèri Bizantin que sa
capitala foguèt presa. Aquò foguèt un eveniment fòrça important per l'epòca
marcant la fin oficiala de l'Empèri Roman e, subretot, causant la partença d'un
nombre important de sabents orientaus vèrs Euròpa Occidentala. Constantinòple
venguèt alora la capitala dau Sultanat Otoman fins a sa disparicion.

Après sa formacion rapidà, l'Empèri Mongòl conoguèt de successions malaisadas
après la mòrt de Genghis Khan e de son premier successor. Quatre estats
principaus li succediguèron après la mòrt de Mongke : la China de la dinastia
Yuan, l'Ilkhanat, lo Khanat de Djaghataï e lo Khanat de l'Òrda d'Aur. Aqueleis
estats conoguèron rapidàment de dificultats intèrnas importantas e foguèron
fòrça afeblits tre la mitat dau sègle XIV. La region de Djaghataï conoguèt una
restauracion brèva de la poissança mongòla au començament dau sègle XV sota lo
rèine de Tamerlan mai sa mòrt entraïnèt la disparicion de son empèri.

La division e lo declin rapide de l'Empèri Mongòl permetèron la formacion o la
restauracion d'estats novèus sus lo continent asiatic. D'en premier, foguèt lo
cas de China que prenguèt tornarmai son independéncia sota la dinastia Ming a
partir de 1368. De trabalhs fòrça importants foguèron realizats e la capitala
Nankin foguèt modernizada. Coma en Euròpa, d'expedicions d'exploracions foguèron
mandadas per la flòta chinesa. Aquela expansion navala permetèt d'establir la
senhoriá chinesa sus la peninsula coreana. Pasmens, au sègle XV, lo govèrn
decidiguèt de cambiar de politica e d'adoptar una doctrina isolacionista,
principalament per luchar còntra lei piratas japonés. De mai, l'influéncia deis
eunucs sus lei decisions de la Cort va entraïnar l'afebliment progressiu de la
dinastia.

Dins lo sud-èst asiatic, lo sègle XV veguèt l'emergéncia d'un reiaume thaï
poderós a partir d'un ensemble de principats fondadas après lei trebols causats
per l'invasion mongòla. Aprofichèt l'afebliment relatiu de Viet Nam entre 1400 e
1430 en causa d'una crisi de succession que permetèt ai Chinés d'ocupar una
partida dau país entre 1418 e 1428. Pasmens, una revòuta dirigida per Le Loi li
donèt tornarmai son independéncia.

Tres estats principaus dominèron l'America precolombiana durant la fin de l'Edat
Mejana. Foguèron l'estat astèc situat dins lo centre de Mexic, l'Empèri Inca
situat de lòng de la Cordilhiera deis Andes e l'ensems de ciutat-estats maias de
la peninsula de Yucatan.

L'Empèri Astèca èra basada sus una aliança entre tres ciutats dau centre de
Mexic (Tenochtitlan, Texcoco e Tlacopan). Foguèt fondat après la casuda de la
civiizacion toltèca vèrs la fin dau sègle XII. En 1430, aquela aliança
establiguèt sa dominacion sus la region e acomencèt una politica d'expansion
progressiva. Adoptant una religion similara ai civilicions precedentas de la
region, leis Astècs desvolopèron una civilizacion brilhanta caracterizada per
una religion basada sus de sacrificis umans e per un sistèma fòrça important de
cambis comerciaus ambé lo rèsta de la region.

De lor caire, leis Incas se desvolopèron a partir de la vallada de Cuzco. Au
començament dau sègle XV, acomencèron d'unificar la màger dei regions de la
Cordilhiera deis Andes gràcias a una administracion ben organizada, un ret de
rotas ben desvolopats e l'utilizacion de quechua coma lenga comuna. Aquò
permetèt l'expansion militara de l'Empèri sota lei rèines de Pachacútec
(1438-1471) e de son fiu Túpac Yupanqui (1471-1493).

Enfin, dins lo Yucatan, lei ciutat-estats maias veguèron l'aparicion
d'influéncias novèlas coma aquela dei populacions « toltècas » vengudas de Mexic
après lo sègle XIII. A partir dau sègle XV, se devesiguèron entre alianças
rivalas que formèron de blòts ben protegits per de rets de fortificacions e mai
o mens ostils entre elei.



https://oc.wikipedia.org/wiki/Banglad%C3%A8sh

Bangladèsh (nom complèt : Republica Populara de Bangladèsh) es un estat sobeiran
d'Asia dau Sud e de la Peninsula indiana que sa capitala es Dhâkâ. Situat au
nòrd dau Golf de Bengala, es quasiment enclavat per Índia mai a tanben una
frontiera pichona ambé Birmania. La màger part de son territòri se situa en zòna
tropicala es ocupat per lo dèlta dei fluvis Ganges e Brahmaputra. Es donc fòrça
favorabla a l'agricultura qu'a favorizat lo creis de la populacion. Ansin, en
2012, Bangladèsh èra lo 7en país pus poblat de la planeta. Pasmens, son
territòri es tanben menaçat per de catastròfas naturalas frequentas coma lei
vengudas deis aigas de la monson ò lei ciclòns tropicaus.

Acomencèt sa formacion dins lo corrent dau declin de l'Índia Britanica au
començament dau sègle XX. En 1947, lei regions musulmanas de Bengala formèron lo
Paquistan Orientau au sen de Paquistan. Pasmens, aquela union resistiguèt gaire
a la fin dei tensions entre musulmans e indós indians. En 1971, après sa
victòria còntra l'armada paquistanesa, lei nacionalistas bangladeshis,
sostenguts per leis Indians e per lei Sovietics, proclamèron l'independéncia dau
país. Pasmens, Bangladèsh deguèt rapidament faciar divèrsei dificultats amb una
instabilitat politica importanta (quatre còps d'estat en particular en 1975 e en
1981). Dempuei leis annadas 1990, lo país aprofichèt sa man d'òbra a bas còst
per començar una creissença economica rapida. Pasmens, la pauretat demora encara
fòrça importanta e lo revengut nacionau per abitant es entre lei pus febles de
la planeta.

Dempuei 1991, Bangladèsh es una republica democratica parlementària. Pasmens, en
causa de tensions socialas importantas, d'un nivèu aut de corupcion au sen de
l'administracion, de l'influéncia encara importanta dei fòrças armadas dins la
politica nacionala e de l'emergéncia de movements islamistas terroristas, la
democratizacion dau país es totjorn fragila. Sa vida politica es dominada per
dos partits que son la Liga Awami e lo Partit nacionalista de Bangladèsh.

Lei dimensions generalas de Bangladèsh son de 820 km dins son axe nòrd-sud e de
600 km dins son axe èst-oèst. Sa geografia fisica es dominada per lo deltà dei
fluvis Ganges e Brahmaputra que forma un plan d'altitud bassa dich Plan
bangladeshi que s'estend sus aperaquí 80% dau país. Aqueu plan fa partida de la
Vau Bassa de Ganges situada entre Índia e Bangladèsh. Leis altituds superioras a
100 m i son rares e magerament situadas dins lei zònas meridionalas dau plan e
la màger part dei relèus an una altitud inferiora a 12 m. En causa dei debits
importants de Ganges e Brahmaputra, es una region fòrça umida devesida entre una
multitud de braç. N'existís dos principaus (Jamuna e Padma) que forman per la
seguida un braç principau unic. La fin d'aqueu dèlta es marcada per un litorau
maritim fòrça irregular d'una longor de 580 km. La màger part es ocupada per de
mangròvas ò de junglas palunosas.

En fòra dau deltà, quatre zònas regions altitud pus autas existisson sus lo
territòri bangladeshis au nòrd (còlas de Sylhet e montanhas de Madhupur Upazila,
region de Barind) e au sud-èst (còlas de Chittagong). Pasmens, leis altituds
d'aquelei zònas demoran relativament feblas e lo ponch pus aut de Bangladèsh
aganta solament 1 052 m dins la cadena dei monts Mowdok au dins lo sud-èst.

Bangladèsh a un clima de tipe tropicau de monson caracterizat per de
temperaturas autas, una umiditat fòrça importanta e de variacions egalament
importantas de precipitacions. En causa de la topografia dau país, lei
variacions climaticas regionalas son limitadas. Tres sasons climaticas
diferentas son generalament definidas :

Lei precipitacions son importantas sus tot lo territòri bangladeshi ambé mai de
2 300 mm sus sa màger part. 80% d'aquelei precipitacions son eissits de la
monson.

En causa de sa topografia plana, de son altitud bassa, de la preséncia de dos
fluvis majors sus son territòri e de son clima tropicau marcat per lei
precipitacions importantas de la monson, Bangladèsh es un país fòrça menaçat per
lei riscs naturaus e climatics. Lei pus importants son lei vengudas d'aiga
causats per la monson, de tempèstas, per de ciclòns ò per de tsunamis.
L'aumentacion de la temperatura mondiala mejana, qu'entraïna una aumentacion dau
nivèu de l'ocean, e la disparicion d'una partida de la mangròva litorala
renfòrçan aquelei riscs en favorizant la montada rapida deis aigas. Ansin, 15%
dau territòri es menaçat per una aumentacion d'un mètre dau nivèu de l'Ocean
Indian e lo Bangladèsh actuau es regularament tocat per de catastròfas
climaticas majoras : ciclòn Bhola en 1970 (500 000 mòrts), destruccion de
l'iscla d'Urir Char per un tsunami en 1985 (5 000 mòrts), ciclòn en 1991
(138 000 mòrts), venguda deis aigas de 1998 (1 000 mòrts e 66% de la superficia
dau país cubèrta d'aiga)...

En 2012, Bangladèsh teniá una populacion estimada a 152,5 e milions d'abitants e
èra lo 7en estat pus poblat de la planeta. Fòra de ciutats-estats coma Singapor
ò Mónegue, es lo territòri ambé la densitat de populacion pus importanta dau
monde. Son taus de creissença demografica foguèt fòrça gròs dins lo corrent deis
annadas 1960 e 1970 que lo nombre d'abitants aumentèt de 50 milions en 1961 a 90
milions en 1981. A partir de 1980, de politicas governementalas permetèron de
limitar e de demenir lo nombre d'enfants. Pasmens, l'efècte demora limitat car
la populacion bangladehsi triplèt durant lo periòde 1960-2000 e lo taus de
feconditat èra totjorn egau a 2,55 en 2012 (còntra 6,6 en 1970).

Au nivèu etnic, la populacion dau país es fòrça omogenèa que lei Bangladeshis
representavan 98% de la populacion en 2012. Lei minoritats principalas son
eissidas de l'imigracion dempuei Índia (magerament dempuei la region de Bihar) ò
son formadas de pòbles autoctòns situats dins de regions frontalieras coma lei
còlas de Chittagong. Lei pus importants son lei Chakmas que son estimats a
300 000 personas sus lo territòri bangladeshi.

La lenga oficiala de Bangladèsh es lo bengalin. Es una lenga indoariana parlada
per mai de 98% de la populacion coma lenga premiera. Unei dialèctes existisson
especialament dins lei regions frontalieras onte la lenga es en contacte ambé de
lengas vesinas coma lo birman. L'anglés es tanben totjorn fòrça utilizat per lei
classas superioras de la societat, per l'administracion, per l'universitat, per
la màger part dei mèdias e per la justícia. En particular, segon la
Constitucion, lei lèis bangladeshis son publicadas en bengalin e en anglés. En
fòra d'aquelei doas lengas, existís d'autrei lengas parladas per lei minoritats
dei regions frontalieras. An ges d'estatut oficiau.

L'islam (90,4% de la populacion) es la religion principala de Bangladèsh.
L'indoïsme (8,2% de la populacion) es la segonda. En causa dei circonstàncias
marridas dau partiment de l'Índia Britanica en 1947, un nombre important d'indós
bangladeshis quitèt lo país. Dins aquò, pòdon totjorn representar la majoritat
deis abitants dins certanei regions dau sud-oèst e dau nòrd-èst dau país. Enfin,
existís de minoritats crestianas (0,6%) e bodistas (0,7%) d'importància numerica
pus febla. Segon d'estudis menats a l'iniciativa dau govèrn en 2003, la religion
es un factor important de la definicion de l'identitat deis abitants de
Bangladèsh.

Fins a 1947, Bangladèsh fasiá partida de la region de Bengala que son istòria es
aquela d'Índia.

Après lo partiment de l'Índia Britanica en 1947-1948, Bangladèsh venguèt lo
Paquistan Orientau e son istòria foguèt aquela de Paquistan fins a 1971.

Lei causas de la lucha independentista dau Paquistan Orientau son nombrosas.
De'n premier, la Liga musulmana, movement politic religiós demandant la
formacion d'un estat musulman indian, i aviá una influéncia pus febla qu'au
Paquistan Occidentau e magerament apareguda dins leis annadas 1940 après lo
chaple de Calcuta. Resistiguèt pas ai dificultats intèrnas de l'estat novèu
après l'independéncia. Ansin, leis aspiracions politicas dei populacions dei dos
Paquistan venguèron rapidament diferentas. Aquò foguèt agravat per la dominacion
politica e economica dau Paquistan Occidentau coma l'impausicion de l'ordo coma
lenga oficiala qu'entraïnèt l'organizacion d'un Movement per la Lenga en 1952
còntra lo govèrn centrau paquistanés. A partir de 1962, la Liga Awami capitèt
d'unificar pauc a pauc lo maucontentament popular. En 1966, son cap Sheikh
Mujibur Rahman foguèt arrestat puei liberat après una premiera insureccion en
1969.

En 1970, la catastròfa dau ciclòn Bhola e la reaccion marrida deis autoritats
centralas aumentèt aqueu maucontentament que se transformèt en guèrra civila
quand lo govèrn paquistanés eissit de l'elèit occidentala dau país empachèt la
Liga Awami de formar lo govèrn après sa victòria ais eleccions de 1970. Mujibur
Rahman foguèt tornarmai arrestat e una guerilha independentista comencèt la
lucha còntra l'armada paquistanesa. La violéncia de la repression causèt entre
300 000 e 3 000 000 de mòrts e causèt lo desplaçament de 10 milions de personas
en direccion d'Índia. Lo govèrn indian, inquiet en fàcia d'aquela arribada
massiva de refugiats e desirós d'afeblir son advèrsari paquistanés, ataquèt e
conquistèt aisament lo Paquistan Orientau en novembre-decembre de 1971 (Tresena
Guèrra Indopaquistanesa) permetent l'independéncia de Bangladèsh lo 16 de
decembre.

Après l'independéncia, Mujibur Rahman formèt lo govèrn bangladeshi en genier de
1972 e averèt leis eleccions de 1973. Deguèt faciar una situacion marrida en
causa dei destruccions causadas per la guèrra d'independéncia e per lei pèrdas
importantas de l'elèit bengalina dins lo corrent dau conflicte. Ansin, lo poder
de la Liga Awami foguèt rapidament contestat e Mujibur Rahman proclamèt l'estat
d'urgéncia en 1974 après una famina grèva en 1973-1974. Formèt un regime
presidenciau autoritari basat sus un partit unic fins a son assassinat lo 15 de
julhet de 1975 per un còp d'estat militar.

Après lo còp, lo generau Ziaur Rahman s'impausèt coma lo cap vertadier dau país.
En 1977, restabliguèt lo sistèma multipartista de 1973 e fondèt lo Partit
nacionalista de Bangladèsh (BNP). Averèt leis eleccions e venguèt lo president
de Bangladèsh fins a son assassinat durant un novèu còp d'estat militar en 1981.
Pendent son periòde de poder, assaièt sensa succès vertadier de restaurar la
situacion economica.

En 1982, lo generau Hossain Mohammad Ershad s'impausèt a son torn coma lo cap de
Bangladèsh. Ordonèt l'aplicacion de la lèi marciala e se proclamèt president en
1983. Lo demorèt fins a 1990 après l'organizacion d'eleccions probablament
trucadas en 1986 per legitimar son poder. Durant sa presidéncia, s'ocupèt de
melhorar l'administracion dei zònas ruralas e preparèt un plan d'investiment
industriau. Pasmens, a la fin de la Guèrra Freja, l'abséncia de sostèn
estrangier l'empachèt de resistir ai manifestacions entraïnats per la Liga Awami
e lo BNP.

En 1991, d'eleccions foguèron averadas per lo BNP e Khaleda Zia, frema dau
generau Zia, venguèt lo cap dau govèrn de 1991-1996 puei de 2001-2006. Deguèt
faciar l'oposicion de la Liga Awami que son cap Sheikh Hasina, filha de Sheikh
Mujibur Rahman, foguèt premier ministre en 1996-2001 e ocupa tornarmai aquela
carga dempuei 2009. Aqueu periòde foguèt marcat per d'oposicions politicas
violentas ambé l'organizacion de grèvas que bloquèron de partidas majoras de
l'economia bangladeshis durant leis annadas 1990. D'autra part, quatre factors
diferents menaçan l'estabilitat dau poder actuau :

Bangladèsh es una republica democratica parlementària multipartita qu'aplica lo
principi de separacion dei poders dempuei 2007. Es dirigit per un president de
la Republica que son ròtle es subretot simbòlic e per un Premier Ministre que
tèn la màger part dau poder executiu. Lo poder legislatiu es tengut per un
parlament monocamerau. Enfin, lo sistèma judiciari es dirigit per una Cort
Suprèma.

La Constitucion foguèt adoptada en 1972 e emendada 14 còps. Proclamèt quatre
principis fondamentaus per l'organizacion dau país qu'èran lo nacionalisme, lo
socialisme, la democracia e la laïcitat. Lo darrier principi impausa un limit
important ai movements politics religiós que dos foguèron enebits en 2005.

Lei dos partits politics principaus son lo Partit nacionalista de Bangladèsh
(BNP) e la Liga Awami (AL). Lo premier es un partit conservador liberau. Lo
segond es un partit sociaudemocrata laïc.

Lo poder legislatiu es tengut per un parlament monocamerau de 350 deputats
elegits per un mandat de cinc annadas au sufragi universau dirècte. En 2009, 50
sètis èran reservats ai fremas.

Bangladèsh es organizat en divisions, districtes, upazilas ò tanas
(sota-districtes ò commissariats en occitan), parishads e vilatges. Lei
divisions, lei districtes e leis upazilas son d'entitats administrativas que son
dirigits per de foncionaris nomats per lo govèrn. En revènge, ai nivèus pus
febles de l'administracion, i a d'eleccions per designar lei caps locaus de
l'administracion. Dins lei zònas urbanas, lei metropòlis pus importantas an
tanben una administracion comunala elegida per leis abitants que pòu se cargar
d'afaires importants.

Lo drapèu bangladeshi foguèt adoptat oficialament lo 17 de genier de 1972 mai
foguèt utilizat tre lo 3 de març de 1971. Lo roge representa la sang dei
Bangladeshis tuats dempuei 1947 dins lei combats còntra Paquistan e lo vèrd
representa la vitalitat, la jovença e lei terras agricòlas dau país. L'emblèma
foguèt tanben adoptat en 1972 après l'independéncia. Es format d'un nenufar,
representant lei rius dau país, enquacrat de garbas de ris simbolizant lo manjar
de basa de la populacion. L'imne nacionau es Amar Shonar Bangla compausada per
Rabindranath Tagore (qu'es tanben l'autor de l'imne indian). Enfin, Bangladèsh a
ges de devisa.

Bangladèsh fa partida de la màger part deis organizacions internacionalas coma
l'ONU ò lo Commonwealth dempuei 1974. En particular, participa activament a
divèrsei missions dei Nacions Unidas (RDC, Timòr Èst...). A tanben un ròtle
important dins d'organizacions regionalas asiaticas coma l'Associacion
sud-asiatica per la cooperacion regionala (ASACR).

Au nivèu diplomatic, lei relacions pus importantas de Bangladèsh son aquelei amb
Índia, Paquistan e Republica Populara de China. Lo premier país es fòrça
importanta car l'armada indiana ajudèt d'un biais decisiu lei movements
independentistas bangladeshis durant la Tresena Guèrra Indopaquistanesa e car
Índia es quasiment l'unic estat frontalier de Bangladèsh. Inicialament bònas,
coneisson una desgradacion progressiva dempuei 1975 e la bastida de la restanca
de Farakka que causa una demenicion dei quantitats d'aiga disponibles per la
populacion bangladeshis e de degalhs environamentaus importants. Puei, d'autrei
dificultats apareguèron coma de tensions a prepaus dau traçat de la frontiera
(escaramochas armadas en 2001) e dau passatge d'un flux important de d'immigrats
entre lei dos país (bastida d'una barriera per lo govèrn indian).

Per equilibrar lei relacions amb Índia, Bangladèsh desvolopèt pauc a pauc sei
relacions ambé Paquistan e subretot ambé China. Aquelei liames regardan
magerament lo desvolopament de cambis economics e militars.

En 2012, lei fòrças armadas bangladeshis èran compausadas de 400 000 òmes
devesidas entre tres fòrças regularas terrèstra, navala e aeriana e doas fòrças
paramilitaras de doana cargadas de protegir e de contraròtlar lei frontieras e
lo litorau. Son budget èra de 2,5 miliards de dolars, ço que representava 1,8%
dau PIB nacionau. Foguèron creadas a partir dei fòrças bangladeshis que luchèron
còntra Paquistan pendent la Tresena Guèrra Indopaquistanesa en 1971. Dempuei
aqueu conflicte, l'armada de Bangladèsh menèt ges de guèrra majora. Pasmens,
organizèt divèrsei còps d'estat intèrnes entre 1975 e 1982. Es tanben venguda un
actor major deis operacions de l'ONU e participèt a un conflicte frontalier amb
Índia en 2001.

Bangladèsh es economicament un país pauc avançat en desvolopament rapide dempuei
leis annadas 1990 amb un PIB de 122 miliards de dolars en 2012 en valor bruta e
de 311 miliards en paritat de poder de crompa (44en reng mondiau). Aquò
representava donc solament 1 500 $/ab,ço qu'èra un dei nivèus pus febles de la
planeta. Pasmens, aqueu PIB conois una creissença importanta (6% en 2008)
gràcias a l'installacion d'industria deslocalizada dempuei lei país desvolopats,
especialament dins l'industria tèxtila qu'es venguda lo motor de l'economia
bangladeshi.

En 2008, lo sector primari representava 17,5% dau PIB bangladeshi e emplegava
45% de la populacion activa. Èra donc lo centre d'activitat de la màger part
deis abitants. Lei produccions principalas son destinadas a la consomacion
nacionala e tanben a l'exportacion. Gràcias au melhorament dei tecnicas
d'aigatge, au desvolopament de l'utilizacion d'engrais e d'insecticidas
entraïnant e a la generalizacion de crèdits ruraus, l'agricultura bangladeshi a
realizat de progrès importants dempuei l'independéncia. Pasmens, en causa de sa
populacion importanta, es totjorn pas capable de contentar sei besonhs nacionaus
e dèu importar una partida significativa de son alimentacion de basa. Aqueu
problema pòu venir grèu dins lo cas de precipitacion febla car l'agricultura
bangladeshi es fòrça dependenta de la preséncia sufisenta d'aiga. De mai, en
fòra d'aquelei tensions alimentaras, i a tanben de tensions environamentalas
causat per la pollucion d'aiga (egalament causada per la concentracion
demografica importanta) ò per l'aumentacion dau nivèu de l'ocean.

Lo ris es la premiera produccion nacionala (4en reng mondiau en 2009). Lo jute
(2en reng), lei trufas (6en), lo lach de cabra (2en), lei mangas (8en) e la carn
(cabras ò bovins) èran leis autrei produccions de remarca. Lo problema principau
de Bangladèsh es la feblessa de sa produccion de blat qu'es lo produch agricòla
pus importat.

Lei ressorsas naturalas dau país son raras levat deis idrocarburs. En
particular, Bangladèsh tèn de resèrvas importantas de gas naturaus . Son
esplecha es encara limitada ai besonhs de l'economia nacionala mai acomencèt
d'interessar divèrsei companhiás estrangieras.

En 2008, lo sector segondari bangladeshi representava 28,5% dau PIB nacionau e
30% deis emplechs. Dempuei leis annadas 1990, es un sector que conois una
expansion importanta gràcias a l'implantacion d'industrias aprofichant la man
d'òbra pauc qualificada a bas còst fòrça nombrosa dins lo país. Aquela industria
es magerament destinada a l'exportacion. Es dominada per lo sector tèxtil que
foguèt implantada per lei Britanics e que conoguèt divèrsei modernizacions per
se diversificar de l'industria unica de jute vèrs la fabricacion de vestiments.
En 2009, lo domeni tèxtil representava 80% deis exportacions bangladeshis e
agantava lo segond reng mondiau après China. Leis autreis industrias de remarca
en 2009 èran la siderurgia, la produccion de medicaments, lo sector dau
bastiment, l'informatica e l'industria electronica.

En 2008, lo sector terciari representava 53,9% dau PIB e 25% de la populacion
activa. Es un sector en expansion rapida, especialament dins lei domenis de
transpòrt, de comunicacion e d'energia.

Bangladèsh a una cultura anciana e rica eissida de l'anciana region indiana de
Bengala que sa mitat orientala correspond au territòri bangladeshi actuau.
Ansin, coma Índia, Bangladèsh presenta una literatura e una musica fòrça rica e
anciana qu'apareguèron dins lo corrent deis estats dispareguts de la peninsula
indiana. Lo tèxte pus ancian conegut data dau sègle VII. Fins au sègle XIX, lei
tematicas religiosas bangladeshis e lei traduccions d'autreis òbras d'originas
indianas dominèron la literatura de Bengala. Puei, a partir dau sègle XIX, se
desvolopèt de tematicas novèlas, especialament dins lo domeni de la poesia ambé
Rabindranath Tagore (Prèmi Nobel de Literatura en 1913) e Kazi Nazrul Islam.
Aparegut au començament dau sègle XX dins l'Índia Britanica, lo cinèma a una
popularitat gròssa amb una produccion anuala de 80 films.



https://oc.wikipedia.org/wiki/Argeria

Argeria (en arabi: الجزائر Barr al Jazair), oficialament Republica Argeriana
Democratica e Populara, es un dels païses pus importants d'Africa del Nòrd.
Confronta Tunisia al nòrd-èst, Libia a l'èst, Nigèr al sud-èst, Mali al sud,
Mauritània al sud-oèst e Marròc a l'oèst. Es bordat per la Mar Mediterranèa al
nòrd.

Pendent l'Antiquitat, la region foguèt magerament dominada per lei berbèrs e per
la vila de Cartage. Durant lei guèrras punicas, Massinissa formèt l'estat de
Numibia dins lo nòrd dau país e s'alièt ambé lei Romans per luchar còntra lo
poder de Cartage que foguèt finalament destrucha en 146 avC. Pasmens, a la mòrt
de Massinissa en 148 avC, se debanèt una crisi de succession encoratjada per
Roma que va entraïnar la division dau reiaume entre sei dos eiretiers. En 112
avC, l'invasion de Numibia orientala e l'execucion d'unei marchands romans per
lei Numibians occidentaus de Jugurtu entraïnèt l'intervencion dirècta de
l'armada romana que capturèt Jugurta en 104 avC ambé l'ajuda de Mauretània.
Numibia es alora devesida entre Mauretània per la mitat occidentala e un rèi
vassau de Roma per la partida orientala.

Durant la guèrra civila entre Cesar e Pompèa, la region sostenguèt lo segond e
foguèt brèvament ocupada dirèctament per lei Romans après sa desfacha. Un rèi
vassau foguèt tornarmai installat en 25 avC mai la realitat dau poder foguèt
exercida per un legat roman. Fins a la fin de l'Empèri Roman, la region será
sota lo contraròtle d'un representent dirèct de l'emperaire en causa de divèrsei
revòutas còntra la dominacion romana.

En 256, lo crestianisme s'espandiguèt dins la region e la màger part de
populacion se convertiguèt durant lo sègle IV. Pasmens, en causa dei tensions
malaisadas entre la província e lo poder centrau, se desvolopèt l'eresia
donastista causant lo mandadís d'un còrs expedicionari roman per la reprimir
dins leis annadas 310. Après de tensions novèlas causadas per una secta
extremista dei donadonistas, lo movement foguèt declarat eretic per l'emperaire
en 409 e exterminat durant la premiera mitat dau sègle V. Pasmens, en 430, lo
nòrd d'Africa foguèt envaït per lei Vandals qu'i formèron un estat e i installèt
lo crestianisme arian. Vengut una poissança regionala importanta, lo reiaume
vandal foguèt conquist e destruch per lei Bizantins en 533-534.

Au sègle VII, la feblesa dau poder centrau bizantin en fàcia de l'expansion
musulmana entraïnèt la conquista de la region per leis armadas aràbias. Lei
tribús berbèras assaièron de luchar mai foguèron finalament vencudas en 708.
Argeria va pauc a pauc s'islamizar. Après lo declin dau poder abbassida,
divèrseis estats se formèron dins la region qu'èran vassaus teorics dau Califa
de Bagdad o oficialament independents. Una tièra de conflictes se debanèron au
sègle XI entre lei tribús berbèras dau sud e leis estats mai urbans dau nòrd. En
1152, aquel ensems foguèt unificat per leis Almohades que dirigiguèron lo Magreb
e Al Andalús fins a 1269.

Pasmens, leis Almohades s'afondrèron sota la pression dau movement de la
Reconquista. Au sègle XIII, la region foguèt alora devesida entre lo Sultanat
d'Abd al-Wadid ocupant lo centre de Magreb e lo Sultanat Hafsida centrat sus la
Tunisia e l'èst d'Argeria. Au sègle XVI, deguèron faciar leis atacas europèas
d'après la Reconquista e l'invasion deis Otomans. Lei premiers capitèron
d'ocupar unei pòrts que foguèron solidament fortificats e lei segonds prenguèron
lo contraròtle complet de la region a la fin dau sègle XVI.

En 1515, foguèt creat la Regéncia d'Argier qu'èra un estat vassau de l'Empèri
Otoman que va dominar Argeria fins a 1830. Dins aquò, en causa de la feblesa
numerica dau contingent turc ocupant Argeria, lo govèrn d'Argeria deguèt obtenir
lo sostèn de tribús localas. Ansin, lo poder centrau demorèt relativament feble
e aguèt de dificultats regularas per dominar totei lei caps locaus dins lei
montanhas o lo desert. Per exemple, unei reiaumes cabils venguèron independents
e lo demorèron fins ai sègles XVIII e XIX. De mai, l'economia dau país foguèt
totjorn fragila e en partida dependenta dei profiechs de la piratariá. Ansin, la
Regéncia aguèt de relacions tesadas ambé leis autreis estats mediteranèus. En
revènge, l'absència d'interés economics importants e la distància a respèct dei
centres dau poder otoman permetèron a la Regéncia de venir progressivament
independenta.

Au començament dau sègle XIX, la Regéncia deguèt faciar de dificultats gròssas
quand son sostèn a la piratariá entraïnèt de reaccions militaras importantas
deis Estats Units e de certaneis estats europèus. Dins leis annadas 1820, lei
relacions se degradèron fòrtament ambé França a prepaus dau pagament d'un deute
contractat per lo govèrn revolucionari e de la fortificacion d'un entrepaus
argerians utilizats per lei marchands francés. En 1827, un incident diplomatic
entre un consul francés e lo dey d'Argier foguèt utilizat coma pretèxte per una
invasion francesa que son objectiu èra de restaurar l'imatge de França e de sa
familha reiala.

En 1830, un còrs expedicionari francés conquistèt Argier e comencèt la conquista
dau país que será lònga e murtriera. Leis etapas majoras d'aquela conquista
foguèron la guèrra còntra l'emir Abd el-Kader (1839-1847), lo sètge de Zaatcha
(1848), la capitulacion dei Beni-M’zab (1852) e l'invasion de Cabilia que se
revòutèt sensa succès unei còps fins a 1872. Lo Sahara serà conquistat en 1902.

Après lei victòrias francesas, la region venguèt una colonia de poblament
europèu e de departaments i foguèron creats a partir de 1848. De regimes de lèis
separadas foguèron adoptadas per lei ciutadans europèus magerament francés e
leis abitants indigèns. A partir dau començament dau sègle XX, d'intellectuaus
argerians indigèns acomencèron de revendicar l'indepéndia dau país. Inicialament
feble, aqueu movement se renforcèt après l'afebliment francés consecutiu a la
Segonda Guèrra Mondiala. En 1954, la desfacha francesa còntra lo Vietminh e
l'independéncia d'Indochina entraïnèt l'acomençaça de l'insureccion independista
sota la direccion dau FLN (Front de Liberacion Nacionala). Fòrça saunosa,
s'acabèt en 1962 per una desfacha francesa novèla e la reconoissança de
l'independéncia d'Argeria dins sei frontieras contemporanèas.

Argeria venguèt independenta lo 3 de julhèt de 1962. Pasmens, de tensions e de
conflictes apareguèron rapidàment entre lei caps de l'insureccion e entre lo
govèrn centrau e certanei minoritat coma lei Cabils. Lo 19 de junh de 1965, lo
president Ahmed Ben Bella foguèt rebutat per un còp d'estat dirigit per lo
ministre de la Defensa Houari Boumédiène. Decidiguèt de gardar lo sistèma de
partit unic de son predecessor e chausiguèt de renfòrçar l'independéncia dau
país per la nacionalizacion d'indústrias estrategicas (petròli, gas...) e de
s'inspirar dei principis socialistas per desvolopar l'economia. A sa mòrt en
1978, Boumédiène foguèt remplaçat per Chadli Bendjedid que va dirigir lo país
fins a 1992. Durant aqueu periòde, la diplomàcia argeriana obtenguèt divèrsei
succès coma lo melhorament dei relacions ambé França mai lo caractèr autocratic
dau regime entraïnèt una agitacion intèrna que va obligir lo regime d'acceptar
una democratizacion e l'organizacion d'eleccions liuras.

Lo 26 de decembre de 1991, la victòria deis islamistas dau FIS au premier torn
deis eleccions legislativas entraïnèt la demission dau president Chadli. Un Aut
Comitat d'Estat foguèt creat per lo remplaçar e lo procès electorau foguèt
arrestat. Aquò marquèt lo començament de la guèrra civila argeriana que va
s'acabar en 2002. D'eleccions presidencialas foguèron organizadas en 1994 e
veguèron lo succès de Liamine Zeroual maugrat d'accusacions de fraudas massivas
puei d'Abdelaziz Bouteflika en 1999 totjorn ambé d'accusacions similaras.

Argeria es lo país pus grand d'Africa amb una superficia egala a 2 381 741 km² e
dau monde aràbi. Lo nòrd es dominat per lei cadenas de montanhas de l'Atlàs e lo
sud per lo desert saharian.

Lo clima d'Argeria seguís la division fisica dau territòri. Lo nòrd tèn un clima
mediterranèu e lo sud tèn un clima desertic amb una amplitud termica importanta.
Lei vents son fòrça variables au nòrd e au sud mai sei velocitats agantan
rarament mai de 120 km/h. Son relativament presents dins la region de Sahara.

Argeria es una republica caracterizada per un poder presidenciau fòrt que seis
institucions son organizadas per una constitucion adoptada lo 10 de setembre de
1963 e revisats tres còps en 1976, 1989 e 1996.

Lo poder executiu es dirigit per lo President de la Republica qu'es tanben lo
cap suprèm dei fòrças armadas e lo Ministre de la Defensa. A lo drech de nomar
lo cap dau govèrn e sei ministres sus prepausicion dau Premier Ministre. Es
elegit au sufragi universau dirèct per cinc annadas. Dempuei 2008, i a plus de
limitacion au nombre de mandats presidenciaus successius.

Dins aquò, se fau notar lo ròtle important dei fòrças armadas dins lei procès de
presa de decision. Tènon totjorn un poder important en causa dau mantenement de
sei drechs especiaus dins lo quadre de la lucha anti-terrorista còntra lo Grop
Salafista per la Predicacion e lo Combat e d'autrei movemens islamistas. De mai,
la corrupcion es un problema regular deis institucions argerianas, especialament
en causa d'accusacions de frauda pendent leis eleccions. Ansin, l'indici de
percepcion de la corrupcion argerian èra egau a 2,9 en 2011.

Lo drapèu modèrn d'Argeria foguèt inicialament lo drapèu oficiau dau FLN. Foguèt
adoptat en 1962 e sei caracteristicas defenidas l'annada seguenta. Foguèt format
per la mescla d'unei drapèus adoptats per lei movements nacionalistas de la
premiera mitat dau sègle XX e una forma fòrça similara foguèt utilizat durant
lei chaples de Setif en mai de 1945. Es utilizat sus totei lei bastiments
oficiaus militars o civius.

L'imne argerian es dich Kassaman. Foguèt escrich per Moufdi Zakaria en 1955
durant la guèrra d'independéncia. La musica es l'òbra de l'Egipcian Mohamed
Fawzi.

Segon la Constitucion, lei províncias tènon una autonòmia economica limitada e
d'assembladas pròprias elegidas per cinc annadas au sufragi universau dirèct.
Cada província tèn tanben un representant dau poder executiu centrau dich wali.

La lenga nacionala e oficiala d'Argeria es l'aràbi classic. Lo tamazight o
berbèr a l'estatut de lenga nacionala dempuei abriu de 2002. Aquelei doas lengas
tènon una varietat dialectala importanta. L'aràbi quotidian pus utilizat es un
dialècte dich dardja que tèn d'estructuras e de mòts venent dau berbèr, dau
francés, dau turc e de l'espanhòu. Lei percentatges de locutors d'aquelei lengas
son mau coneguts. S'estima que l'aràbi es parlat per 70 a 85% de la populacion e
lo berbèr per 35 a 50%.

En fòra de l'aràbi e dau berbèr, lo francés es relativament present. Ambé 16
milions de locutors francofòns, Argeria será lo segond país francofòn dau monde
après França. Ansin, meme se lo govèrn a una politica activa d'arabizacion e es
pas membre de l'Organizacion de la Francofònia, aquela lenga demora totjorn
utilizada per leis elèits de la societat. Enfin, se fau notar l'existéncia d'una
minoritat de locutors espanhòus dins la vila d'Oran que foguèt conquista e
ocupada per Espanha de 1509 a 1792.

Dempuei 1962, lo govèrn argerian a desvolopat una economia planificada fòrtament
centralizada que seis objectius èra de permetre l'independéncia economica dau
país. Per aquò, se debanèt una tièra de nacionalizacions d'entrepresas,
magerament estrangieras. Puei, un esfòrç d'industrializacion foguèt acomençada.
Dins aquò, a partir de 1986, la demenicion dau pretz de petròli entraïnèt de
dificultats financieras per lo govèrn centrau que deguèt acceptar un plan
d'ajustament estructurau dau FMI en 1988 e s'engatjar vèrs l'adopcion d'un
regime economic mai liberau.

Au començament dau sègle XXI, Argeria es caracterizada per l'importància de
l'indústria de petròli e leis exportacions d'idrocarburs son la basa de
l'economia representant 46% dau PIB argerian en 2006. Ansin, lo país es lo 4en
exportator de gas naturau e lo 9en de petròli. En fòra d'aquelei sectors,
existís de jaciments de fèrre importants dins lo sud-oèst e d'aur, de zinc e
d'urani dins lo sud. L'agricultura tèn tanben una plaça importanta e
representava 8% dau PIB en 2006. Pasmens, aquela produccion es gaire exportada
mai magerament destinada au mercat interior argerian.

L'indústria non ligada a l'esplecha d'idrocarburs es un sector limitat de
l'economia que representava solament 5% dau PIB en 2006. Lei servicis
representavan lo rèsta, siá 41%. Lei domenis principaus son lei servicis
marchands e lo sector de la construccion.

Gràcias a son istòria vièlha e sa riquessa lingüistica, Argeria tèn un patrimòni
cultura important e dinamic. D'efèct, lo país assosta un nombre grand de
vestigis arqueologics que sept son classats au patrimòni de l'UNESCO. De mai, lo
torisme tèn tanben pas de politica de desvolopament pròpria e la manca
d'infrasturas adaptadas au torisme internacionau es fòrça importanta, subretot
en comparason dei vesins marroquin e tunisian.

Leis autreis aspècts culturaus an una situacion melhora gràcias a la riquessa
etnica dau país e sa posicion de crosiera entre leis influéncias europèas,
magerament francesa, e africanas. Ansin, Argeria foguèt una fònt d'inspiracion
per lei pintors francés tre lo sègle XIX e la pintura es demorada activa après
l'independéncia ambé d'artistas coma Mohammed Racim. Lei domenis dau teatre e
dau cinèma son tanben relativament dinamics. Pasmens, leis arts pus famós de la
cultura argeriana son la literatura e la musica. Lo premier foguèt inicialament
fòrtament inspirat per lo besonh d'afirmar l'identitat nacionalau dau país ambé
d'autors coma Mohammed Racim o Katem Yacine. Puei, leis escribans foguèron
marcats per la guèrra civila dins d'òbras coma Le Serment des Barbares de
Boualem Sansal o L’Attentat de Yasmina Khadra. Se fau notar qu'aquela literatura
tèn un nombre important d'autors en francés qu'an un succès grand dins aqueu
país. De son caire, la musica d'Argeria tèn divèrseis estils fòrça diferents.
Lei pus coneguts son la musica classica d'inspiracion arabo-andalosa, lo raï
aparegut au començament dau sègle XX e la musica cabila.



https://oc.wikipedia.org/wiki/1759

Perseguida de la Guèrra de Sèt Ans onte lei fòrças francesas enregistrèron mai
d'una desfacha. D'efèct, còntra Hannover, una importanta armada francesa foguèt
batuda a la batalha de Minden (1èr d'aost) e deguèt se retirar. Aquò empachava
de sostenir Austria còntra Prússia e d'acabar definitivament la guèrra amb una
victòria còntra l'aliat principau de Londres. Totjorn en Euròpa, lo comandament
francés preparèt un plan ambiciós per atacar dirèctament lo territòri britanic.
Pasmens, lei flòtas necessàrias an aqueu projècte foguèron vencudas a Lagos (19
d'aost) e a Quiberon (20 de novembre).

En America, la situacion se desgradèt ambé la pèrda de Quebèc après un lòng
sètge (26 de junh - 18 de setembre) e la mòrt dau generau Loís Josep de Montcalm
a la batalha dei Plans d'Abraham (13 de setembre). Pasmens, l'armada francesa
capitèt de retirar e de tornar organizar sei darrierei fòrças. Poguèt ansin
contuniar la lucha e preparar una còntra-ofensiva (→ 1760). Dins leis Antilhas,
Guadalope foguèt tanben ocupada per lei Britanics. Enfin, en Asia, lo sètge de
Madras foguèt abandonat après l'arribada de renfòrç britanics.

Après aver restaurar sei fòrças l'annada precedenta (→1758), Austria poguèt
atacar dirèctament Prússia e li infligir doas desfachas saunosas a Kunersdorf
(12 d'aost) e a Maxen (21 de novembre). Pasmens, coma en 1757 e en 1758, lei
generaus austrians foguèron pas capables d'aprofichar aquelei succès per
destrurre definitivament l'armada enemiga que poguèt donc se reorganizar.

Annada catastrofica per Prússia que foguèt desfacha sus totei lei frònts e
perdiguèt una partida importanta de son territòri après lei batalhas de Kay (23
de julhet còntra lei Rus), de Kunersdorf (12 d'aost còntra leis Austrians e lei
Rus) e de Maxen (21 de novembre còntra leis Austrians). Lei pèrdas èran de
43 000 òmes e d'au mens 200 canons. Pasmens, lei coalizats mau capitèron
d'esplechar aquelei victòrias, çò que permetèt a l'armada prussiana de
subreviure (→1760).

En Euròpa, lei Britanics deguèron faciar lei projèctes d'ofensivas francesas
còntra Hannover e còntra leis Illas Britanicas. D'efèct, après sei reviradas de
1758, lei Francés avián tornat organizar una armada per atacar en Alemanha.
Capitèron de prendre Minden, centre d'avitalhament important, mai una
còntra-ofensiva deis aliats de Londres permetèt de reprendre la vila lo 1èr
d'aost. Pasmens, Ferrand de Brunswick-Lüneburg poguèt pas aprofichar sa victòria
per perseguir l'armada francesa en retirada car deguèt mandar de renfòrç en
Prússia onte la situacion èra fòrça marrida. En parallèl, la marina britanica
deguèt destrurre leis esquadras francesas cargadas d'organizar un desbarcament
dins leis Illas Britanicas. Aquò entraïnèt doas batalhas navalas a Lagos (19
d'aost) e a Quiberon (20 de novembre). Lei dos combats s'acabèron per de
victòrias britanicas que permetèron d'empedir leis operacions de desbarcament.

Regardant leis operacions dins lei colonias, lei Britanics prenguèron
l'avantatge en Canadà. Gràcias a sa flòta e a sa superioritat numerica, poguèron
desbarcar una gròssa armada a l'entorn de Quebèc que son sètge comencèt lo 26 de
junh. En despiech d'una resisténcia acarnada, lei Francés foguèron vencuts lo 13
de setembre a la batalha dei Plans d'Abraham e obligats d'abandonar la vila que
capitulèt lo 18 de setembre. Pasmens, lei Britanics mau capitèron de destrurre
lei rèstas de l'armada francesa que poguèt se reorganizar dins lo nòrd (→ 1760).
Dins leis Antilhas, una expedicion britanica capitèt tanben de prendre
Guadalope. Enfin, ais Índias, l'arribada de renfòrç permetèt ai Britanics de
protegir Madras que son sètge foguèt abandonat per lei Francés.

Après sei succès parciaus de l'annada precedenta, lei Rus capitèron d'infligir
de desfachas duras a son adversari prussian a Kay (23 de julhet) e a Kunersdorf
(12 d'aost). Pasmens, la coordenacion ambé leis Austrians èra marrida e lei doas
aliats aprofichèron pas la situacion per anientar lei darrierei fòrças
prussianas. Ansin, Frederic II poguèt un còp de mai tornar organizar sei fòrças
e perseguir lo combat.

En Tigre, revòuta dau ras de Tigre Mikael Sehul còntra lo ras d'Adua Haymanot
qu'èra son senhor. Capitèt de conquistar la vila e d'executar Haymanot. Annexèt
la ciutat au sieu territòri e, gràcias ai revenguts importants d'aquela crosiera
comerciala, poguèt rapidament crompar una armada de plusors miliers d'òmes
equipats d'armas de fuòc.

Dins l'estèpa, perseguida e fin de la revòuta dei Jungars. D'efèct, lei pèrdas
catastroficas entraïnadas per la politica d'exterminacion dei Chinés minèron la
defensa deis insurgents que deguèron se retirar vèrs l'oèst onte la màger part
foguèt anientada. La destruccion dau Khanat Jungar e de son pòble — 600 000
Jungars foguèron tuats entre 1755 e 1759 sus una populacion d'aperaquí 800 000
personas — èra un succès important per l'emperaire Qianlong que capitèt ansin
d'eliminar un pòble nomada relativament agitat e poguèt poblar l'ancian
territòri dei vencuts per de populacions fidèlas. Aquò li permetèt de renfòrçar
sa frontiera occidentala e d'estendre l'influéncia chinesa en Asia Centrala — çò
qu'èra son projècte iniciau.



https://oc.wikipedia.org/wiki/1999

Perseguida de la guèrra còntra Eritrèa que son debanament veguèt una alternància
de periòdes de negociacions e de combats. Lei negociacions obtenguèron ges de
resultat dins lo corrent de l'annada. Lei combats principaus aguèron luòc en
febrier e en mai. Premier, leis Etiopians prenguèron l'avantatge e
reconquistèron la vila de Badme, enjòc principau de la guèrra, e intrèron sus lo
territòri eritrèu en febrier. En revènge, en mai, una ataca novèla de l'armada
etiopiana s'acabèt per una revirada dins lo sector dau vilatge de Velessa.

Dins lo nòrd-èst dau país, après sa revirada de l'annada precedenta (→ 1998), lo
movement secessionista de la Caprivi Liberation Army organizèt una tiera
d'atacas suspresas còntra lei posicions de l'armada namibiana. Pasmens, après de
combats malaisats, lei soudats dau govèrn centrau reprenguèron lo contraròtle de
la situacion tuats 14 rebèls e capturant 300 presoniers. Aquò marquèt la
victòria finala dau govèrn dins la Guèrra de Caprivi.

De son caire, lo president Sam Nujoma (SWAPO) faguèt modificar la constitucion
per obtenir lo drech de se presentar un tresen còp a l'eleccion presidenciala.
Foguèt reelegit aisament ambé 76,8% dei sufragis exprimits.

Arrestacion d'Óscar Ramírez, cap de la guerilha comunista dau Sendier Luminós.
Ja afeblida per l'arrestacion de son cap istoric, Abimael Guzmán, en 1992, la
guerilha s'afondrèt e foguèt a tòrt considerada coma destrucha en 2000 per leis
autoritats perovianas. En realitat, plusors subrevivents se gropèron a l'entorn
de Florindo Eleuterio Flores Hala que capitèron de reorganizar sei fòrças dins
lo centre dau país (→ 2002).



https://oc.wikipedia.org/wiki/USA

Los Estats Units d’America (EUA o los Estats Units, o mai los USA [ˌyˌɛsˈa] - en
anglés United States of America, United States, USA) son un estat federal de
l’America del Nòrd qu’es bordat pels oceans Atlantic a l’èst e Pacific a l’oèst.
Confronta Mexic al sud e Canadà al nòrd.

Lo gentilici es tradicionalament american -a, o segon d’unes mai recentament
estatsunidenc -a.

Los pòbles indigènas del territòri continental dels Estats Units e d'Alaska
arribèron dempuèi Asia, segon l'ipotèsi mai acceptada del poblament del
continent. Comencèron d'arribar fa 12 000 o 40 000 ans. Divèrsas comunitats
indigènas de l'èra precolombina desvolopèron de tecnicas agricòlas avançadas, de
complèxes arquitectonics e de societats de vila-estat. En 1492, l'explorador
Cristòl Colomb, jol contracte de la corona espanhòla arribèt dins las islas
Cariba, aquò foguèt lo primièr contacte europèu amb los pòbles nadius. Pendent
los ans seguents, la majoritat dels pòbles nòrd-americans moriguèron de las
epidèmias europèas desconegudas al Nòu Mond.

Lo 2 d'abril, de 1513, lo conquistador espanhòl Juan Ponce de León arribèt al
territòri que nomenèt Florida—la primièra arribada europèa documentada al
territòri que seriá mai tard los Estats Units. De las colònias qu'Espanha
establiguèt dins la region, sol lo poblament de Sant Agustin, fondat en 1565
subrevisquèt. Dins los poblaments posteriors en Califòrnia e autres territòris
de la Nòva Espanha—après Mexic— s'establiguèron d'immigrants espanhòls. Los
franceses s'installèron en Nòva França lo meteis sègle près dels Grands Lacs,
consacrats al comèrci de las pèls. França amb lo temps estendèt los sieus
territòris cap al sud fins al Golf de Mexic. Los primièrs poblaments angleses
capitats serián la colònia de Virgínia a Jamestown en 1607 e la colònia de
Plymouth dels pelegrins. L'establiment de la Colònia de la Baia de Massachusetts
produsiguèt una ondada d'imigracion; en 1634 s'èran installats en Nòva
Anglatèrra 10 000 puritans. Entre 1610 e la Guèrra d'Independéncia dels Estats
Units s'envièron près de 50 000 presonièrs a las colònias nòrd-americanas de la
Grand Bretanha. Dempuèi 1614, los neerlandeses establiguèron divèrses poblaments
als bòrds del riu Hudson près de la còsta, e en Nòva Amsterdam per l'illa de
Manhattan. Lo poblament anterior de la Nòva Suècia, fondat al bòrd del riu
Delaware en 1638 foguèt pres pels neerlandeses en 1655.

En 1674, las fòrças anglesas avián ja ganhat las ancianas colònias neerlandesas;
la província dels Nòus Païses Basses foguèt rebatejada Nòva York. de mai en mai
de personas immigravan en America del Nòrd, subretot al sud del territòri actual
dels Estats Units, fòrça d'entre eles èran d'esclaus. Amb la division de las
Carolinas en 1729 e la colonizacion de Georgia en 1732, las tretze colònias que
se farián independentas per formar los Estats Units, s'èran ja establidas. Totas
tretze avián de formas de govèrn local amb d'eleccions que i participavan d'òmes
liures, segon la tradicion dels dreches dels angleses; aquela forma d'autonomia
enfortiguèt lo republicanisme. Totas tretze avián legalizat lo comèrci d'esclaus
d'Africa. Amb un taus de natalitat naut, una mortalitat bassa e l'imigracion
contunha, la populacion de las colònias doblava cada vint-e-cinc ans. Lo
movement crestian de reviscolament dels decennis de 1730 e 1740, conegut jol nom
de Grand Revelh donèt fòrça a la religiositat e a la libertat religiosa. Pendent
la Guèrra francesa e indiana, las fòrças britanicas prenguèron lo territòri de
Canadà als franceses, mas la populacion francòfona demorèt isolada politicament
de las tretze colònias del sud. En 1770, aquelas tretze colònias avián ja una
populacion de tres milions de personas, aperaquí la mitat de la populacion de
Grand Bretanha. Maldespièit del fach que pagavan d'impòstes, avián pas cap de
representacion al Parlament de la Grand Bretanha.

Amb l'agravament de las tensions entre los colons nòrd-americans e los
britanics, esclatèt la Guèrra d'Independéncia dels Estats Units entre 1775 e
1781. Lo 14 de junh, de 1775, lo Segond Congrès Continental, amassat a
Filadèlfia, establiguèt l'Armada Continentala, jol comandament de George
Washington. E en proclamant que « totes los òmes son creats parièrs » e dotats
de « dreches inalienables », lo Congrès adoptèt la Declaracion de
l'Independéncia lo 4 de julhet, de 1776. La declaracion, escricha gaireben tota
per Thomas Jefferson, declarava que las colònias emancipadas èran d'estats
sobeirans. En 1777, los Articles de la Confederacion foguèron adoptats, en
jonhent los estats jos un govèrn central flac qu'operèt fins en 1788. Aperaquí
80 000 personas leialas a la corona britanica fugiguèron dels estats rebèls cap
a Canadà e a la Nòva Escòcia. Los nadius nòrd-americans s'aliguèron a ambedoas
partidas del conflicte.

Après la desbranda de l'armada britanica, amb lo supòrt dels franceses, la Grand
Bretanha, mejançant lo Tractat de París reconeguèt la sobeiranetat dels tretze
estats en 1783. Una convencion constitucionala s'amassèt en 1787, amb
l'intencion de crear un govèrn nacional pus fòrt amb poder suls estats
constituents. En junh de 1788, nòu estats avián ja ratificat la nòva
constitucion dels Estats Units, nombre requerit per establir lo nòu govèrn.
George Washington foguèt elegit coma primièr president e lo Congrès res amassèt
pel primièr còp. En 1791 los estats ratifiquèron la Declaracion de Dreches de la
constitucion dels Estats Units, dètz esmendaments a la constitucion
qu'enebissián la restriccion federala de las libertats personalas e garantissián
de divèrsas proteccions legalas. Las opinions en çò que tanh a l'esclavatge
variavan; una clausula de la constitucion l'acceptava fins a 1808. Los estats
del nòrd aboliguèron l'esclavatge entre 1780 e 1804. En 1800, lo govèrn federal
se moguèt dins la nòva capitala Washington DC. Lo Segond Grand Despertar faguèt
de l' evangelisme la fòrça dels movements reformistas.

Lo desir d'expansion territoriala donèt naissença a una sèria de guèrras contra
los nadius nòrd-americans per prene lors tèrras, conegudas pels colons coma lo
Far West. La crompa de Loïsiana a França dupliquèt la superfícia de la nacion.
La guèrra de 1812 contra la Grand Bretanha, enfortiguèt lo nacionalisme
nòrd-american. Après una sèria d'incursions militaras en Florida, Espanha
cediguèt aquel territòri e d'autres de la còsta del Golf en 1819. Los Estats
Units annexèron la Republica de Tèxas en 1845, que s'èra facha independenta de
Mexic qualques ans abans. Lo concèpte del Destin Manifèst se popularizèt pendent
aquel periòde. Amb lo Tractat d'Oregon, s'annexèron los territòris del nòrd-oèst
als Estats Units. Après la Guèrra amb Mexic, los Estats Units prenguèron la
mitat del territòri mexican, que compreniá los territòris de Califòrnia, Nòu
Mexic, Arizòna, Nevada, Colorado, qualques seccions d'Utah e Wyoming, e los
airals disputats de Tèxas. Lo transpòrt ferroviari faguèt lo movement de
migrants fòrça mai facil malgrat qu'aumentèt los conflictes amb los amerindis.

Las tensions entre los estats que protegissián l'esclavatge —coneguts coma los
"estats esclaus"— e los estats liures s'agreugèron amb l'annexion de nòus estats
a la federacion, e la possibilitat d'i enebir l'esclavatge. Abraham Lincoln,
Candidat del Partit Republican, que s'opausava a l'esclavatge, foguèt elegit per
president en 1860. Abans de prene lo poder, sèt estats esclaus declarèron lor
secession dels Estats Units e formèron los Estats Confederats d'America. Pel
govèrn federal, la secession èra illegala, e amb la Batalha de Fort Sumter,
esclatèt la Guèrra Civila, e quatre estats s'apondèron mai a la Confederacion.
L'Union —los estats qu'èran demorats en la federacion— declarava la libertat
dels esclaus en avançar la siá armada cap al sud. Après la victòria de l'Union
en 1865, tres esmendaments a la constitucion nòrd-americana assegurèron la
libertat per gaireben quatre milions d'afroamericans qu'avián patit
l'esclavatge. Lo catorzen esmendament los declarèt ciutadans, e lo quinzen lor
autregèt lo drech al vòte. La guèrra aguèt per resultat indirècte una
aumentacion del poder central.

Après la guèrra, l'assassinat del president Lincoln radicalizèt las politicas de
reconstruccion amb l'intencion de reintegrar e rebastir los estats vencuts del
sud e i assegurar a l'encòp la libertat dels esclaus. La resolucion de
l'eleccion presidenciala de 1876 marquèt la fin de la Reconstruccion e
l'aprovacion de las Leis de Jim Crow. Pauc a pauc, los estats del sud aprovèron
de leis que de manièra indirècta mas efectiva, empachavan que los negres
poguèssen votar. Al nòrd, l'urbanizacion e una ondada massiva d'immigrants sens
precedenta accelerèron l'industrializacion del país. Aquela ondada
d'immigracion, que contunhèt fins en 1929, provesiguèt de man d'òbra per las
entrepresas nòvas e transformèt la cultura americana. Los Estats Units crompèron
Alaska a Russia en 1867, en acabant aital l'expansion continentala. Lo Massacre
de Wounded Knee en 1890 foguèt lo darrièr conflicte de las guèrras amb los
amerindis. En 1893, l'anciana monarquia nadiva del reialme de Hawaii foguèt
depausada en còp d'Estat dirigit pels residents nòrd-americans, e l'archipèla
foguèt annexat als Estats Units en 1898. Amb la victòria dels Estats Units en la
Guèrra hispanoamericana sus Espanha, los Estats Units se consolidèron coma
poténcia mondiala, e annexèron Puerto Rico e las Filipinas. Las Filipinas se
faguèron independentas lo sègle seguent; Puerto Rico es a l'ora d'ara un Estat
liure associat als Estats Units.

Quand la Primièra Guèrra Mondiala comencèt en 1914, los Estats Units se
declarèron neutres. Los americans simpatizavan amb los britanics e los
franceses, malgrat que fòrça ciutadans, la majoritat irlandesa e alemanda
s'opausavan a l'intervencion dels Estats Units dins la guèrra. En 1917, los
Estats Units se jonhèron als Aliats, qu'atenguèron la victòria pauc après. En
refusant de s'implicar dins las questions europèas, lo Senat dels Estats Units
ratifiquèt pas lo Tractat de Versalhas qu'establissiá la Liga de Nacions. Lo
país contunhèt amb una politica d'unilateralisme e quitament d'isolament. En
1920, lo movement pels dreches de las femnas atenguèt que s'aprovès lo
dètz-e-noven amendament a la constitucion qu'autrejava lo drech de vòte a las
femnas. Lo govèrn autregèt la ciutadania als amerindis en 1924.

Pendent lo decenni de 1920, los Estats Units coneguèron un periòde de
prosperitat sens precedent amb un rapid creissença industriala rapida, que
totun, culminèt en la casuda de la borsa de Wall Street en 1929 e lo començament
de la Granda Depression, lo periòde economic pus grèu de l'istòria del país e
del mond. La Granda Depression s'agreugèt per en causa de la catastròfa naturala
del "Dust Bowl", o la "Conca de Povàses", coma se nomenèt l'airal central del
país afectat per una grèva seria de tempèstas de povàses pendent gaireben tot lo
decenni dels ans 1930. Après la siá eleccion coma president en 1932, Franklin
Delano Roosevelt introdusiguèt un "Nòu Pacte" (lo New Deal), una sèria de
politicas que permetián l'intervencion del govèrn en las questions economicas.
La nacion se recuperèt pas plenament de la depression economica mas fins la
mobilizacion industriala produsida per l'entrada del país dins la Segonda Guèrra
Mondiala. Los Estats Units, neutres pendent los primièrs ans de la guèrra,
comencèron de provesir de material de guèrra als aliats tre març de 1941.

Lo 7 de decembre, 1941, los Estats Units se jonhèron als Aliats après l'atac
japonés de Pearl Harbor. A causa de la mobilizacion de personas e las despensas
industrialas pel bastiment d'armament, los Estats Units foguèron l'unic país
aligat qu'en acabar la guèrra, èra pus ric e pas pus paure. Lo govèrn
nòrd-american aprovèt lo Plan Marshall per'mor de sosténer economicament la
reconstruccion d'Euròpa. Las reünions de Bretton Woods e Yalta establiguèron un
nòu sistèma d'organizacion internacionala politica e economica. Los Estats Units
fabriquèron la primièra arma nucleara e l'utilizèron sus Hiroshima e Nagasaki en
agost de 1945. Lo Japon capitulèt lo 2 d'agost.

Los Estats Units e l'Union Sovietica s'afrontèron durant lo periòde dich de la
Guèrra Freda e dominèron las questions militaras d'Euròpa mejançant l'OTAN e lo
Pacte de Varsòvia. Los Estats Units promovián la democracia liberala e lo
capitalisme, del temps que l'Union Sovietica promoviá lo comunisme e l'economia
planificada pel govèrn central. Los Estats Units participèron a la Guèrra de
Corèa de 1950 a 1953. Lo Senador Joseph McCarthy dirigiguèt una sèria
d'investigacions anticomunistas.

L'Union Sovietica lancèt la primièra nau espaciala tripulada per un uman, Iorii
Gagarin, en 1961. Los Estats Units, coma responsa, investiguèron en recèrca
matematica e scientifica; lo president John F. Kennedy declarèt que lo país
deviá èsser lo primièr a arribar subre la luna, çò que faguèron en 1969.

Los decennis seguents l'economia dels Estats Units cresquèt de manièra
sostenguda. Lo movement dels dreches umans, dirigit per divèrses afroamericans
eminents, coma Martin Luther King Jr., s'opausèt a la segregacion e la
discriminacion raciala e culminèt amb l'abolicion de las Leis de Jim Crow. Après
l'assassinat del president Kennedy en 1963, s'aprovèt l'Acte dels Dreches Civils
en 1954. Los Estats Units, jos las administracions de Johnson e lo sieu
successor, Richard Nixon, participèron a la Guèrra de Vietnam.

Coma resultat de l'escandal de Watergate, en 1974 Nixon venguèt lo primièr
president dels Estats Units a se demetre, per'mor de pas èsser acusat
d'obstruccion a la justícia e d'abús de poder. Li succediguèt lo vicepresident
Gerald Ford que li autregèt l'immunitat. Pendent l'administracion de Jimmy
Carter, l'economia nòrd-americana aguèt una estagflacion. L'eleccion de Ronald
Reagan marquèt lo començament d'un cambiament de las politicas socialas e
economicas.

Pendent l'administracion de Bill Clinton los Estats Units visquèron l'expansion
economica mai longa de l'istòria, del 1991 al 2001.

Las eleccions controvertidas del 2000 se resolguèron per una decision de la Cort
Suprèma de Justícia que donèt la presidéncia a l'èx-governador de Tèxas, George
W. Bush. Lo 11 de setembre de 2001, lo grop terrorista al-Qaida perpetrèt un
atac contra las torres del World Trade Center a Nòva York e lo Pentagòn. Lo
president Bush lancèt una "guèrra contra lo terrorisme" segon lo principi de la
guèrra preventiva, ara coneguda coma la "Doctrina Bush". A la fins de 2001, una
coalicion internacionala dirigida pels Estats Units ocupèt Afganistan, en
desrocant lo regim taliban e en destrusent totes los camps d'entrainament
d'al-Qaida. Los talibans, totun, se reorganizèron e contunhan de lutar
aferrissadament contra las fòrças de la coalicion.

En 2002, l'administracion de Bush demandèt un cambiament de regim e la dubertura
d'Iraq als controladors nuclears de l'ONU. Sens lo supòrt de l'OTAN ni de las
Nacions Unidas per realizar una intervencion militara, lo govèrn de Bush formèt
una coalicion amb païses aliats e ocupèt Iraq en 2003, totjorn segon la teoria
de la "guèrra preventiva", en desrocant lo regim de Saddam Hussein. Malgrat la
pression extèrna e intèrna, per que se'n retirèsson, los Estats Units e divèrses
païses de la coalicion originala i an encara de tropas.

Las eleccions presidencialas de 2008 marcan una fita istorica pels Estats Units,
en essent las primièras qu'un afroamerican i participa coma candidat d'un dels
partits majoritaris —Barack Obama, del Partit Democrata—, e los segon comicis
amb una femna coma candidata per la vicepresidéncia d'un autre partit majoritari
—Sarah Palin, del Partit Republican. L'eleccion d'un politic afroamerican coma
candidat per president dels Estats Units es venguda solament quaranta cinc ans
après l'istoric discors de Martin Luther King lo 28 d'agost de 1963, en favor de
l'egalitat entre totas las raças. Lo 4 de novembre de 2008, Obama ganhèt las
eleccions presidencialas, e lo 20 de genièr de 2009, assumiguèt la carga e
venguèt lo primièr president elegit afroamerican del país.

De veire: Lista dels presidents dels Estats Units d'America · Sistèma electoral
dels Estats Units d'America

Los Estats Units son una entitat federala fòrça descentralizada constituïda de
cinquanta estats relativament autonòms per endreçar sos afars enterns. Lo
principi de la separacion dels poders caracteriza l'organizacion del poder
central qu'es compausat:

Los simbòls principals dels Estats Units son la bandièra escaissada Stars and
Stripes, l'imne nacional The Star-Spangled Banner e la devisa In God We Trust.

Lo govern federal a pas adoptat de lei definissant una lenga oficiala per los
Estats Units. Dins los fachs, l'anglés es la lenga principala de las
institucions e de la majoritat de la populacion. 30 an çaquela adoptat una lei
au profiech de l'anglés, Hawaii a adoptat l'anglés e l'hawaian coma lenga
oficialas e dos estats utilizan de facto doas lengas principalas : l'anglés e
l'espanhòu au Nòu Mexic, l'anglés e lo francés en Loïsiana. En 2010, las lengas
pus parladas per la populacion son l'anglés (80%), l'espanhòu (12,8%), lo chinés
(2,9%), lei lengas indigenas (0,9%) e lo francés (0,5%).

Los Estats Units d'America son la primièra potencia mondiala. Son membres de las
institucions internacionalas principalas coma l'ONU, qu'es membre fondator e
membre permanent dau Conselh de Seguretat, l'OMC e l'OTAN. Tènon de relacions
fòrça solidas amb Reialme Unit, Israèl, Japon, Corèa del Sud e Austràlia. De
mai, fa partida d'una zona d'escambis desliures amb Canadà e Mexic dicha NAFTA.
Enfin, divèrsei país coma Alemanha o Corèa del Sud aculhisson de basas militaras
estatsunidencas permanentas.

Dempuei 2001, los afars estrangièrs estatsunidencs son fòrça pertocadas per la
lucha còntra los movements islamistas magerament en Afganistan (invasion dau
país en 2001) e dins l'Orient Mejan (Iraq, Yemen...). Pasmens, aquela politica
se tustèt a una oposicion de las popolacions localas e los Estats Units son
engatjats dins divèrsei guèrras localas e los movements islamistas de la region
son totjorn actifs.

Las fòrças armadas de los Estats Units d'America forman l'armada mai potenta amb
1,38 milions de soldats, un budget de 528 miliards de dolars que representa 46%
de las mesas mondialas e 770 installacions majoras sus totes los continents
levat d'Antartida. L'armada es comandada per lo President dels Estats Units. En
2010, es devesida entre cinc brancas principalas :

L'agricultura estatsunidenca es la primièra del monde ambé l'Union Europèa. Es
fòrça modèrna e utilizava en 2004 1,7% de la populacion activa. Sos produccions
principalas son l'elevatge (bovins, porcins...) e la cultura del tabat, de las
cerealas, del coton e dels fruches. Pasmens, aquel modèl d'agricultura intensiva
causa de prejudicis importants per l'environament e a d'efièchs marrits sus la
qualitat de l'aiga. Per exemple, en 2000, un estudi del govern central aviá
notat la preséncia de pollucion dins 39% dels rius e 45% dels lacs
estatsunidencs.

Dins lo domeni minièr, leis Estats Units fan partida dels productors principaus
de fòrça ressorsas importantas coma lo caolin (1en reng mondial), lo magnèsi
(1en reng mondial), lo carbon (2en reng mondial), lo petròli (2en reng mondial),
lo gas naturel (2en reng mondial), l'aur (2en reng mondial), lo coire (2en reng
mondial), lo plomb (3en reng mondial), lo titane (4en reng mondial) o lo fèrre
(7en reng mondial). Lo taus de cubertura energetica èra egala a 72,7% en 2003.

Lo sector secondari estatsunidenc utilizava en 2004 20,8% de la populacion
activa. Coma l'agricultura, es un sector modern. Es principalament concentrat
dins cinc estats que son la Califòrnia, l'Ohio, l'Illinois, lo Michigan e la
Pensilvània. Un nombre grand de companhiás internacionalas majoras son basadas
sus lo terrador estatsunidenc :



https://oc.wikipedia.org/wiki/Telef%C3%B2n_mobil

Lo telefòn mobil o lo mobil o lo telefòn cellular es una mena de telefòn
portatil que se connècta a una ret ràdio. Es aparegut e s'es generalizat lèu lèu
dins la vida vidanta dempuei leis ans 1990.

Maugrat que lei doas formas (mobil e cellular) son corrèctas, tecnicament seriá
pus apropriat de dire telefòn cellular, ja qu'un telefòn sens fiu tanben es
mobil dins lo sens estricte dau mot: se pòt mòure. Per còntra, lo mot cellular
definís clarament lo tipe de tecnologia. Pasmens, lo tèrme de telefòn mobil (o
mobil) es lo que s’utiliza abitualament dins la màger part dei lengas romanicas.

Lo concèpte d'una ret de ràdio cellulara l'inventèron en 1947 dins lei
Laboratòris Bell, mai es en 1983 que ne fabriquèron lei primiers esquipaments
ais Estats Units.

La ràdio cellulara consistís en una tecnica qu'ofrís la telefonia mobila en
utilizant un espèctre electromagnetic.

Lei telefòns mobils, en mai de servir per telefonar, an d'autrei foncionalitats
que son de mai en mai nombrosas a dicha que la tecnologia avança e que de modèls
novèus apareisson: SMS e MMS, camèra fotografica e vidèo, videofòn, agenda
electronica, organizador, calculadoira, navegador per Internet, revelh... Una
mena pron sofisticada es l'smartphone.

Lei telefòns mobils, e lei rets dins lei qualas opèran, vàrian significativament
en foncion dau provesidor e dau país. Dins aquò, totei lei mobils comunican
entre elei mejançant de microondas electromagneticas passant per leis estacions
de basa, que seis antenas son montadas sus de torres o d'edificis. Lei telefòns
tenon un transceptor de poténcia bassa per transmetre e recebre lei votz e lei
donadas vèrs e dempuei la cellula pus pròcha (normalament de 8 a 13 km de
distància). Quand lo telefòn cellular s’amòda, se registra son identificador
dins la ret per fin de l'avisar quand una sonada arriba. Lo telefòn bosca
constantament lo senhau pus potent que pòt recebre deis estacions a son entorn.
Se l’usatgier se desplaça a travèrs de cellulas divèrsas, lo mobil cambiarà
automaticament de cellula per fin de mantenir lo senhau e pas pèrdre en ges de
moment la comunicacion.

Leis estacions de basa an de transmissors de ràdio relativament pauc potents
(entre 1 e 2 watts) qu'informan constantament lei mobils de son existéncia. Lo
dialòg que mantenon amb lei terminaus mobils consistís en un flux de donadas
numericas qu'incluson l'àudio numerizat (franc per lei rets analogicas
comentadas çai sus). La tecnologia que permet aquela comunicacion depend dau
sistèma que l’operador de servicis a adoptat. De costuma s’utiliza AMPS per lei
rets analogicas e D-AMPS, CDMA2000, GSM, GPRS, EV-DO e UMTS per lei numericas.
Cada operador dispausa d’una benda de frequéncia de ràdio unica.



https://oc.wikipedia.org/wiki/T%C3%A8rra

La Tèrra es la tresena planeta del Sistèma Solar per çò qu'es de sa proximitat
al Solelh e la cinquena per son diamètre. Fa partida de las planetas terrèstras
o telluricas e es lo solet còrs celèst ont es confirmada la preséncia de vida.
Vira a l'entorn del Solelh long d'una orbita pas gaire excentrica (una ellipsa
que sembla una circonferéncia) a una distància mejana de 149 600 000 km (1 UA) e
a una velocitat de 29,8 km/s. Vira sus se e a un periòde de rotacion de 23 h
56 min 3,5 s, movement que determina lo jorn e la nuèch. Son diamètre eqüatorial
es de 12 756 km. A sonque un satellit natural, la Luna.

La Tèrra fa partida dei quatre planetas rocassosas dau Sistèma Solar ambé
Mercuri, Vènus e Mart coma o indica sa densitat importanta egala a 5,515. Es la
pus granda de categoria e tèn egalament la densitat la pus auta deis planetas
dau Sistèma Solar. Sa massa es egala a 5,9736·1024 kg e a una forma quasi
esferica.

La Tèrra es la sola planeta del Sistèma Solar nòstre qu'a una superfícia
liquida. L'aiga cobrís aperaquí 71% de la superfícia de la Tèrra (que 97% n'es
d'aiga de mar e 3% d'aiga doça). Forma cinc oceans e sèt continents.

La Tèrra es realament a la distància del Solelh adeqüada per aver d'aiga liquida
a sa superfícia. Pasmens, sens l'efièch de sèrra, l'aiga se gelariá sus Tèrra.
Al començament lo Solelh emetiá mens de radiacion que ara, mas los oceans se
gelèron pas perque l'atmosfèra primitiva de la Tèrra aviá fòrça mai de CO2 e per
consequent un efècte de sèrra pus important. Dins d'autras planetas, coma Vènus,
l'aiga desapareguèt perque la radiacion solara ultravioleta copa la molecula e
l'ion idrogèn, qu'es leugièr, s'escapa de l'atmosfèra. Aqueste efècte es lent,
mas inexorable. Aquò es una ipotèsi qu'explica perqué Vènus a pas d'aiga. Dins
l'atmosfèra de la Tèrra, un jaç tèune d'ozòn dins l'estratosfèra absorbís la
màger part de la radiacion ultravioleta en redusent l'efècte. L'ozòn apara la
bioesfèra de l'efècte perniciós de la radiacion ultravioleta. La magnetosfèra
tanben es un escut que nos apara del vent solar.

La Tèrra a una activitat tectonica importanta causada per lo movement de
partidas de la litosfèra dichas placas. Aquelei movements son liats ambé lei
movements de conveccion dau mantèu terrèstre mai an luòc de maniera divèrsa per
lei diferentei placas. En consequéncia, tres tipes d'interaccions existisson ai
frontieras de placas :

La velocitat mejana dei movements tectonics principaus varia segon lei placas
entre 9,5 mm/an per la placa eurasiatica e 75 mm/an per la placa dei Cocos. De
mai, l'activitat tectonica es la fònt de la màger part dau volcanisme terrèstre,
dei tèrratrems, de la formacion dei montanhas o dei fòssas oceanicas.

L'activitat tectonica de la Tèrra permet lo renovelament constant de la crosta
oceanica. D'efèct, la crosta oceanica es facha de materiaus venent dei dorsalas
oceanicas que dispareisson tornarmai dins lo mantèu au nivèu dei zonas de
subduccion. Ansin, lo periòde de la crosta oceanica es generalament inferior a
100 milions d'annadas e lo pus ancian es d'environ 200 milions d'annadas . En
revenge, lo renovelament de la crosta dei continents es pus lent e son periòde
pòu montar a 4,03 miliards d'annadas.

Una caracteristica importanta e unica de la Tèrra dins lo Sistèma Solar es
l'existéncia d'aiga sus leis estats gasós, liquid e solid. Ansin, tota la
superficia terrèstra es somesa a una erosion importanta entraïnada per la
circulacion d'aiga liquid. Aqueu fenomèn d'erosion, egalament renforçat per lo
vent, causa la formacion de ròcas sedimentàrias que cuerbon la màger part dei
superficias oceanicas e continentalas. 97,5% de l'aiga es salada amb una valor
mejana egala a 35 g.L-1 .

La circulacion d'aiga forma un circuit dich cicle de l'aiga entre lei quatre
sèrvas terrèstres que son :

La Tèrra tèn divèrsei cadenas de montanhas. Lor formacion es generalament
entraïnada per l'activitat tectonica a l'entorn d'una zona de subduccion entre
doas placas coma per l'Imalaia. Dins aquò, la formacion es possibla a l'entorn
dei frontieras entre lei placas dins lei zonas transformantas o de divergéncia.
Enfin, lo volcanisme pòu egalament formar de montanhas importantas coma lo Mauna
Kea.

La Tèrra tèn un volcanisme actiu que pren de formas diferentas segon lei mitans
oceanics e continentaus. Lo volcanisme pus actiu es aqueu dau mitan oceanic,
especialament a l'entorn dei dorsalas sota-marina. 75% dei materiaus volcanics
son emés per lei dorsalas. Lor lava es fluida. Existís tanben de volcans
sota-marins au dessús d'un ponch caud coma lo Loihi. Enfin, lo rèsta dei volcans
sota-marins son de volcans de zona de subduccion coma lo Kick-'em-Jenny.

Lei volcans terrèstres son mens nombrós e lei proporcions entre lei volcans de
zonas de divergéncia, de zonas de subduccion e de ponchs cauds son diferents.
D'efèct, lei volcans de zonas de divergéncia son pus rars et principalament
situats dins lei regions onte una dorsala es presenta au dessús deis oceans. Per
exemple, es lo cas en Islàndia. Lo volcanisme de ponch caud es egalament
relativament visible ambé d'erupcions importantas dins lei regions continentaus
(Deccan) e d'illas dins leis oceans coma leis illas Kerguelen. Un nombre fòrça
important dei volcans terrèstres son de volcans de zonas de subduccion,
especialament a l'entorn de l'ocean Pacific. Certanei volcans dei zonas de
subduccion an d'erupcions explosiva importanta acompanhadas per de plumachos de
cendres e d'autrei manifestacions coma de lahars. Enfin, existís una categoria
de volcans particulars e mau coneguts que son dichs super-volcans. Aquelei son
de caldeiras o de volcans fòrça importanta coma lo Yellowstone o lo Cantal que
pòdon entraïnar d'erupcions colossalas amb un periòde d'unei miliers d'annadas.

Lo nombre de cratèrs d'impacte importants sus la Tèrra es relativament feble en
causa de l'erosion, dau renovelament de la superficia per lo volcanisme, de la
vida especialament la vegetacion qu'escond lei traças d'impactes e de la
preséncia d'aiga per amportir lo tuert sus 71% de la superficia de la planeta.
Lo nombre de cratèrs de talha pichona es egalament limitat per la preséncia
d'una atmosfèra espessa. La màger part dei cratèrs foguèron descubèrts dempuei
l'invencion dei satellits. D'efèct, pòdon senhalar pus facilament lei vestigis
d'un cratèr. Lo pus important e pus ancian es lo cratèr de Vredefort qu'a una
estructura en anèus multiples d'un diamètre de 300 quilomètres e un periòde
superior a 2 miliards d'annadas.

La Tèrra tèn sièis continents e quatre oceans principaus. Lo continent pus
important es Eurasia dins l'emisfèri nòrd. Africa se situa au sud-oèst d'aqueu
continent e Oceania au sud-èst. L'Antartida es localizat a l'entorn dau pòl sud
de la planeta. Enfin, leis autreis continets son l'America del Nòrd e l'America
del Sud. Entre lei continents, leis oceans son l'ocean Atlantic entre Eurasia,
Africa e America, l'ocean Pacific entre America, Eurasia e Oceania, l'Ocean
Indian au sud d'Eurasia entre Africa e Oceania e l'Ocean Artic a l'entorn dau
pòl nòrd.

La composicion de l'atmosfèra tèn principalament tres gas que son l'azòt
(78,1 %), l'oxigèn (20,9 %) e l'argon (0,93 %). I a de traças de dioxid de
carbòni (386 ppm), de neon (18,2 ppm), d'èli (5,2 ppm), de metan (1,7 ppm) e de
cripton (1,1 ppm). La proporcion d'aiga pòu variar considerablament mai es
generalament situada entre 1 e 4 %.

La troposfèra es la region bassa de l'atmosfèra. Son espessor varia entre 8 km
ai pòls e 15 km dins lei regions equätorialas. Tèn 80 a 90% de la massa dei gas
atmosferics e quasi la totalitat dei vapors d'aiga. Sa temperatura mejana varia
de 20 °C a la superficia fins a -50 °C. la pression demenís egalament ambé
l'altitud. Enterin, la pression mejana passa de 101 325 Pa a 22 632 Pa. La
frontiera entre l'estratosfèra e la troposfèra es dicha tropopausa.

L'estratosfèra es lo jaç situat entre la troposfèra e la mesosfèra. Sei
frontieras son donc entre 8-15 km per lei regions bassas e 40-60 km per lei
regions autas. Aqueleis altituds varian principalament ambé la latitud. La
temperatura de l'estratosfèra varia de -50 °C au limit ambé la troposfèra a
quasi 0 °C vèrs lo començament de la mesosfèra. La pression es environ egala a
5 474,9 Pa a 20 000 mètres d'altitud e 868,02 Pa a 32 000 mètres. De movements
de gas e de reaccions quimicas an luòc de maniera importanta dins
l'estratosfèra.

Lo jaç d'ozòn fa partida de l'estratosfèra mai es generalament considerada coma
un jaç especiau. D'efèct, sa composicion quimica es diferenta d'aqula dau rèsta
de l'estratosfèra car assosta lei reaccions de sintèsi de l'ozòn. Aquela
molecula es importanta per la vida terrèstra car apara la superficia de la màger
part dei rais ultraviolets dau Soleu.

La mesosfèra es lo jaç situat entre 50 e 80 km a respèct de la superficia de la
Tèrra. Tèn la temperatura pus freja de la Tèrra amb una valor egala a -100 °C e
una valor mejana de -85 °C . Es tanben la region onte lei meteorits son
generalement brutlats e destruchs per lei fretaments atmosferics.

La termosfèra es lo jaç pus bas de l'atmosfèra exteriora onte la composicion es
plus unifòrma. Acomença vèrs 90-100 km d'altitud mai son espessor varia dins lo
temps. L'activitat solara a generalament una influéncia sus l'evolucion d'aquela
espessor. La temperatura varia entre 300 e 1 600 °C. L'origina d'aquelei
temperaturas depend de l'absorcion de radiacions ultravioletas de longors d'onda
situadas entre 100 e 200 nm. Ansin, lei moleculas de dioxigèn son rompudas.
L'oxigèn atomic es donc lo compausat principau de la termosfèra.

L'ionosfèra es la region atmosferica ionizada per lei radiacions solaras. Se
situa entre 50 e 1 000 km d'altitud, d'escambarlons sus la termosfèra e
l'exosfèra. Es tanben la partida inferiora de la magnetosfèra. Sa composicion
varia entre lo jorn e la nuech. Lei principaus jaç son :

L'exosfèra es lo jaç superior de l'atmosfèra onte lei collisions entre lei
particulas son raras e negligiblas. Es la transicion entre l'atmosfèra e lo
mitan interplanetari. S'estend fins a 50 000 km de la superficia.

Lo clima terrèstre varia segon lei regions. La classificacion principala es
dicha classificacion de Köppen. Tèn tres nivèus per descriure lei climas
diferents en foncion de la temperatura mejana, de la pluviositat e de variacions
de temperatura. Ansin, per la temperatura mejana, existís cinc categorias
principalas :

La Tèrra tèn un camp magnetic causat per lei movements de conveccion dau nuclèu.
A l'ora d'ara, lei pòls d'aqueu camp son situats pròches dei pòls geografics.
Dins aquò, la localizacion dei pòls magnetics pòu variar car lei movements de
conveccion dau nuclèu son generalament caotics. Ansin, lei pòls magnetics pòdon
s'inversar unei còps per milion d'annadas . L'intensitat dau camp es actualament
egala a 30 µT en America del Sud e de 60 µT dins certanei regions de Canadà
vesinas dau pòl magnetic nòrd.

L'interaccion entre lo vent solar e lo camp magnetic terrèstre entraïna la
formacion d'una magnetosfèra a l'entorn de la planeta que para la Tèrra contra
lei particulas solaras. Un arc de tuert se situa entre la Tèrra e lo Soleu puei
lo vent solar estira la magnetosfèra. De mai, lo vent solar a una influéncia
preponderanta sus la densitat e l'orientacion de la magnetosfèra terrèstra.
Enfin, aquela es responsabla de la formacion d'auròras polaras.

Lo periòde de rotacion de la Tèrra a l'entorn de son axe a respèct dau Soleu es
quasi 86 400 segondas. Sa durada aumenta progressivament en causa dei fòrças de
marèia. En consequéncia, lei segondas calculadas sus la rotacion terrèstra son
fòrça leugierament pus longas que lei segondas dau sistèma SI. A respèct deis
estèlas fixas dins lo cèu, la rotacion de la Tèrra, dicha jorn estellar, es
egala a quasi 86 164 segondas.

La Tèrra orbita a l'entorn dau Soleu a una distància mejana de quasi 150 milions
de quilomètres amb un periòde de 365,2564 jorns. Sa velocitat orbita es environ
30 km/h. La zona d'influéncia gravitacionala de la Tèrra a un rai de 1,5 milions
de quilomètres.

L'enclinason de l'axe de rotacion de la Tèrra es egala a 23,44°. Aquela
enclinason entraïna l'aparicion de sasons marcadas per una partida importanta
dei regions terrèstras. Aquelei sasons son definidas per lei solsticis e leis
equinòccis :

La Tèrra a un satellit naturau qu'es la Luna. Aqueu satellit es un còrs dau tipe
terrèstre amb un diamètre mejan de 3 475 quilomètres. A respèct de sa planeta,
es lo pus grand satellit dau Sistèma Solar. Orbita a l'entorn de la Tèrra en 27
jorns 7 oras e 43,7 minutas a una distància mejana de 384 400 quilomètres.
Existisson de fòrças de marèia importantas entre lei dos còrs e la rotacion de
la Tèrra a l'entorn de son axe es alentida per l'influéncia lunara. Ansin, fa
410 milions d'annadas, lo jorn terrèstre durava solament 21,8 oras e l'annada
durava 400 jorns.

La Tèrra tèn egalament dos satellits coorbitaus, dichs 3753 Cruithne e 2002
AA29, e dos quasi-satellits 2001 GO2 et (164207) 2004 GU9. Entre 2006 e 2007, la
Tèrra tenguèt un segond satellit naturau provisòri dich 2006 RH120.

Lo periòde dau Sistèma Solar es estimat a 4,5672 miliards d'annadas e aqueu de
la formacion dei planetas a 4,54 miliards . La premiera fasa de la formacion de
la Tèrra foguèt la fasa d'accrecion que durèt probablament 10 e 20 milions
d'annadas. Lei materiaus formant la Tèrra foguèron inicialament en fusion. Puei,
i a 4,53 miliards d'annadas, la Luna se formèt probablament après un impacte
fòrça important sus la Tèrra . Lei desgatjaments volcanics entraïnèron la
formacion de l'atmosfèra primitiva. L'aiga dei gas volcanics foguèt adonc
probablament completada per lei quantitats portadas per lei cometas e leis
asteroïdes per formar lei premiers oceans. Lei gas a efèct de sèrra e
l'activitat solara empachèron l'aiga de gelar. Enfin, lo camp magnetic terrèstre
se metèt en plaça fa 3,5 miliards d'annadas.

Una planeta onte la vida existís es dicha abitabla. Ansin, la Tèrra es l'unica
planeta coneguda que tèn lei condicions necessàrias per permetre lo
desvolopament de moleculas organicas complèxas e fornir l'energia requesida per
lo foncionament dau metabolisme. La distància a respèct dau Solelh,
l'excentricitat de l'orbita, la velocitat de rotacion, l'enclinason de l'axe de
rotacion, una atmosfèra permanenta e un camp magnetic sufisent per parar la
planeta dau vent solar fan partida dei condicions supausadas d'existéncia de la
vida terrèstra.

Leis espècias viventas de la planeta forman la biosfèra. Son periòde seriá
d'environ 3,5 miliards d'annadas. Es devesida entre de biòmas diferents abitats
per d'espècias similaras. Lei biòmas son generalament definits per sei
condicions d'umiditat, sa latitud e son altitud. Quasi totei lei regions
terrèstras tènon de formas de vida. La màger part es situada dins lei regions
eqüatorialas umidas. Dins aquò, d'organismes vivents son estats detectats
prefondament dins la crosta terrèstra o, a l'invèrs, dins lei jaç bas de
l'estratosfèra .



https://oc.wikipedia.org/wiki/Republica_Populara_de_China

La Republica Populara de China, generalament dicha China e de còps China
Populara, es un país d'Asia Orientala enviroutat per Russia, Mongolia, la Corèa
dau Nòrd, Vietnam, Laos, Birmania, Índia, Botan, Nepal, Paquistan, Afganistan,
Tatgiquistan, Quirguizstan e Cazacstan. A tanben de frontieras maritimas ambé
Japon, Corèa dau Sud e Taiwan. Es lo tresen país pus estendut amb una superficia
de 9 596 961 km² e lo país pus grand situat totalament sus lo continent asiatic.
China es tanben lo país pus poblat de la planeta amb una populacion egala a 1,3
miliards d'abitants. Sa capitala es Pequin.

La Republica Populara de China fuguèt solament proclamada lo 1èr d'octòbre de
1949 après la victòria comunista durant la Guèrra Civila Chinesa. Pasmens, la
China Populara es l'estat successor de la Republica de China, de l'Empèri
Chinés, estat entre lei pus ancians de l'Istòria umana, e de la civilizacion
chinesa apareguda a la fin dau milleni IV avC.

Segon lei recèrcas scientificas, lo poblament de China acomencèt i a un milion
d'annadas e fuguèt inicialament format per de populacions d' Homo erectus.
L'arribada d' Homo sapiens se debanèt i a 75 000 ans e, a partir de 7 500 avC,
se desvolopèt una societat agricòla basada sus la cultura de milh e lo
norrigatge de pòrc, de chin e de polet. Existiguèt divèrsei culturas neoliticas
coma lei de Yangshao (millennis V-IV avC), de Dawenkou (millennis V-IV avC) e de
Longshan (milleni III avC). Pauc a pauc, lei tecnicas se melhorèron e
apareguèron lo norrigatge de moton e de buòus, la cultura de blat e de ris e la
produccion de terralha. Au millenni II avC, aquelei progrès tecnologics donèron
naissença a la civilizacion chinesa de l'Edat del Bronze.

Segon l'istòria chinesa tradicionala, la dinastia Xia fuguèt la premiera
dinastia chinesa de la fin dau sègle XXIII avC a la mitat dau sègle XVII avC.
Pasmens, en causa de la manca de vestigis descubèrts e de documents escrichs,
son existéncia es encara mau segura e lei dètz-e-sèt sobeirans Xia an un aspèct
fòrça legendari.

La dinastia Shang fuguèt la segonda dinastia chinesa tradicionala e la premiera
que son existéncia es demostrada per de vestigis arqueologics. Reinèt de 1750 a
1040 avC. Èra basat sus la cultura de milh e desvolopèt divèrsei trachs
caracteristics de la societat chinesa dei periòdes seguents coma lo culte deis
ancians e una ierarquia estricta. Lo rèi dominava la societat gràcias a sei
foncions religiosas. Existiá una aristocràcia qu'èra cargada de la guèrra còntra
lei populacions estrangieras e, de còps, entre elei.

La dinastia Zhou èra originària de la valada de Wei e fasiá partida de la
noblesa chinesa. Vèrs la mitat dau sègle XI avC, se revoutèt còntra la dinastia
Shang e prenguèt lo poder vèrs 1046 avC. Reorganizèt l'organizacion de l'estat
ambé l'installacion d'una novèla capitala a Hao e legitimèt son còp d'estat
gràcias a la nocion novèla de mandat celestiau que serà per la seguida adoptada
per totei lei dinastias imperialas chinesas. Estendiguèt son poder militar en
direccion dau nòrd-oèst e dau sud. Pasmens, la dinastia fuguèt pas capabla
d'administrar dirèctament aquelei conquistas e deguèt lei fisar a de vassaus que
formèron pauc a pauc de principats independentas. D'autra part, en 771 avC, en
causa d'atacas nomadas, lei Zhou deguèron transferir sa capitala de Hao a Luo.
Aquò marquèt la fin dei Zhou Occidentaus e lo començament dei Zhou Orientaus que
fuguèron rapidament afeblits e perdiguèron la posicion dominanta de la dinastia
vèrs 722 avC.

Afeblits, lei Zhous Orientaus poguèron pas empachar l'emergéncia de senhors
locaus poderós e la division dau país entre una dotzena de principats. Aqueu
periòde acomencèt en 722 avC e se finiguèt en 481 avC. Lo domeni reiau dei Zhou
e lei principats centraus de Zheng, de Wei, de Chen, de Song e de Lu formèron lo
país centrau que gardèron lei tradicions chinesas. En revènge, lei principats
perifericas de Yan, de Jin, de Qin, de Chu, de Wu e de Qi desvolopèron de trachs
culturaus novèus au contact d'autrei culturas. Pasmens, lei cambis entre leis
elèits de cada Cort permetèron de gardar l'unitat de la civilizacion chinesa e
mai d'una idèa novèla apareguèt durant aqueu periòde.

En particular, Confuci (551 - 479 avC) desvolopèt seis idèas sus l'òrdre
politic, sus lo sobeiran e la moralitat de dirigir l'estat segon leis interès
dau pòble que gardèron una influéncia majora sus la filosofia chinesa. D'autrei,
coma Shang Yang (vèrs 390 - 338 avC), defendiguèron la creacion d'un estat basat
sus l'eficacitat e un sistèma codificat de recompensas e de castigaments. Enfin,
apareguèt lo taoïsme qu'èra a l'origina una filosofia basada sus la necessitat
per l'òme de respectar lei lèis de la natura. Va evolucionar, en reaccion au
confucianisme e ai sistèmas codificats, vèrs un modèl d'individualisme e va
inspirar divèrsei rites religiós populars.

Lo Periòde dei Reiaumes Combatents se debanèt de 481 avC a 221 avC. La data de
la transicion ambé lo Periòde dei Primas e deis Autonas es tradicionala.
Pasmens, lei progrès tecnologics e politics de l'Edat dau Fèrre chinés au sègle
VI avC — melhorament dei tecnicas agricòlas e aumentacion consecutiva de la
demografia, generalizacion d'armas novèlas coma d'espasas de fèrre ò
d'aubarestas, bastida dei premierei muralhas, conscripcion d'armadas fòrça
importantas — entraïnèron d'evolucions majoras e la societat chinesa dau
començament dau sègle V avC èra fòrça diferenta de la dau començament dau sègle
VI avC.

Lo sègle V avC fuguèt tanben caracterizat per la division dau reiaume de Jin
entre leis estats de Han, de Wei e de Zhao. Au sègle seguent, sèt principats se
partejavan lo territòri chinés. Lei rèis de Wei dominèron lo país fins a una
desfacha còntra lei senhors de Qi en 341 avC. Aprofichant sa victòria, lo
reiaume de Qi conquistèt l'estat de Yue dins leis annadas 330 avC. Pasmens,
l'evolucion decisiva dau periòde fuguèt l'adopcion dau modèl legista per lo
reiaume de Qin que poguèt alora organizar una armada fòrça eficaç. Ansin, en 284
avC, lo reiaume de Qi perdiguèt son egemonia après una desfacha còntra una
coalicion dirigida per lei Qin. Puei, en 278 avC, lei Qin conquistèron la màger
part dau reiaume de Chu e, en 256 avC, aprofichèron una crisi de succession per
destrurre lei vestigis dau domeni reiau dei Zhou Orientaus. Enfin, a partir deis
annadas 220 avC : totei leis armadas chinesas fuguèron esquichadas per lei
fòrças de Qin Shi Huang (-259 - 210 avC) que conquistèt totei lei principats de
230 a 221 avC e se proclamèt emperaire.

Après sa victòria, Qin Shi Huang formèt un estat centralizat e poderós. Per
limitar lo risc de revòuta, obliguèt lei subrevivents de l'aristocràcia dei
principats ancians de s'installar dins sa capitala e fisèt la direccion locala
de sei territòris a una administracion novèla formada de foncionaris. Un ret de
rotas fuguèt tanben bastit entre lei vilas principalas e l'escritura, leis
unitats de mesura e la moneda fuguèron uniformizadas. Enfin, a partir de 213
avC, l'emperaire ordonèt la destruccion deis archius istorics per escafar la
remembrança deis estats ancians fins a sa mòrt en 210 avC. Son mausolèu e sa
tomba, descubèrts en 1974, son fòrça famós gràcias a la preséncia d'una armada
de soudats d'argiela de 6 000 òmes supausats protegir lo còrs de l'emperaire
còntra leis esperits marrits. Après lo decès de son fondator, la dinastia
s'afondrèt rapidament en causa de complòts au sen dau govèrn e dispareguèt en
207 avC.

Lo modèl imperiau establit per Qin Shi Huang demorèt e la division dau país
fuguèt brèva. En 206 avC, Gaozu (202 - 195 avC) fondèt la dinastia Han e
eliminèt totei sei rivaus en 202 avC après quauqueis annadas de guèrras
intèrnas. Lo periòde Han fuguèt fondamentala per China car leis institucions e
la legitimitat de l'empèri i fuguèron renfòrçadas. De mai, au nivèu religiós, la
demenicion de l'importància donada au sistèma juridic poderós de la dinastia Qin
favorizèt lo desvolopament dau confucianisme a partir dau sègle II avC. Aquela
poissança novèla permetèt ais emperaires de sostenir una politica militara
ofensiva e d'estendre l'influéncia chinesa vèrs lo sud en direccion de Vietnam e
vèrs la peninsula de Corèa. En revènge, lei campanhas nordicas còntra lei
Xiongnu aguèron mens de succès e venguèron un problema major de la dinastia. En
9, lei sobeirans Han, afeblits après d'annadas de declin au sègle I avC,
fuguèron rebutats per Wang Mang. Assaièt d'adoptar una politica de reformas mai
l'oposicion de la màger part de l'aristocràcia entraïnèt son assassinat en 23 e
la restauracion dei Han. Pasmens, la dinastia demorèt afeblida.

Lei Xiongnu èran un pòble de norriguiers nomadas de l'estèpa asiatica. A la fin
dau sègle III avC, federèron unei tribús e prenguèron lo contraròtle de l'Asia
Centrala. Venguèron alora una menaça quasi permanenta per la dinastia Han. Gaozu
preferiguèt negociar amb elei mai la trèva durèt gaire e divèrsei conflictes
frontaliers se debanèron. De 120 a 110 avC, l'emperaire Wudi (141 - 87 avC)
assaièt de prendre l'ofensiva mai seis atacas aguèron ges de resultat decisiu
maugrat d'avançadas provisòrias lòng de la Rota de la Seda. D'ofensivas
ponctualas, de negociacions ambé lo don de donas, d'intrigas per devesir lei
tribús entre elei e lo renfòrçament de la Granda Muralha venguèron la basa dei
relacions de la dinastia Han — e tanben de dinastias seguentas — ambé lei
nomadas asiatics. La menaça xiongu dispareguèt a partir dau sègle I quand la
federacion acomencèt de se dissòuvre. Certanei tribú se sedentarizèron lòng de
la frontiera chinesa e d'autrei migrèron en Asia e fuguèron integradas per de
pòbles turcs. Aquò permetèt ai Chinés d'establir divèrsei protectorats dins lo
centre d'Asia. Pasmens, aquela menaça fuguèt rapidament remplaçada per la de la
confederacion Xianbei au sègle II.

Regardant lei questions religiosas, lo periòde Han fuguèt caracterizat per una
renaissença dau confucianisme que venguèt una basa fondamentala dei tradicions e
de la cultura chinesa. En particular, cinc tèxtes — lo Yjeng (subre la
divinacion), lo Shujing (subre l'istòria), lo Shijing (subre la poesia), lo
Chunqiu (subre lo Periòde dei Primas e deis Autonas) e lo Liji (subre lei rites
dau culte deis ancians) — conoguèron un succès fòrça important e venguèron lei
« Cinc Classics » que son estudi fuguèt d'ara endavant la basa de l'educacion
deis elèits. Ansin, lo confucianisme venguèt la religion oficiala dei servitors
de l'estat chinés.

D'autra part, au sen de la societat, lo confucianisme aguèt de consequéncias
importantas sus lei relacions entre individús. Encoratjèt la pietat filiala ò lo
desvolopament de divèrsei relacions d'obligacions entre superiors e inferiors
(paire e fiu, senhor e ministre, fiu ainat e fiu cadet...). Aquò permetèt de
renfòrçar lo respèct de la legalitat ò la leiautat dei foncionaris e i
apondiguèt d'obligacions moralas, compres per l'emperaire cargat de mostrar
l'exemple e de dirigir lo país au profiech de l'interès generau.

La dinastia Han declinèt pauc a pauc a partir dau sègle I en causa de la
multiplicacion dei complòts au sen de la Cort entre lei diferentei brancas de
l'Ostau imperiau, de la reconstitucion dau poder deis aristocràcias localas
capablas de s'opausar a la fiscalitat dau govèrn centrau e d'organizar d'armadas
privadas e d'una tièra de revòutas regionalas. A la fin dau sègle II, la
demenicion de l'autoritat imperiala s'afondrèt durant la Revòuta dei Turbants
Jaunes (184 - 192). La dinastia gardèt un poder nominau fins a sa disparicion
finala en 220. Pasmens, tre 208, dispareguèt l'unitat chinesa ambé la division
dau país e lo començament dau Periòde dei Tres Reiaumes.

La casuda de la dinastia Han entraïnèt una division de China que va durar fins
au sègle VI. Durant aqueu periòde, lo nòrd e lo sud dau país conoguèron
d'evolucions istoricas diferentas. Lo nòrd veguèt l'installacion de divèrsei
pòbles nomadas asiatics qu'adoptèron rapidament lei tradicions chinesas e
formèron de dinastias poderosas que participèron d'un biais decisiu a
l'unificacion novèla de China. Lo sud fuguèt relativament esparnhada per
aqueleis invasions. En revènge, veguèt de migracions de Chinés meridionaus en
direccion de la region bassa dau fluvi Iang Tsé que venguèt lo centre de
l'economia chinesa.

Lo periòde dei Tres Reiaumes se debanèt de 220 a 265. Tres reiaumes se formèron
après l'afondrament finau dei Han. Au nòrd, se fondèt lo reiaume de Wei a
l'iniciativa de Cao Pi (220-226), ancian premier ministre dei Han. En 221, un
prince Han dich Liu Bei (221-223) formèt lo reiaume de Shu au sud-oèst de China
e, en 222, Sun Quan (222-252) fondèt lo reiaume de Wu. L'administracion
imperiala dispareguèt e la feodalitat dominèt leis institucions dei tres
reiaumes.

Lo reiaume de Wei capitèt de resistir e de blocar leis atacas dei Xiangbei.
Puei, en 263, annexèt lo reiaume de Shu. En 265, una revolucion intèrna i
entraïnèt la presa dau poder per la dinastia Jin. Aquela dinastia capitèt en 280
de conquistar lo reiaume de Wu. Pasmens, en causa de la poissança de
l'aristocràcia locala, aquela unificacion fuguèt gaire reconeguda e demorèt
teorica. En 316, lei Xiongnus Meridionaus installats lòng de la frontiera e
vassalizats per lei Han, se revoutèron e ataquèron lo nòrd de China e ne'n
prenguèron lo contraròtle. Lei Jin se retirèron dins la region bassa de Iang
Tsé. Aquò renforcèt la division entre lo nòrd e lo sud chinés fins au sègle VI.

Lo Periòde dei Dinastias dau Nòrd e dau Sud se debanèt de la disparicion dei Jin
en 420 a l'unificacion de China per la dinastia Sui en 589. Lo nòrd fuguèt lo
teatre d'una tièra d'invasions nomadas entraïnadas per la destabilizacion
prefondas dei pòbles asiatics ai sègles III-V. Ansin au sègle IV, maugrat
divèrsei temptativas dei Jin per restaurar sa dominacion dins la region,
divèrseis estats gaire estables se formèron e conoguèron de periòdes brèus de
dominacion e un afondrament rapide. Aquela instabilitat s'acabèt a partir de 386
quand lei Toba, un pòble d'origina turca, acomencèt la conquista deis autrei
principats per unificar tornarmai lo nòrd de China en 439.

Lei Toba prenguèron lo nom de dinastia Wei dau Nòrd e luchèron còntra la
confederacion nomada dei Ruanruan. De 523 a 524, fuguèron afeblits per una
guèrra civila intèrna entre lei Toba aguent adoptat lei tradicions e lei qu'èran
demorats fidèus ai tradicions turcas. Lo conflicte se finiguèt per la division
dau nòrd entre lei dos camps que formèron respectivament lei Wei Occidentaus e
lei Wei Orientaus. Vèrs 550, lei premiers installèron sa capitala a Chang'an e
formèron un estat poderós basat sus lei tradicions administrativas chinesas e
lei tecnicas militaras dei pòbles nomadas. En 553, annexèron lo Sichuan actuau e
prenguèron lo nom dinastia de Zhou dau Nòrd. En 577, conquistèron lei territòris
tenguts per lei Wei Orientaus venguts Qi dau Nòrd d'aqueu temps. Pasmens, en
581, lei Zhou dau Nòrd fuguèron rebutats per lei Sui qu'acabèron la
reünificacion de China.

Enterin, lo sud de China fuguèt dirigit per diferentei dinastias que se
succediguèron ai sègles IV-V : lei Jin Orientaus (316-419), lei Song dau Sud
(420-479), lei Qi dau Sud (480-502), lei Liang (502-556) e lei Chen (557-588).
Franc de la region bassa de Iang Tsé, la mitat sud de China èra gaire poblada,
dominada per de senhors locaus e de tribús localas autonòma. Lei dinastias dau
sud èran donc feblas que sa capitala èra Nankin. Pasmens, protegidas deis
invasions nomadas per la resisténcia deis estats dau nòrd ò la rivalitat entre
principats nomadas, conoguèron un periòde de patz relativa e veguèron l'arribada
progressiva d'abitants dau nòrd.

Un eveniment religiós important se debanèt durant aqueu periòde quand, au sègle
II, lo bodisme arribèt en China per la Rota de la Seda. Aprofichant lo declin
dei Han e dau confucianisme de la Cort imperiala, se desvolopèt gràcias a la
conversion de certaneis envaïsseires au sègle IV. Permetèt de renfòrçar
certaneis estats novèus e fuguèt finalament adoptat per de Chinés. En
particular, a partir dei victòrias dei Toba, se multipliquèt lei monastèris
bodistas. Enfin, au sègle VI, lei Sui permetèron son expansion vèrs lo sud dau
país.

Lei Zhou dau Nòrd fuguèron rebutats en 581 per Yang Jian (581-604) que fondèt la
dinastia Sui. En 589, finiguèt de reünificar lo país après la conquista dau sud
de China levat de la region dau Yunnan actuau que formèt lo reiaume de Nanzhao
au sègle VIII a partir de tribús d'origina tai. Durant son rèine e lo de son fiu
Yangdi (604-618), una administracion centralizada poderosa fuguèt restaurada e
divèrsei chantiers permetèron de redreiçar l'economia e de restaurar la
poissança de l'estat coma la bastida de doas capitalas novèlas e lo cavament dau
Grand Canau, la restauracion de la Granda Muralha. D'ofensivas militaras
fuguèron tanben organizadas còntra lei nomadas Tujue, venguts lo pòble pus
poderós de l'estèpa au sègle VI, e en Corèa. Pasmens, una tièra de catastròfas
naturalas e de desfachas militaras, especialament en Corèa, demeniguèt lo
prestigi de la dinastia e l'afebliguèt. Yangdi fuguèt assassinat en 618 e lei
Sui fuguèron rebutats per una revòuta dirigida per Gaozu (618-626), fondator de
la dinastia Tang.

La dinastia Tang dirigiguèt lo país fins a la fin dau sègle IX amb un apogèu de
sa poissança au sègle VIII. Durant aqueu periòde, va restaurar lo prestigi de
l'Empèri e estendre la dominacion e l'influéncia chinesas vèrs l'Asia Centrala.
En fòra de son fondator, dos sobeirans aguèron un ròtle important dins lo
desvolopament de la dinastia. Taizong (626-649) dirigiguèt divèrsei campanhas
militaras e capitèt d'establir unei protectorats lòng de la Rota de la Seda.
Xuanzong (712-756) conoguèt un rèine fòrça prospèr, marcat per una produccion
culturala remarcabla, fins a la Revòuta d'An Lushan.

Ansin, en 630, lei Tang fuguèron venceires dei Tujue e leis armadas chinesas
poguèron tornarmai s'avançar lòng de la Rota de la Seda. Conquistèron lo Bacin
de Tarim e installèron quatre garnisons dins la region. Dins leis annadas 650,
lei Tujue Orientaus fuguèron tornarmai desfachs e lei Chinés agantèron Bactriana
e Sogdiana. En 660, Corèa fuguèt atacada e après de campanhas malaisadas,
venguèt un estat tributari dei Tang. Pasmens, tre leis annadas 670, lei Chinés
deguèron aparar aquelei conquistas còntra lei Tibetans e còntra d'atacas novèlas
dei Tujue. En 744, lei Tujue fuguèron definitivament eliminats per una aliança
entre Chinés e Oigors. Pasmens, aquela victòria durèt gaire. En 751, lei Chinés
fuguèron desfachs a la batalha de Talas per leis armadas aràbias e la Revòuta
d'An Lushan a partir de 755 empachèt d'organizar una contraofensiva.

D'efèct, la Revòuta d'An Lushan (755-763) entraïnèt l'abandon de l'Asia Centrala
e de destruccions importantas dirèctament sus lo territòri chinés. An Lushan èra
un generau d'origina sogdiana e turca en carga de la principala armada chinesa.
Se revoutèt dins la region de Pequin e ocupèt lei capitalas imperialas de
Luoyang e de Chang'an. Maugrat son assassinat en 756, lei combats contunièron e
lo govèrn demandèt l'ajuda deis Oigors que pilhèron Luoyang. La Rota de la Seda
passèt alora sota lo contraròtle deis Oigors e dei Tibetans fins au sègle IX mai
lei Tang, d'ara endavant en declin, poguèron pas aprofichar lei dificultats de
sei rivaus per restablir lei protectorats chinés.

La fin de la revòuta permetèt ai Tang de restaurar l'autoritat imperiala dins
lei regions. L'origina turca d'An Lushan i entraïnèt una reaccion còntra leis
influéncias estrangieras. Après la casuda de l'Empèri Oigor vèrs 840, lei cultes
estrangiers fuguèron defenduts e, en 845, de mesuras fuguèron adoptadas còntra
lo bodisme, son clergat e sei monastèris. Pasmens, aquò empachèt pas la
corrupcion e lei dificultats economicas de rosigar lo poder centrau. A partir de
la fin dau sègle IX, divèrsei revòutas entraïnèron l'afondrament de l'autoritat
imperiala e quand la dinastia Tang dispareguèt oficialament en 907, l'unitat de
l'Empèri aviá ja disparegut dempuei d'annadas.

L'afondrament de la dinastia Tang entraïnèt la division de China entre un
dotzenau de principats dirigits per de caps militars. Dins la mitat nòrd, se
succediguèt de 907 a 960, cinc dinastias basadas a Kaifeng ò a Luoyang : lei Hou
Liang (907-923), lei Hou Tang (923-936), lei Hou Jin (936-946), lei Hou Han
(947-950) e lei Hou Zhou (951-959). Dins la mitat sud, dètz estats, dich
reiaumes, apareguèron e se partejèron la region. Lei pòbles tributaris dei Tang
venguèron tornarmai totalament independents coma lei Vietnamians. Enfin, una
autra evolucion importanta fuguèt lo desplaçament, tre la fin dau periòde Tang,
dau centre demografic de China dau nòrd vèrs lo sud.

Divèrsei pòbles nomadas aprofichèron la fin dei Tang per migrar vèrs lei regions
septentrionalas dau país. Lo pus important fuguèt lei Khitan, installats au nòrd
de China que prenguèron lo contraròtle de la region de Pequin en 936. En 947,
fondèron la dinastia Liao que va adoptar lo bodisme coma religion. Fins a 960,
dominèt tanben lo sud de China. Sa poissança militara declinèt a partir de 1125
e lei Liao fuguèron rapidament eliminats per lei Jurchen en 1130. Un estat
jurchen se fondèt alora en plaça de l'estat Liao e una partida dei Khitans
quitèt la region per fondar l'estat dei Kara Khitai en Asia Centrala.

En 960, lo sud de China se revoutèt sota la direccion dau generau Zhao Kuangyin
(960-976) que fondèt la dinastia Song e installèt sa capitala a Kaifeng.
Reorganizèt l'administracion centrala e capitèt d'unificar la mitat sud après la
conquista dau Sichuan actuau en 965. Son successor contunièt aquela òbra e
ocupèt lo reiaume de Wu Yue en 978. Pasmens, lei Song fuguèron pas capables de
reconquistar lo nòrd. Au contrari de 1004 a 1044, deguèron negociar d'acòrds de
patz ambé lei Liao e lei Tanguts — pòble installat lòng de la Rota de la Seda —
e acceptar lo pagament de tribúts. Coma leis autrei pòbles nomadas asiaticas
ocupant una partida de China, lei Tanguts adoptèron rapidament lei tradicions
chinesas e formèron la dinastia dei Xia Occidentaus.

Lo periòde Song, maugrat la demenicion de la superficia de l'Empèri Chinés,
fuguèt un periòde de prosperitat per China gràcias a una tièra de progrès
tecnologics en metallurgia, en construccion navala, en armament (polvera...) e
en engenhariá, au desvolopament de l'economia e au desvolopament de la cultura
gràcias a l'aparicion de l'estampariá e dau papièr. Pasmens, maugrat sa
tecnologia militara avançada, la dinastia Song organizèt pas d'armada nacionala
poderosa. Au contrari, fisèt sa defensa a d'unitats de mercenaris estrangiers
aborrits per la populacion. Ansin, maugrat sa poissança economica, l'Empèri Song
demorèt — relativament — feble au nivèu militar e fuguèt jamai en estat de
conquistar lei territòris meridionaus ocupats per lei nomadas.

Lei Jurchen èran un pòble altaïc vassau dei Liao. Encoratjats e sostenguts per
lei Song, se revoutèron còntra lei Khitan sota lo comandament d'Aguda fondator
de la dinastia Jin. Lei Liao fuguèron vencuts en 1125 e dispareguèron
rapidament. Pasmens, lei Jin ataquèron lo rèsta de China tre 1126. Conquistèron
Kaifeng e capturèron l'emperaire Song mai la dinastia capitèt de se retirar vèrs
lo sud fins a un tractat de patz signat en 1142. Aquela patz fuguèt provisòria e
una guèrra novèla se debanèt de 1161 a 1165 fins a una patz definitiva entre lei
doas dinastias. Puei, lei Jin adoptèron una partida de la cultura chinesa.
Desvolopèron un estat basat sus lo modèl administratiu chinés ambé lo
mantenement de trachs nomadas (lenga jurchena)que demeniguèron pauc a pauc.

Unificadas per Genghis Khan en 1206, lei tribús mongòlas ataquèron rapidament
leis estats chinés. Tre 1209, lei Xia deguèron acceptar sa senhoriá. Puei,
acomencèt una tièra d'invasions còntra lei Jin que s'acabèron solament en 1234
après la destruccion totala de la dinastia dau nòrd de China. Enterin, una
guèrra novèla entre Mongòls e Jin de 1223 a 1227 entraïnèt la disparicion de
l'estat tangut e sa conquista.

Après la conquista de l'estat Jin, lei Mongòls contunièron sa politica agressiva
dins la region e acomencèron la conquista de l'Empèri Song a partir de 1251.
Pasmens, la cavalariá mongola èra gaire adaptada ai combats dins de regions
montanhosas e leis armadas Song capitèron de resistir sota la direccion de
premiers ministres energics. Ansin, lei Mongòls deguèron adoptar pauc a pauc lei
tacticas chinesas e menar una guèrra lònga que s'acabèt solament en 1275 per la
destruccion de la dinastia Song.

En 1271, lei Mongòls fondèron la dinastia Yuan per legitimar lo poder novèu dei
conquistaires. Estabilizèron la situacion politica dau país e permetèron de
restablir l'activitat economica e lei cambis entre lo nòrd e lo sud dau país.
Pasmens, se lei Mongòls adoptèron divèrsei tradicions chinesas, l'assimilacion
fuguèt jamai totala e la màger part dei Chinés i èran ostils. Après la mòrt de
Kubilai Khan en 1295, de complòts intèrns acomencèron d'afeblir la Cort dei Yuan
e, dins leis annadas 1350, una rebellion fòrça important se formèt dins la
region bassa de Iang Tsé. Una capitala novèla i fuguèt fondada a Nankin e
l'estat novèu se proclamèt successor dei Song. Puei, en 1368, Zhu Yuangzhang,
vengut cap dei rebèls après divèrsei luchas intèrnas, se proclamèt emperaire e
fondèt la dinastia Ming que prenguèt rapidament lo contraròtle de la màger part
dau territòri chinés.

La dinastia Ming se presentèt coma l'eiretiera de la dinastia Han per legitimar
son poder. Ansin, desvolopèt una economia basada sus l'agricultura e se maufisèt
dei marchands. De mai, mai d'un emperaire Ming se maufisèt tanben de son
administracion e preferiguèt formar de conseus ò de policiás mai ò mens privats
e secrèts per contraròtlar lei decisions importantas e susvelhar leis activitats
de la Cort. Aquela maufisança motivèt egalament un cambiament de capitala en
1421 de Nankin, region fòrça comerciala, a Pequin. Pasmens, lo periòde marquèt
l'apogèu de l'avança tecnologica de la China Imperiala que fuguèt illustrada per
lei viatges d'exploracion de la flòta de Zheng He durant lo rèine de Yongle
(1402-1424).

Au nivèu militar, lei premiereis emperaires Ming deguèron contuniar la lucha
còntra lei Mongòls. Inicialament venceires, les Chinés fuguèron tornarmai
menaçats après la reünificacion dei Mongòls per la tribú deis Oïrats dins leis
annadas 1430. En 1449, una armada chinesa fuguèt esquichada e l'emperaire
capturat entraïnant l'invasion e lo pilhatge dau nòrd de l'Empèri. Après una
pausa causada per l'afondrament de l'autoritat deis Oïrats, un cap novèu, Dayan
Khan, unifiquèt tornarmai lei Mongòls. Vèrs 1550, son felen arribèt dins la
region de Pequin après una tièra de victòrias e obtenguèt la signatura d'un
tractat fòrça avantatjós en 1574.

Una autra eveniment important per l'Empèri Chinés durant lo periòde Ming fuguèt
l'arribada deis Europèus — lei Portgués — en 1514. Assaièron de negociar un
tractat comerciau ambé China mai l'intervencion diplomatica d'estats dau sud-èst
asiatic, especialament la dau sultanat de Malacca atacat per lei Portugués en
1511, entraïnèt la revirada dei discussions. Au contrari, lo comèrci ambé leis
Europèus fuguèt enebit. Pasmens, lei Portugués aprofichèron la situacion
militara malaisada dei regions maritimas chinesas menaçadas per de piratas
asiatics (subretot japonés e chinés) per conquistar Macao en 1535 e i installar
una colonia dins leis annadas 1550. De mai, se desvolopèt un comèrci clandestin
ambé lei regions dau sud. Lo refús de contacte ambé l'estrangier decidida per la
Cort agravèt aquelei dificultats en causa de l'abandon de sa politica navala e
de flòta per l'Empèri après lei viatges de Zheng He.

Maugrat aqueu declin, l'Empèri Ming èra encara pron poderós per defendre
victoriosament son vassau corean còntra lei temptativas de conquistas japonesas
durant la Guèrra Imjin (1592-1598). Pasmens, fòrça saunòs e malaisat per
l'armada Ming, aqueu conflicte aguèt un còst important. D'aumentacions d'impòst
fuguèron decididats mai la Cort èra afeblida per de complòts intèrns entre leis
eunucs. Aquò favorizèt donc divèrsei revòutas regionalas e, a partir de 1627, lo
caòs politic èra quasi generau fins a la disparicion de la dinastia Ming en 1643
après la conquista de la capitala per Li Zicheng.

Dins leis annadas 1590, un cap manchós dich Nurhachi capitèt d'unificar divèrsei
clans de son pòble e d'organizar una armada poderosa. En 1616, prenguèt lo títol
de khan e ataquèt lei Ming en 1618. Capitèt d'ocupar una partida dau nòrd dau
país gràcias au caòs de l'Empèri menaçat per d'autrei conflictes. Après sa mòrt,
son fiu Huang Taiji contunièt son òbra e capitèt de sometre de tribús mongòlas
qu'acceptèron d'intrar a son servici. En particular, après sa victòria sus lei
Chakar, obtenguèt lo sagèu imperiau de la dinastia Yuan e poguèt venir grand
khan dei Mongòls. En 1636, Huang Taiji proclamèt la fondacion de la dinastia
Qing.

La conquista dau rèsta de China se debanèt de 1644 a 1683. Au començament,
l'ajuda dei Manchós fuguèt demandada per un usurpator chinés enemic de Li
Zicheng. Pasmens, aquela intervencion permetèt ai Manchós d'ocupar pauc a pauc
lo país. Pequin fuguèt conquistada tre 1644 e lei grandei revòutas de la fin dau
periòde Ming pauc a pauc vencudas. De 1646 a 1661, lei Ming e sei partisans
fuguèron tanben vencudas e lei darrierei fòrças ostilas a la dinastia novèla
fuguèron anientadas en 1683 sus l'illa de Formosa après un respiech causat per
la revòuta de vassaus dau nòrd de l'Empèri Qing.

Pasmens, fins au sègle XIX, lei Qing demorèron poderós e fuguèron d'estendre
l'Empèri vèrs lo nòrd e lo sud. En particular, èran desirós d'empachar lei Rus
d'intervenir dins leis afaires mongòls e d'intrar en Manchória. Ansin, en 1689,
fuguèt signat lo tractat de Nerchinsk que permetèt d'arrestar leis escaramochas
entre unitats Qing e russas dins la region gràcias a la definicion d'una
frontiera entre lei dos empèris. Dins lei regions occidentalas, lei soudats Qing
fuguèron venceires dei Dzongars après una tièra de conflictes fins ais annadas
1750. Aquò permetèt ai Qing d'agantar la region de Xinjiang e d'intervenir dins
leis afaires de Tibet menaçat de 1717 a 1720 per lei Dzongars.

D'aqueu temps, l'Empèri fuguèt marcat per una expansion demografica fòrça
importanta. De 1750 a 1800, passèt de 150 milions a 300 milions d'abitants
gràcias au mantenement de la patz au sen de l'Empèri, dau desvolopament dau
comèrci e dau melhorament dei tecnicas agricòlas. Pasmens, l'aumentacion de la
produccion fuguèt rapidament limitada en causa de la manca de zònas agricòlas.
En revènge, l'aumentacion demografica contunièt entraïnant au sègle XIX de
dificultats economicas importantas que van participar au declin de l'Empèri
Chinés.

De 1692 a 1724, lei relacions ambé leis Europèus se melhorèron e lo crestianisme
fuguèt autorizat per leis autoritats gràcias a l'òbra de dos jesuitas que
fuguèron leis autors principaus dei negociacions dau tractat de Nertchink.
Pasmens, en causa de la reaccion ostila deis autrei cultes chinés, aquela
autorizacion fuguèt rapidament suprimida e lei contactes venguèron tornarmai
marrits. De mai, leis emperaires successius refusèron la signatura d'acòrds
comerciaus ambé leis estats europèus maugrat la multiplicacion dei missions
diplomaticas e solament lo pòrt de Canton fuguèt dubèrt ais Europèus en 1759.

Au sègle XVIII, aquelei relacions èran fòrça favorablas ai Chinés car leis
exportacions (subretot de seda e de tè) èran importantas e leis importacions
feblas car leis abitants de l'Empèri èran gaire interessats per lei produchs
europèus. De mai, lei marchands europèus èran obligats de pagar ambé d'argent.
Per redurre aquelei dificultats, lei Britanics desvolopèron la cultura de pavòt
en Índia per produrre d'òpi destinat au mercat chinés. Aquò entraïnèt pauc a
pauc una crisi sociala dins lo sud de l'Empèri en causa de l'aumentacion de
consomacion de dròga, especialament au sen de la classa dei foncionaris de
l'administracion imperiala, e un reequilibratge dei cambis monetaris.

Dins leis annadas 1830, lei dos país èran donc fòrça maucontents de sei
relacions comercialas. En 1839, lo govèrn decidiguèt de destrurre de cargaments
d'òpi dins lo pòrt de Canton. Lei Britanics reagiguèron e una guèrra vertadiera,
dicha Premiera guèrra de l'òpi, acomencèt. Una flòta britanica ataquèt divèrseis
endrechs de la costat chinesa e eliminèt aisament lei temptativas de resisténcia
d'una flòta chinesa tròp vièlha per menaçar de naviris modèrns. Lei Britanics
capitèron finalament de conquistar Shangai entraïnant la fin de la guèrra e la
signatura dau tractat de Nankin en 1842. Lei condicions d'aquelei tractats
autorizèron la dubertura de cinc pòrts au comèrci britanic, donèt un regim
d'extraterritorialitat ai marchands britanics e limitèt la taxacion sus lei
produchs britanics importats a 5%. De mai, lo Reiaume Unit annexèt Hong Kong. En
1845, de tractats similars fuguèron signats ambé leis Estats Units d'America e
ambé França.

Aquela premiera desfacha dei Qing en fàcia d'una armada europèa demeniguèt lo
prestigi de la dinastia. Dins leis annadas 1840, una secta s'organizèt dins la
region de Canton sota la direccion de Hong Xiuquan. En 1851, organizèt una
insureccion majora dicha Revòuta Taiping. Lei rebèls prenguèron lo contraròtle
de Nankin, creèron un estat dins sa region e organizèron una armada importanta.
Fins a 1864, lei regions occidentalas de l'Empèri venguèron donc lo teatre d'un
conflicte fòrça murtrier (entre 20 e 30 milions de mòrts) que va grèvament
afeblir lei Qing. En fòra dau movement Taiping, quatre autrei revòutas
importantas se debanèron au sud e au centre de l'Empèri de 1850 a 1874. La
repression fuguèt fòrça malaisada e permetèt ais Europèus de renfòrçar sei
posicions.

D'efèct, en 1854, una doana imperiala — en fach dirigit per d'Europèus — fuguèt
creada a Shangai. Puei, de 1856 a 1858, se debanèt la Segonda guèrra de l'òpi
entre lei Qing e una aliança francobritanica. La guèrra s'acabèt per una
desfacha chinesa e la signatura dau tractat de Tianjin que permetèt
l'installacion de missions diplomaticas europèas a Pequin, la dubertura de
desenaus de pòrts chinés au comèrci internacionau e la circulacion liura dei
marchands e dei missionaris au sen de l'Empèri. Aprofichant lei dificultats
Qing, lei Rus impausèron una frontiera sus lo fluvi Amor entre lei dos empèris.
A partir d'aquela desfacha, lei « tractats inegaus » se multipliquèron e la
sobeiranetat chinesa fuguèt menaçada. Ansin, en 1860, una expedicion
francobritanica novèla entraïnèt lo pilhatge dau Palais d'Estiu de l'emperaire
après una temptativa chinesa de refusar d'aplicar lei condicions dau tractat de
Tianjin. Totjorn en 1860, lei Rus annexèron divèrsei territòris au sud d'Amor
fins a la frontiera nòrd de Corèa e lei Britanics obtenguèron una aumentacion
dau territòri de Hong Kong.

A partir de 1861, la Cort Imperiala assaièt de reagir e sota la direccion de
l'imperatritz Cixi, un grop de reformators prepausèt divèrsei reformas. De mai,
après lei succès de 1858 e 1860, leis Europèus èran lèsts a sostenir una
dinastia capabla d'assegurar lo mantenement de sei privilègis comerciaus. Ansin,
fins a 1874, l'autoritat imperiala fuguèt pauc a pauc restaurada e leis
insureccions regionalas esquichadas. Pasmens, en causa de resisténcias intèrnas,
compres au sen dau govèrn, lei reformas se limitèron finalament subretot a la
modernizacion d'una partida de l'armada chinesa.

Pasmens, aquela restauracion empachèt la contuniacion de la penetracion deis
imperialismes dins l'Empèri. De 1881 a 1885, lo refús chinés d'acceptar lo
protectorat francés sus Vietnam entraïnèt una guèrra novèla còntra França que
s'acabèt per una desfacha novèla. Dins aquò, lo perilh principau per
l'independéncia chinesa apareguèt quand Japon acabèt sa modernizacion començada
après la Restauracion Meiji (1868-1869). Desirós de formar un empèri coloniau
asiatic, l'Empèri Japonés ataquèt la peninsula coreana, protectorat Qing, en
1894 e la flòta chinesa fuguèt destrucha a Weihai. En 1895, China perdiguèt
Corea e Formosa e deguèt pagar una indemnitat de guèrra importanta. Aquò
entraïnèt l'interès dei poissanças europèas demoradas en arrier. Per exemple, en
1896, leis Alemands « demandèron » la cession d'un territòri maritim dins la
baia de Jioazhou per 50 ans. França, Reiaume Unit e Russia aprofichèron tanben
aqueleis exigéncias per aumentar sei possessions e concessions.

En fàcia d'aqueleis umiliacions, la revirada dei reformators entraïnèt
l'aparicion de movements pus radicaus. En 1898, l'emperaire Guangxu formèt un
govèrn dirigit per un cap radicau. Fuguèt l'experiéncia dei Cent Jorns. Lo
govèrn assaièt d'impausar divèrsei reformas radicalas per modernizar lo país sus
lo modèl occidentau. Pasmens, l'oposicion de la populacion e dei reformators de
la generacion precendentas, sostenguts per Cixi, causèt la revirada dei reformas
e una aumentacion dau maucontentament de la populacion encara renfòrçat a la fin
de l'annada per lo partiment de China en zònas d'influéncia. En 1899, acomencèt
la Revòuta dei Boxers (1899-1901) còntra la preséncia estrangiera. Lei Qing
assaièron d'encoratjar l'insureccion mai fuguèron rapidament obligats de se
sometre après la conquista de la capitala per l'Aliança deis Uech Nacions
(Japon, Russia, lo Reiaume Unit, França, leis Estats Units, Alemanha, Itàlia e
Àustria-Ongria) e participar a la repression.

A partir de 1901, lei reviradas e leis umiliacions dau sègle XIX entraïnèron
l'adopcion d'un programa de reformas inspiradas de l'exemple japonés per lo
govèrn imperiau. En particular, l'ensenhament e lei fòrças armadas fuguèron
modernizadas e de chambras de comèrci creadas per redreiçar l'activitat
economica. Pasmens, la mòrt de Cixi e de l'emperaire Guangxu en 1908 donèron lo
poder a un enfant e causèron l'afebliment de l'autoritat imperiala. Ansin, tre
1909, d'assembladas provincialas fuguèron elegits au sufragi universau. De
movements nacionalistas, opausats ais estrangiers e ai Manchós, assaièron
d'aprofichar la situacion per s'organizar e trobar de sostèns au sen de
l'administracion e de l'armada.

Lo movement de Sun Yat-sen (lo Tongmenhui) aguèt un ròtle primordiau dins
l'aparicion d'aquela oposicion amb un programa basat sus tres ponchs :
l'independéncia dau pòble (còntra la dominacion estrangiera), la sobeiranetat
dau pòble (creacion d'una republica) e lo benèstre dau pòble. Seis idèas
capitèron de sedurre un nombre important d'exilats chinés, d'organizacions
opausats ai Qing e d'oficièrs de l'Armada Novèla creada dins lo corrent dei
reformas dau començament dau sègle XX.

Après divèrsei temptativas d'insureccions que mau capitèron, la revolucion
decisiva acomencèt lo 10 d'octòbre quand la garnison de Wuchan se revoutèt.
L'assemblada provinciala sostenguèt l'insureccion e d'autrei províncias la
jonhèt dins lei setmanas seguentas. Lo generau Yuan Shikai e l'Armada Novèla
refusèron de defendre l'Empèri e l'emperaire Puyi (1908-1912) abdiquèt lo 12
febrier de 1912.

Après la disparicion de l'Empèri, la formacion dau govèrn republican fuguèt
l'objèct de negociacions malaisadas entre lei partisans de Sun Yat-sen, que
representan lei faccions pus radicalas de la populacion, leis assembladas
províncialas, de tendància conservatritz e subretot desirosas d'empachar de
revòutas ruralas, e lo generau Yuan Shikai, cap dei principalei fòrças armadas
chinesas. D'eleccions se debanèron a la fin de 1912 e s'acabèron per la victòria
larga dei partisans de Sun Yat-sen gropats au sen dau partit Guomindang.

Pasmens, Yuan Shikai refusèt d'abandonar lo poder e organizèt un còp d'estat
ambé lo sostèn de la màger part dei captaus provínciaus en març de 1913. Ordonèt
l'assassinat de Song Jiaoren, artesan de la victòria dau Guomindang ais
eleccions de 1912, enebiguèt son partit, dispersèt lo Parlament e nomèt de
governadors militars per dirigir lei províncias. Cinc províncias assaièron de
resistir e de far secession mai aquela revòuta fuguèt vencuda en setembre e Sun
Yat-sen deguèt s'enfugir dins l'archipèla japonés. Puei, Yuan Shikai adoptèt una
constitucion autoritària per assegurar son poder e assaièt de restaurar l'Empèri
a son profiech. Pasmens, la resisténcia de certanei províncias e sa mòrt subita
en junh de 1916 empachèron la capitada d'aqueu projèct.

Aqueu caòs e la mobilizacion dei fòrças europèas sus lei teatres de la Granda
Guèrra (1914-1918) permetèt ai Japonés d'estendre sa dominacion en China. Ansin,
en 1914, Toquio declarèt la guèrra a l'Empèri Alemand e ataquèt lei territòris
alemands en Asia. Puei, en 1915, un ultimatum fuguèt adreiçat a Yuan Shikai per
lo govèrn japonés per obtenir una tièra de concessions novèlas (Vint unen
demandas), compres lo contraròtle de certanei regions coma Manchoria. Yuan
Shikai acceptèt lei revendicacions japonesas en mai de 1915. Pasmens, aquò
entraïnèt una reaccion nacionalista e una agitacion quasi permanenta durant la
fin deis annadas 1910.

Enterin, la mòrt de Yuan Shikai entraïnèt l'afondrament de l'autoritat centrala
au profiech dei caps militars provínciaus que venguèron de « senhors de guèrra »
autonòms. Ansin, la restauracion d'un govèrn republican per Sun Yat-sen a Canton
en 1917 poguèt pas unificar tornarmai lo país. Durant la conferéncia de
Versalhas en 1919, Japon aprofichèt aquelei divisions per conservar seis
aquisicions de la guèrra. En revènge, entraïnèt una repòsta deis Estats Units e
dau Reiaume Unit d'ara endavant preocupats de limitar l'influéncia japonesa. En
1918, aquelei rivalitats venguèron visiblas que Washington decidiguèt de limitar
l'ofensiva japonesa en Siberia Orientala durant la Guèrra Civila Russa. Puei,
durant la conferéncia de Washington de 1921-1922, leis Estatsunidencs
sostenguèron lei demandas chinesas de retirament japonés dau territòri chinés.
Obtenguèron parcialament satisfaccion e Japon abandonèt en particular lo nòrd de
Manchoria. Dins aquò, seis interès fuguèron confirmats dins lo sud de Manchoria
e dins la peninsula de Guangdong. Lo mantenement dau privilègi
d'extraterritorialitat per lei concessions estrangieras fuguèt tanben confirmat
per la conferéncia.

En 1921, Li Dazhao e Chen Duxiu fondèron lo Partit Comunista Chinés que venguèt
rapidament una poissança politica importanta dins lei vilas obrieras chinesas
coma Shangai ò Canton. En 1923, formèt una aliança ambé lo Guomindang de Sun
Yat-sen, vengut lo cap d'un govèrn installat a Canton. Rivau dau govèrn militar
de Pequin, lo govèrn de Canton obtenguèt un sostèn sovietic per organizar una
academia militara. Chiang Kaishek ne venguèt lo cap.

La mòrt de Sun Yat-sen en 1925 entraïnèt l'aparicion de tensions entre la
gaucha, que son cap principau èra lo cap dau partit, e la drecha, que son cap
principau èra Chiang Kaishek, dau Guomindang. En julhet de 1926, Chiang Kaishek,
vengut cap de l'Armada Nacionala Revolucionària dau govèrn de Canton, organizèt
una ofensiva còntra lei senhors de guèrra dau nòrd de China. Sostenguda per
divèrsei guerilhas comunistas, aquela ofensiva prenguèt Changsa e Wuhan en 1926
puei Shangai en 1927. Pasmens, l'oposicion creissenta deis Occidentaus ai
progrès d'un movement nacionalista aliat ai communistas entraïnèt un cambiament
d'aliança entre Chiang Kaishek e lo PCC. Tre la presa de Shangai, lei fòrças
fidèlas a Chiang Kaishek ataquèron lei comunistas e lei sindicalistas mentre que
lo govèrn de Canton, installat a Wuhan dempuei 1926, fuguèt dispersat. Un govèrn
novèu dirigit per Chiang Kaishek e lei nacionalistas dau Guomindang fuguèt
installat a Nankin.

Après aqueu succès, lo govèrn de Nankin contunièt sa lucha còntra lei senhors de
guèrra. Conquistèt Pequin en 1928 e obtenguèt finalament la somission dau senhor
de Manchoria e, finalament, de divèrsei senhors de guèrra dins lo rèsta dau
país. Sa politica fuguèt compausada d'una actitud modernista per leis afaires
estrangiers e conservatritz per la gestion deis afaires intèrns. A partir de la
crisi economica de 1929, acomencèt tanben de s'inspirar dau faissisme. Enfin, de
1933 a 1934, lei fòrças nacionalistas capitèron d'eliminar lei basas ruralas dau
PCC entraïnant una lònga retirada dei fòrças comunistas.

D'efèct, après sa desfacha de 1927, lo PCC se retirèt dins sei bastions ruraus
protegits per sei fòrças militaras. En 1931, fuguèt fondada una Republica dei
Soviets Chinesa mai de divisions intèrnas entre comunistas e leis ofensivas
nacionalistas entraïnèron sa disparicion en 1934. Lei subrevivents acomencèron
una retirada lònga dicha la Lònga Marcha. En 1935, se dirigiguèron vèrs Guizhou
mai fuguèron rebutats per lei tropas dau senhor de guèrra de Yunnan. Agantèron
finalament la region de Shaanxi a la fin de l'annada e i installèron una
capitala a Yan'an en 1936. Aquela retirada permetèt a Mao Zedong de renfòrçar
son autoritat au sen dau partit e de crear una elèit unida formada dei veterans
de la Lònga Marcha.

D'aqueu temps, lei Japonés avián tornarmai estendut son influéncia en Manchoria.
Per aquò, organizèron en setembre de 1931 l'incident de Mukden — un sabotatge
dau camin de fèrre dau sud de Manchoria — per atacar lo senhor de guèrra ocupant
de Manchoria. Abandonada per lo govèrn de Nankin, la region fuguèt ocupada en
aost de 1932 e un estat nominalament independent, dich Manchokuò, fuguèt
proclamat per lei Japonés ambé Puyi, darrier emperaire Qing, coma cap d'estat.
Puei, a la fin de l'annada, l'armada japonesa ataquèt en direccion de Pequin e
prenguèt lo contraròtle de Jehol que fuguèt annexat per Manchokuò. En mai de
1933, una trèva fuguèt finalament signada ambé lo govèrn de Nankin.

Aquelei desfachas, l'inquietud sovietica en fàcia dei progrès dau faissisme, la
desaprovacion de la populacion chinesa còntra la contuniacion de la guèrra
civila entre nacionalistas e comunistas e la fin de la trèva en 1935 entraïnèron
lo començament de negociacions entre Guomindang e PCC per formar un frònt comun
còntra Japon. Pasmens, ni Mao ni Chiang Kaishek èran desirós de formar una tala
aliança. Ansin, fins a l'incident de Xi'an, ges d'acòrd fuguèt trobat. La
captura de Chiang Kaishek per lei tropas de l'ancian senhor de guèrra de
Manchoria lo 12 de decembre de 1936 a Xi'an e seis existéncias (fin de la guèrra
intèrna, union còntra Japon) permetèron a Zhou Enlai de prepausar sa mediacion
per signar un acòrd en abriu de 1937 e organizar la resisténcia en fàcia dei
Japonés.

La Segonda Guèrra Mondiala acomencèt en 1937 sus lo teatre chinés car l'aliança
entre nacionalistas, comunistas e certanei senhors de guèrra fuguèt considerada
coma una menaça per lei Japonés. En julhet de 1937, rompèron una trèva fragila
observada dempuei 1935 per conquistar Pequin. Lo 26 de julhet, lei Japonés
prenguèron l'iniciativa d'acomençar d'operacions importantas. Conquistèron
Shangai en octòbre e Nankin en decembre. Una partida de la populacion de la
capitala fuguèt massacrada (sac de Nankin). En 1938, prenguèron lo contraròtle
de la region de Canton. Ocupant lei regions economicas pus importantas dau país,
lei Japonés arrestèron seis ofensivas en 1939 e lo frònt demorèt relativament
estable fins a 1944.

Blocats dins lei zònas montanhosas de China, lei nacionalistas aprofichèron lei
sentiments nacionalistas e antijaponés de la populacion per resistir. Pasmens,
isolat deis autrei poissanças aliadas, lo govèrn de Chiang Kaishek deguèt faciar
de dificultats economicas grèvas e contentar lei mitans conservadors dei regions
totjorn tengudas per sei fòrças. Venguèt donc pus autoritari e seis exigéncias
entraïnèron pauc a pauc l'ostilitat dei païsans en causa dei requisicions mai e
mai importantas. Lei problemas majors dau regim nacionalistas (inflacion,
corrupcion...) s'agravèron donc durant la guèrra.

D'autra part, lei relacions entre lo Guomindang e lo PCC se degradèron e la
guèrra civila entre lei dos acomencèt tornarmai en genier de 1941. Vencuts dins
la region d'Anhui, lei comunistas deguèron se retirar. Pasmens, lei
nacionalistas fuguèron pas capables d'organizar d'ofensivas vertadieras còntra
lei Japonés. Au contrari, en 1942, perdiguèron lo contraròtle de la rota vèrs
Birmania e fuguèron esquichats en 1944 dins la region de Henan.

Lo PCC aprofichèt aquelei reviradas per se renfòrçar a partir de 1942 après
l'adopcion de divèrsei mesuras estrictas (pression, menaças...) per limitar lei
divisions au sen dau partit. De mai, a partir de 1943, leis ofensivas japonesas
pus importantas fuguèron dirigidas còntra lei nacionalistas. La declaracion de
guèrra sovietica en aost de 1945 e lo doble jòc de l'URSS — oficialament aliada
ai nacionalistas mai favorizant lei comunistas dins lei regions ocupadas per
l'Armada Roja — permetèt au PCC d'ocupar lo nòrd dau país e d'aquistar
d'armaments abandonats per l'armada japonesa.

Après la fin de la guèrra, Manchoria fuguèt l'enjòc principau entre lei dos
camps. Lei comunistas i prenguèron lo contraròtle dei zònas ruralas e lei
nacionalistas lo dei vilas ambé l'ajuda logistica de l'armada estatsunidenca
desbarcada a Pequin e Tianjin. Après la revirada d'una mediacion estatsunidenca
en genier de 1946, lei comunistas formèron l'Armada de Liberacion Populara en
mai de 1946 e lei combats acomencèron tornarmai còntra lei nacionalistas. Lei
fòrças dau Guomindang aguèron inicialament l'avantatge e conquistèron Yan'an en
març de 1947 puei lei posicions comunistas dins lo nòrd de la region de Jiangsu.

Pasmens, lei victòrias e avançadas nacionalistas entraïnèron un alongament de
sei linhas d'avitalhament dins de zònas ruralas ostilas. Lei dificultats
economicas persistentas finiguèron de minar la legitimitat dau Guomindang que
perdiguèt lo sostèn de la màger part deis elèits. De son caire, lo PCC capitèt
de se renfòrçar e de gropar sei fòrças. En mai de 1947, una tièra d'ofensivas
comunistas s'acabèt per l'enceuclament e la destruccion dei fòrças nacionalistas
dins lei vilas de Manchoria. Puei, l'APL ataquèt en direccion dau sud. Lei vilas
pus importantas coma Pequin fuguèron tanben enceucladas e de negociacions
acomencèron entre lei comunistas e lei garnisons nacionalistas. A la fin de
1948, lei linhas defensivas nacionalistas au nòrd de Nankin fuguèron rompudas e
lei posicions nacionalistas dins lo sud de China s'afondrèron en 1949 e lei
darrierei fòrças de Chiang Kaishek se retirèron sus l'illa de Formosa.

La Republica Populara de China fuguèt proclamada per Mao Zedong lo 1èr d'octòbre
de 1949 e, en 1950, China èra tornarmai unificada après de decennis de division
e de guèrra. Aquò permetèt de fondar la legitimat dau poder novèu que fuguèt
renfòrçada gràcias ai mesuras permetent de contraròtlar l'inflacion. La
formacion dau regim comunista chinés acomencèt tanlèu ambé l'instauracion d'una
reforma agricòla dins lo sud dau país (colllectivizacion, eliminacion dei
païsans « riches »), la participacion de l'APL a la Guèrra de Corèa (1950-1953),
lo renfòrçament de l'autoritat locala dau PCC e la formacion d'unitats de
produccion gropant lei païsans per esplechar lei tèrras collectivizadas. Aquela
politica causèt unei milions de mòrts en causa de la repression, dei combats ò
dei crisis alimentaras mai permetèt de mobilizar la màger part de la populacion
au profiech deis objectus de desvolopaments accelerats de Mao.

La Campanha dei Cent Flors se debanèt en 1956-1957 e fuguèt la premiera
experiéncia de Mao per obtenir lo sostèn deis intellectuaus chinés. Son objectiu
oficiau èra donc de permetre lo desvolopament de divèrsei corrents intellectuaus
favorables a la Revolucion. Dins aquò, après un començament timid, la liberacion
de la paraula entraïnèt de criticas duras còntra lo PCC e la fin de la Campanha
en 1957. Una campanha fuguèt alora organizada còntra la drecha dau PCC e sa
burocràcia e de milièrs de Chinés fuguèron deportats per restablir l'òrdre.

Pasmens, la revirada de la Campanha dei Cent Flors empachèt pas la contuniacion
d'una politica volontària per favorizar lo desvolopament dau país e de la
Revolucion. Ansin, en 1957, Mao ordonèt la mobilizacion de la populacion per
permetre la bastida de divèrseis infrastructuras (aigatge...), l'aumentacion de
la productivitat e la creacion d'indústrias localas. Dicha Grand Bomb en Avans,
aquela politica se debanèt en 1958-1959 e deviá tanben permetre d'arrestar
l'estanhacion de la produccion observada a partir de la mitat deis annadas 1950.
Pasmens, maugrat l'estrambòrd collectiu, lo Grand Bomb en Avans s'acabèt per una
catastròfa economica. La màger part de la produccion industriala èra d'una
qualitat tròp febla e èra donc inutila. Pièger, la produccion agricòla fuguèt
negligida entraïnant una famina (entre 20 e 30 milions de mòrts) agravada per
una recòlta marrida e lo mantenement deis objectius oficiaus en 1959 . Aquela
crisi entraïnèt la fin de l'unitat au sen deis elèits dau PCC après l'aparicion
d'una oposicion menada per Peng Dehuai en 1959. Mao fuguèt venceire gràcias au
sostèn dau Partit mai, en 1960, deguèt reconóisser la revirada de sa politica e
abandonar una partida dau poder a la drecha dau Partit que restaurèt pauc a pauc
la situacion economica.

Lo periòde de la fin deis annadas 1950 veguèt tanben la degradacion dei
relacions entre China e l'Union Sovietica. D'efèct, en causa de sa poissança, la
plaça de China au sen dau blòt sovietic èra ambigua car lo país èra tròp feble
per revendicar l'egalitat dins la gestion deis afaires comunistas e tròp poderós
per èstre solament un estat satellit suplementari de Moscòu. De mai, tre leis
annadas 1930, lei relacions entre comunistas chinés e lo Komintern èran marridas
e Stalin sostenguèt jamai totalament lei fòrças de Mao.

Pasmens, de 1950 a 1957, la cooperacion entre Chinés e Sovietics fuguèt corala e
de conselhiers fuguèron mandats per l'URSS per ajudar lo desvolopament economic
e militar de China. La crisi acomencèt a partir de 1956 quand Nikita Khrushchov
denoncièt lo stalinisme e adoptèt una politica novèla, pus liberala, criticada
per Mao. De son caire, Khrushchov critiquèt la politica dau Grand Bomb en Avans
e s'opausèt a d'atacas de l'APL còntra Taiwan per assegurar sa politica de
Coexisténcia Pacifica ambé lo blòt estatsunidenc. En 1959, la question
entraïnèron divèrsei confrontacions intèrnas au sen dau Partit Comunista Chinés
causant l'eliminacion de certanei generaus prosovietics. Ansin, en 1960, quand
lei Sovietics retirèron sei conselhiers tecnics de China per obligar Pequin de
negociar e reconóisser la direccion sovietica sus lo blòt comunista, lei
projèctes de Moscó mau capitèron e la rompedura venguèt definitiva en 1963. Per
la seguida, de combats frontaliers se debanèron entre l'APL e l'Armada Roja e
China se raprochèt deis Estats Units a partir de 1970.

La Revolucion Culturala acomencèt en 1966. Fuguèt la darriera temptativa de Mao
de s'opausar ai faccions de la drecha dau PCC e d'eliminar una burocràcia
jutjada favorabla ai revisionistas dau Partit. Ambé lo sostèn de l'APL, bastion
dei maoïstas, e deis estudiants de la capitala, Mao preparèt donc un movement
per la destrurre — un eslogan fuguèt « Bombardatz lo Quartier Generau » — que
s'estendiguèt rapidament ai províncias chinesas sota la forma d'organizacions
d'estudiants e d'obriers dich Gardes Roges. A la fin de 1966, lei caps
principaus de la drecha dau PCC (Liu Shaoqi, Deng Xiaoping...), leis
intellectuaus e lei foncionaris fuguèron atacats per lei Gardas Roges. Pasmens,
au començament de 1967, l'unitat dei Gardas Roges dispareguèt e lo país fuguèt
devesit entre faccions rivalas sostengudas per lei fòrças militaras
províncialas. En 1968, Mao deguèt donc arrestar lo movement e utilizar lei
fòrças militaras nacionalas per restaurar l'òrdre e eliminar lei faccions de
Gardas Roges rebèls. La Revolucion Culturala s'acabèt en 1969. La burocràcia èra
estada destrucha dins mai d'una region e l'influéncia de l'armada e dei maoïstas
èra fòrça renfòrçada.

Pasmens, lei caps maoïstas fuguèron pas capables de dirigir lo país e
s'afebliguèron en causa de luchas intèrnas per la succession de Mao. Ansin, lei
subrevivents de la burocràcia dau Partit poguèron s'organizar a l'entorn de Zhou
Enlai e de Deng Xiaoping. En 1975, organizèron una campanha de modernizacion de
l'economia chinesa mai la mòrt de Zhou Enlai entraïnèt un cambiament de politica
fins a la mòrt de Mao en 1976.

A la mòrt de Mao Zedong, Hua Guofeng i succediguèt. Vengut Numerò Dos dau PCC en
1976 gràcias a sa manca de sostèn popular e a un compromés entre lei diferentei
faccions, aguèt lo sostèn dei maoïstas moderats. Ambé l'ajuda de la drecha dau
Partit, capitèt rapidament d'eliminar lei maoïstas radicaus de la succession
ambé l'arrestacion de la Banda dei Quatre. Assaièt tanben d'adoptar una politica
de modernizacion economica e d'acomençar la desmaoïzacion dau país. Pasmens,
nomat per Mao quauquei setmanas avans sa mòrt, Hua Guofeng poguèt jamai desfaire
lo modèl fondat per son predecessor sensa minar sa legitimat. Au contrari, la
drecha dau Partit menada per Deng Xiaoping èra pas blocada per aquelei problemas
e la posicion de Guofeng fuguèt pauc a pauc atacada. En 1978, perdiguèt la màger
part de sei poders e Deng Xiaoping venguèt lo cap vertadier de China.

A partir de 1979, adoptèt una politica centrada sus lei reformas economicas e la
desmaoïzacion. Ansin, lo Partit reconoguèt seis errors durant lo periòde maoïsta
e condamnèt certaneis errors de Mao, especialament lei de la Revolucion
Culturala. L'agricultura fuguèt lo premier domeni economic regardat per lei
reformas permetent una aumentacion importanta de la produccion dins leis annadas
1980. Lei reformas fuguèron pus malaisadas dins l'indústria mai un desvolopament
important se debanèt a partir de 1984. Pasmens, lo govèrn capitèt de crear de
« zònas economicas especialas » per autorizar l'installacion de companhiás
estrangieras e favorizar de transferiments de tecnologia. Dins aquò, aquela
politica causèt lo desvolopament de la corrupcion au sen de l'administracion en
causa de la demenicion dau contraròtle dau Partit.

Aquelei reformas economicas e l'afondrament simultanèu dau blòt sovietic a la
fin deis annadas 1980 entraïnèron una onda d'agitacion dins lei mitans
universitaris dau país. Lo movement s'estendiguèt a d'autrei classas socialas e,
en mai de 1989, de manifestacions gropant unei centenaus de milièrs de personas
se debanèron sus la plaça Tian'anmen a Pequin. Fòrça devesida, la direccion dau
Partit finiguèt per chausir una solucion militara per restablir l'òrdre e
refusar lei revendicacions de liberalizacion de la manifestacion. Lei 3 e 4 de
junh, l'armada conquistèt donc la plaça e reprimiguèt lo movement.

Après aquela repression, Jiang Zeming venguèt lo cap dau Partit e Li Peng
Premier Ministre. Pasmens, Deng Xiaoping gardèt lo poder sus lei fòrças armadas
fins a sa mòrt en 1997. La politica de reformas fuguèt contuniada e China conois
alora un desvolopament fòrça important dempuei leis annadas 1990. La
liberalizacion economica contunia e lo país venguèt la segonda poissança
economica mondiala au començament dau sègle XXI. De mai, lo país renfòrça tanben
sa poissança dins lei domenis diplomatic, culturau e militar e sa capacitat a
rivalizar ambé leis Estats Units d'America coma segonda superpoissança mondiala.

La topografia de China es fòrça variada. Pasmens, en causa de l'altitud auta de
la màger part dau territòri chinés, lei relèus associats ai regions montanhósas
coma lei montanhas (33%), lei platèus (26%) e lei còlas (10%) son dominants e
representan aperaquí 70% de la superficia. Lei plans bas (12%) e lei bacins
plans (19%) representan lo rèsta. Se pòu devesir aqueu territòri en cinc regions
principalas que son la China Orientala (devesida entre lo plan dau nòrd-èst, lo
plan septentrionau e lei còlas meridionalas), la region de Xinjiang-Mongòlia e
la region de Tibet.

Lo plan dau nòrd-èst se situa en Manchoria entre lei montanhas Hinggan e
Changbai. Es liat a la Mar Jauna per una faissa plana mens importanta. Lo plan
septentrionau se situa entre l'Ocean Pacific, lo riu Yangzi (Fluvi Blau) e lei
Monts Taihang. A una forma triangulara que sei ponchs son Pequin au nòrd,
Shangai au sud-èst e Yichang au sud-oèst. Es format per lei depaus sedimentaris
dei Fluvis Jaune e Blau. Enfin, lei còlas meridionaus son situadas entre lo plan
tibetan e l'Ocean Pacific. Es una region fòrça agricòla caracterizada
caracterizada per una altitud mejana egala a 500 m que pòu localament agantar
3 000 mètres ò formar de bacins enviroutats de montanhas.

La region de Xinjiang-Mongòlia s'estend au nòrd-oèst e au nòrd de China. Se pòu
devesir entre tres sosregions. Au nòrd-oèst, es dominada per de relèus desertics
coma lo Bacin de Tarim, la Depression de Hami-Turpan (-154 m) e lo Bacin de
Jungar. Aquela ariditat es causada per lei monts enviroutant la region e
l'alunchament ambé lei regions maritimas. Au nòrd, es dominada per lei monts
Altun-Shan e Qilian, lo Bacin de Qaidam, lo Corredor de Hexi e lo plan de
Mongòlia Interiora (900-1 500 m). Enfin, se fau nòtar la preséncia dau Plan de
Loess qu'es lo platèu d'altitud (1 000-1 500 m) pus estendut dau monde.

La region dau plan tibetan se situa au sud-oèst de China. Es caracterizada per
un plan d'altitud mejana auta (aperaquí 4 000 m) e per la preséncia dei cadenas
de montanhas pus autas de la planeta (Imalaia, Karakorum, Pamir, Tian Shan).
Ansin, onze cimas entre lei dètz e sèt montanhas pus autas son situadas dins
aquela region, compres lo Mont Everest (8 848 m) e lo K2 8 611 m).

China se pòu devesir entre una zòna endoreïca — es a dire amb una idrografia que
demora continentala — a l'oèst que representa un tèrç de son territòri e una
zòna exoreïca — es a dire amb una idrografia que va dei regions continentalas
fins a l'ocean — a l'èst que representa lo rèsta. I existís 50 000 rius amb un
bacin idrografic superior a 100 km² e 2 800 lacs amb una superficia superiora a
1 km².

Lei rius principaus son lo Fluvi Blau (Yangzi) que va de Tibet fins a la Mar de
China Orientala après un camin de 6 300 quilomètres. Son bacin idrografic totau
fa 1 800 000 km² e es a l'origina de la formacion de regions agricòlas drudas au
centre dau país. Permet tanben la navigacion sus de distàncias importantas e la
poissança de son debit es tanben utilizada per produrre d'electricitat (Restanca
de las Tres Gòrjas...). Lo Fluvi Jaune (Huang He) es lo segond fluvi pus
important dau país (5 464 km amb un bacin idrografic totau de 750 000 km²) e va
de Tibet fins au nòrd de China. Es tanben a l'origina de regions agricòlas
drudas — que fuguèron lo centre dei premiereis estats chinés — e permet la
navigacion.

Lo clima chinés es pron variat e evoluciona de tropicau au sud dau país a
subartic au nòrd e montanhard au sud-oèst. Lei factors principaus permetent de
depintar l'evolucion dau clima chinés son l'influéncia de la mosson d'estiu (pus
importanta au sud-èst dau país) qu'es la fònt majora de precipitacions,
l'influéncia de l'anticiclòn de Siberia durant lei mes d'ivèrn (generalament
secs e fregs), l'altitud, l'alunchament entre zònas continentalas e oceans e
enfin, la preséncia de montanhas importantas que son capablas d'isolar una
region dei precipitacions. Ansin, la quantitat de precipitacions evoluciona de
20 mm dins certanei regions de Xinjiang a mai de 2 000 mm dins lei províncias de
Guangdong, Guangxi e Hainan. La distància ambé l'ocean entraïna una aumentacion
de l'amplitud termica durant la jornada e durant l'annada. Per exemple, au nòrd
de Manchoria, la temperatura mejana anuala evoluciona de -30 a +18°C còntra +10
e +28°C dins la region maritima de Guangdong.

Ansin, China se pòu devesir entre cinc zònas climaticas principalas. Lo quart
sud-èst, magerament lo plan tibetan, es dominat per un clima montanhard freg
d'altitud auta e de precipatacions limitadas en causa de l'isolament de la
region per lei montanhas. Una zòna sud-èst es dominat per un clima subtropicau
umid tota l'annada. Entre la zòna tibetan e aquela region umida, existís una
zòna centrala dominada per un clima subtropicau marcat per un ivèrn sec. Au
nòrd, s'estend de climas desertics e estepics fregs e, enfin, au nòrd-èst, lo
clima es puslèu de tipe continentau amb un ivèrn sec.

Lei riscs naturaus principaus sus lo territòri chinés son lei tèrratrems e lei
vengudas deis aigas. Lo premier risc es limitat ai regions sismicas, magerament
situadas au sud dau país. Pòu entraïnar un nombre important de victimas (240 000
en 1976 a Tangshan, 60 000 en 2008 dins la província de Sichuan) en causa de la
demografia importanta e de la feblessa dei bastiments còntra leis ondas
sismicas. Lo segond risc es important dins lo corrent de la sason de la mosson e
dins lo corrent de la sason ciclonica. Lo nombre de mòrts pòu agantar de
centenaus de victimas e lei destruccions de desenaus de miliards de dolars (26
miliards en 1998, 41 miliards de destruccion en 2010) en causa de la
concentracion de la populacion lòng de rius importants (180 milions de victimas
en 1998).

La Republica Populara de China es organizada per una constitucion adoptada en
1982. Es un estat organizat segon un modèl autoritari de tipe sovietic. Pasmens,
dempuei lo començament dei reformas a partir deis annadas 1980, una proporcion
creissenta de capitalisme es introducha dins lo sistèma politic chinés. Ansin,
China se presenta coma una « economia socialista de mercat ». Dins aquò, lei
trachs dominants son encara de tipe sovietic amb una influéncia e un contraròtle
fòrça importants dau Partit sus l'aparelh d'estat. De mai, un autre trach
important de l'estructura politica chinesa es l'autonòmia politica estenduda dei
fòrças armadas chinesas.

Lo Partit Comunista Chinés es de facto lo partit politic unic de la Republica
Populara de China e l'organ pus important dau sistèma politic chinés. Son ròtle
es primordiau car lo Partit decidís leis orientacions generalas de la politica
chinesa e contraròtla ò dirigís lei decisions politicas localas ai diferents
nivèus (província, municipalitats, companhiás...). Ansin, dins cada estructura,
lei comitats dau Partit son sovent leis organs pus importants. En particular,
l'influéncia e lo poder dau Partit es fòrça important au sen dau govèrn, de
l'administracion e dins lei zònas urbanas, industrialas e culturalas pus
importantas. Far partida dau Partit es tanben un mejan de promoccion sociala.

Lo territòri de la Republica Populara de China es devesit entre 33 divisions
principalas que compausan 22 províncias, 4 municipalitats, 5 regions autonòmas e
2 regions administrativas especialas. Una província a un govèrn de província
dirigida un comitat provínciau dau Partit Comunista. Lo comitat provínciau es
dirigit per un secretari provínciau qu'es lo personatge pus important de
l'administracion de la província e qu'es responsable de la província auprès deis
autoritats nacionalas. En particular, lo governador de la província, maugrat son
títol, es inferior au secretari dau PCC de la província. La municipalitat es un
estatut similar a una província e reservada ai vilas pus importantas.

Enfin, lei regions administrativas especialas correspondon ai territòris de
Macau e de Hong Kong, reintegrats au sen de China en 1999 après de decennis ò de
sègles de poder europèu. Aquelei regions an donc gardat una autonòmia locala
fòrça importanta. Lo govèrn nacionau s'ocupa en teoria solament deis afaires
estrangiers e de la defensa d'aquelei territòris.

La lenga oficiala de China es lo mandarin. En fòra dau mandarin, 55 lengas
minoritàrias an un estatut oficiau ai nivèus regionaus ò provínciau e son de
còps sostengudas per lo govèrn chinés. En causa de la demografia e dei
distàncias importantas — e dins certanei de periòdes de separacion politica mai
ò mens lòngas —, lei lengas parladas sus lo territòri chinés presentan sovent un
nombre important de dialèctes e de sosdialèctes.

Lei lengas chinesas son parladas per l'etnia Han que representa 92% de la
populacion. La màger part d'aquelei lengas son considerats coma un ensems unic
per lo govèrn centrau e, franc dei regions autonòmas au nivèu lingüistic coma
Macau ò Hong Kong, an ges d'estatut oficiau. Pasmens, dins lei fachs, lei lengas
chinesas dau sud son fòrça diferentas dau mandarin. Après aquelei lengas, lei
grops de lengas principaus son lo grop zhuang dong (1,8%), lo grop tibetobirman
(1,2%), lo grop turc (0,7%), lo grop miao yao (0,5%), lo grop manchó (0,5%) e lo
grop mongòl (0,3%). Lei minoritats lingüisticas son generalament situadas dins
lei regions perifericas e sud dau país.

La Republica Populara de China es una poissança diplomatica que fa partida dei
principaleis institucions internacionalas coma l'ONU ò l'OMC. Seis afaires
estrangiers an diferentei dimensions que son la reconoissança dei revendicacions
territòrialas chinesas en Asia, lo respèct dau principi d'una China unica, lo
sostèn de sa creissença comerciala e de seis axes comerciaus, la defensa de son
modèl sociau e lo respèct de sa sobeiranetat. Ansin, China revendica divèrsei
territòris asiatics coma Taiwan e dèu faciar de movements independentistas dins
certanei regions coma Tibet. Aquelei revendicacions son regularament la fònt de
tensions ambé d'estats asiatics aliats ò ambé leis Estats Units d'America. En
particular, una pression fòrça importanta es exercida per empachar la
reconoissança diplomatica de Taiwan per d'autreis estats. Lo besonh de sostenir
sa creissença economica importanta entraïna una dubertura novèla de Pequin per
assegurar l'esplecha de matèria premiera ò favorizar l'aumentacion de seis
exportacions. Per exemple, es lo cas d'acòrds ambé d'estats africans permetent
d'esplechar mai d'un jaciment en cambi d'investiments locaus. D'acòrds similars
son tanben pauc a pauc signats ambé d'estats asiatics ò americans. Enfin, la
defensa de son modèl sociau es caracterizada per una repression intèrna de
movements favorables ai drechs de l'Òme ò de movements religiós que son la fònt
de tensions ambé d'estats estrangiers. Aquel aspèct es de còps conjugat amb
aqueu dau respèct de la sobeiranetat. Pasmens, aqueu darrier ponch es tanben
motivat per lo periòde d'umiliacion còntra leis imperialismes europèus au sègle
XIX. En consequéncia, la Chine modèrna es rarament favorabla ais intervencions
internacionalas dins leis afaires intèrns d'un estat.

La Republica Populara de China es implicada dins divèrsei contenciós
territòriaus ambé leis estats vesins. Lo pus important es la question de Taiwan,
refugi dei nacionalistas vencuts en 1949 e formant totjorn oficialament la
Republica de China. Fòrça marridas durant la Guèrra Freja, lei relacions entre
Pequin e Taipei se melhoran pauc a pauc mai lei tensions demoran importantas. De
negociacions se debanan per assaiar de definir una reünificacion capablas de
contentar lei dos camps, belèu a partir dau modèl de Hong Kong.

La question deis illas Diaoyu (ò Senkaku per lei Japonés) es lo segond conflicte
territòriau pus important. Opausa Pequin a Tòquio. Lei tensions son a l'ora
d'ara importantas ambé de demonstracions militaras e una aumentacion dei
sentiments nacionalas au sen dei dos país. Lei dos autrei conflictes son mai ò
mens gelats en causa de l'implicacion de mai de dos país. China revendica una
partida de Cachemire mai Índia refusèt d'acceptar aquelei revendicacions. D'un
biais pus generau, la frontiera entre China e Índia es encara mau definida dins
certaneis endrechs. Enfin, China es tanben implicada dins la lucha per lo
contraròte deis illas Spratley e Paracel ambé Vietnam, Brunei, Taiwan, Filipinas
e Malàisia.

Lei fòrças armadas de la Republica Populara de China son dichas Armada Populara
de Liberacion (APL). Fuguèron formadas a partir dei tropas dei guerilhas
comunistas aparegudas dins lo corrent dau caòs politic dei premiereis annadas
dau periòde republican. Après la victòria de 1949, èran basadas segon un modèl
d'armada de conscripcion que demorèt fins ais annadas 1990. Durant aqueu
periòde, lo nombre e la quantitat fuguèron privilegiats. Pasmens, dempuei la fin
de la Guèrra Freja, l'armada es en cors de professionalizacion e la qualitat
deis armaments es melhorada. Son budget conoguèt d'aumentacions fòrça
importantas au sègle XXI de 14,1 miliards de dolars en 2000 a 114 miliards en
2013.

En 2005, lei fòrças chinesas alinhavan 2,3 milions de militars (3,1 milions en
1990) devesits entre una fòrça terrèstra, una fòrça aeriana, una fòrça navala e
un còrs cargat deis armaments estrategics :

China fuguèt la premiera poissança economica mondiala durant la màger part dei
vint darriers sègles . Avans lo començament de la Revolucion industriala, China
aviá tanben lo nivèu de vida pus importanta de la planeta. Divèrsei causas èran
a l'origina d'aquelei succès coma la posicion estrategica dau país quasiment a
l'origina de la Rota de la Seda, sei ressorsas importantas e sa demografia. Mai
d'un sobeiran encoratjèt tanben lo desvolopament d'infrastructuras favorablas ai
cambis economics e lo mantenement de la patz per assegurar la circulacion dei
marchands e dei produchs. Per exemple, la dinastia mongòla Yuan aguèt un ròtle
major dins la restauracion dau sistèma de rotas asiatic e dins la pacificacion
deis itineraris comerciaus. Pasmens, a partir de la fin dau sègle XVIII, China
conoguèt un periòde de declin economic fins a la fin dau periòde Mao Zedong.

Aqueu declin s'acabèt a la fin de 1978 quand Deng Xiaoping decidiguèt
d'abandonar la politica de quasi autarcia de Mao au profiech d'una dubertura
progressiva dau país au comèrci internacionau. Aquò permetèt un desvolopament
economic fòrça important. Ansin, en 2010, China èra la segonda poissança
economica mondiala, lo premier país exportator e fa partida de l'Organizacion
Mondiala dau Comèrci dempuei 2001. Durant lei dos darriers decennis, la
creissença economica chinesa agantèt una valor mejana de 10%/an maugrat una
demenicion leugiera dempuei la crisi economica de 2008. En particular, entre
1980 e 2007, lo PIB chinés fuguèt multiplicat per 12,7. Lei basas d'aqueu
desvolopament son leis investiments estrangiers e leis exportacions (textil,
tractor, relòtge, joguina, aparelh fotografic, ordinator, television, acièr)
vèrs l'Union Europèa, leis Estats Units d'America, Hong Kong e Japon.

L'agricultura chinesa es un sector important de l'economia nacionala car
representava en 2012 10,1% de son Produch interior brut e 34,8% de seis
emplechs. Lo mòde de produccion es de tipe semiprivat e centrat sus de tenements
pichons. D'efèct, en causa dau relèu montanhós dau país, lei superficias
favorablas a l'agricultura son limitadas. Lo segond factor limitant l'extension
dei tenements es lo nombre important de païsans qu'entraïna una division
important dei tèrras entre lei diferentei familhas. Lei tenements son
generalament la proprietat de collectivitats localas mai son arrendadas ai
païsans per de duradas lòngas (generalament trenta annadas). Pasmens, existís
encara de tenements pus gròs dirèctament tenguts per de collectivitats
territòrialas d'un nivèu superior ò per l'Estat.

La produccion agricòla chinesa ocupa lo premier reng mondiau. Lei culturas
principalas son aquelei de ris, de blat, de trufa, de sorgo, de cacauèt, de tè,
de milh, d'òrdi, de coton, de plantas utilizadas per la produccion d'òli, de
pòrc e de peison. Totei lei produccions de carn son en aumentacion importanta en
causa de l'aumentacion dau revengut mejan de la populacion.

Lo sector minièr es mau conegut en causa de la manca de donadas fisablas. En
2002, èra supausat representar 0,9% deis emplechs e 5,3% de la produccion
chinesa. Divèrsei jaciments de mineraus ò de rocas existisson sus lo territòri
chinés. En 2004, lei produccions principalas èran lo carbon (2 miliards de
tonas), lei mineraus de fèrre (310 milions de tonas), lo petròli (175 milions de
tonas), lo gas naturau (41 milions de m3), lei mineraus d'antimòni (110 000 t),
lei mineraus d'estam (110 000 t), lei mineraus de niquèl (64 000 t), lei
mineraus de tungstèn (67 000 t), lei mineraus de vanadi (40 000 t), lei mineraus
de molibdèn (29 000), l'argent (2 450 t) e l'aur (215 t).

En 2012, l'indústria chinesa representava 45,3% dau PIB dau país e 29,5% de sa
populacion activa. Totei lei tipes d'indústria existisson en China qu'es venguda
la destinacion premiera dei movements de deslocalizacion. Una partida importanta
de la produccion es donc destinada a l'exportacion. Una autra partida importanta
permet d'assegurar lo mantenement de la creissença economica chinesa que
necessita de quantitats importantas de produchs industriaus, especialament de
produchs eissits de la metallurgia. Lo desvolopament de l'indústria e sa
modernizacion son donc una prioritat importanta dau govèrn. Divèrsei modèls de
companhiás existisson en China. Genalarament, leis indústrias pesucas ò
estrategicas son tengudas per l'Estat. Pasmens, la proprietat privada se
desvolopa — e es venguda importanta — dins l'indústria leugiera. Se fau tanben
nòtar la preséncia d'indústrias pesucas tengudas de companhiás estrangieras e
installadas dins lei zònas economicas especialas. Una autra evolucion, dempuei
lo començament de la liberalizacion economica dau país, es la demenicion de la
concentracion de l'indústria qu'èra inicialament gropada a l'entorn dei centres
urbans pus importants.

Lo sector dei servicis conois una creissença fòrça importanta dempuei lo
començament de la liberalizacion de l'economia dau país a partir dau començament
deis anndas 1980. Ansin, en 2012, representava 44,6% dau PIB e 35,7% de la
populacion activa. Es devesit entre l'administracion publica encara importanta e
un sector privat en expansion, especialament dins lei domenis comerciaus e
toristics.

La populacion chinesa èra estimada a 1 349 586 000 en 2013 e China es donc lo
país pus pòblat de la planeta. La populacion es oficialament devesit entre 55
« nacionalitats » que son en realitat d'etnias diferentas. Aqueleis etnias an de
drechs d'autonòmia locala e, de còps, un nombre de plaças assegurat au sen deis
institucions.

En fòra dei Han, existís divèrsei minoritats importantas au nivèu geografic,
demografic ò culturau. Ansin, lei Hui son una etnia de lenga chinesa e de
religion musulmana. Aquela etnia a la sieuna region autonòma (Ningxia) onte
representava un tèrç de la populacion a la fin deis annadas 1990. Lei Manchós
son estimats a dètz milions de personas mai lei populacions e culturas Han e
Manchó son d'ara endavant fòrça mescladas franc de quauquei regions frontalieras
au nòrd de Manchória. Ansin, divèrsei trachs culturaus manchós, coma la lenga
manchosa, son en declin accelerats. Lei Mongòls son estimats a cinc milions e an
una region autonòma (Mongòlia Interiora) onte representan 20% de la populacion.
Lei Tibetans son estimats entre cinc e sièis milions. Ocupan una region fòrça
estenduda, magerament dins la region autonòma de Tibet. Una partida importanta
d'aquela populacion contesta la preséncia chinesa sus lo plan tibetan e demanda
l'independéncia ò una autonòmia fòrça importanta. La situacion es similara dins
la region autonòma de Xinjiang onte divèrsei populacions localas, especialament
leis Oigors, son opausats a la preséncia chinesa. Enfin, lo sud de China assosta
un nombre fòrça important de minoritats (18 milions de personas au totau).



https://oc.wikipedia.org/wiki/Polonha

Polonha (Polska en polonés) es un país d'Euròpa Centrala que se situa au sud de
la Mar Baltica e au nòrd de l'arc montanhós dei Carpats. A una frontiera ambé
l'enclava russa de Kaliningrad au nòrd, Lituània au nòrd-èst, Bielorussia a
l'èst, Ucraïna au sud-èst, la Republica Chèca e Eslovaquia au sud e Alemanha a
l'oèst. Sa capitala es Varsòvia. Aquel estat apareguèt dins lo corrent dau sègle
X a partir de tribüs eslavas installadas dins la region dempuei au mens lo sègle
precedent. A la fin dau sègle XIV, formèt una union poderosa ambé lo Grand Ducat
de Lituània e venguèt la poissança principala d'Euròpa Centrala sota la
direccion de la dinastia Jagellon. Pasmens, se turtèt ai desvolopaments de
Russia, de l'Empèri Otoman e de Prússia. Après un declin lòng, son territòri
foguèt partejat entre Rus, Austrians e Prussians entre 1772 e 1795. Pasmens, la
populacion polonesa mantenguèt son unitat culturala dins lo corrent dau sègle
XIX e, après unei reviradas, capitèt de restaurar son independéncia en 1918
après l'afondrament deis empèris centraus e de l'Empèri Rus. Dins aquò, en 1939,
la Polonha restaurada foguèt atacada e ocupada per l'Alemanha nazia e per l'URSS
au començament de la Segonda Guèrra Mondiala. A la fin de la guèrra, lo país
foguèt integrat au sen dau blòt sovietic fins a l'afondrament dei govèrns
comunistas europèus a la fin deis annadas 1980. A partir de 1991, adoptèt lo
sistèma economic capitalista, intrèt au sen de l'OTAN e de l'Union Europèa.

Polonha a un territòri de 312 692 km² relativament bas que son altitud mejana es
de 173 mètres. Ansin, solament 3% de sa superficia, situada lòng de la frontiera
sud, a una altitud de mai de 500 mètres e dins lo sens contrari, 60 km² an una
altitud negativa dins la region de Gdansk. Aqueu territòri pòu se devesir entre
cinc zònas principalas :

L'idrografia de Polonha es caracterizada per un escorrement que va dau sud vèrs
lo nòrd. Es a l'origina de la formacion de dos sistèmas idrografics centrats sus
lei fluvis Vistula e Oder. La mitat orientala dau país es drenada per Vistula
(1 047 km e debit finau de 1 054 m3/s) e seis afluents, especialament Bug (772
km). Oder (854 km e debit finau de 529 m3/s) e son afluent Warta drenan lo tèrç
orientau de Polonha. Pasmens, en causa de la preponderància dei regions planas,
lo debit dei rius es sovent entravat e existisson dos periòdes anuaus de venguda
deis aigas causada per la fonda dei nèus a la prima e per de pluejas importantas
dins lo corrent de l'estiu (generalament julhet).

Lo clima de Polonha es temperat sus la màger part dau país e montanhard dins lei
regions meridionalas d'altitud auta. Dins la zòna temperada, i a una gradacion
qu'evoluciona d'un clima oceanic dins lo nòrd e l'oèst vèrs un clima continentau
dins lo sud e l'èst ambé d'influéncias montanhardas a mesura que l'altitud
aumenta.

Lei factors d'aqueu clima despendon principalament deis interaccions dei massas
d'èr vengudas d'Euròpa Occidentala, de la region artica a la partir de l'ocean
Atlantic e dau corrent subtropicau vengut dau sud. Lo corrent artic domina
durant la màger part de l'annada mai son influéncia es sovent moderada per lei
dos autrei corrents pus cauds. Aquò es a l'origina de precipitacions abondosas
(plueja e nèu), de nèblas e de nívols. Lei precipitacions anualas son d'aperaquí
600 mm sus la màger part dau territòri que pòu agantar 1 300 mm dins lo sud
montanhós e demenir fins a 500 mm dins la region de Varsòvia e lo quart
nòrd-èst. La màger part dei precipitacions a luòc d'estiu.

La temperatura estivenca mejana despend de la latitud e de l'altitud e se situa
entre 18 e 30°C. Es pus importanta en Silèsia Bassa onte lei valors mejanas son
compresas entre 24 e 32°C. Au contrari, es pus freja lòng de la frontiera ambé
Bielorussia e Lituània. La temperatura ivernenca mejana es egala a 3°C mai pòu
demenir fins a -6°C dins lo nòrd-èst. Pasmens, dins lo cas d'una disparicion de
la moderacion entre lei massas d'èr caudas e frejas, la temperatura es
dirèctament influenciada per lei corrents artics e pòu venir polara ambé de
mesuras enregistradas a -40°C dins lei montanhas dau sud.

En 2013, la populacion polonesa èra formada de 38,4 milions d'abitants. Èra
principalament gropada dins lo sud e lo centre dau país onte se troba leis
aglomeracions pus importantas dau país (Katowice e Cracòvia dins lo sud, Wroclaw
dins lo sud-oèst, Lodz, Poznan e Varsòvia dins lo centre). D'autrei centres de
populacion importants se situan lòng dau litorau de la Mar Baltica (Gdansk,
Szczecin). Pasmens, la màger part dau nòrd de Polonha, especialament lo
nòrd-èst, es mens poblat.

Dins lo corrent de la Guèrra Freja, la demografia polonesa conoguèt una
aumentacion importanta evolucionant d'aperaquí 30 milions en 1960 a mai de 38
milions en 1991. Pasmens, a partir d'aquela annada, lo desvolopament de
l'inseguretat sociala consecutiva au periòde de transicion vèrs lo capitalisme e
l'emigracion massiva vèrs leis autrei país de l'Union Europèa entraïnèron un
alentiment dau nombre de naissenças e una demenicion de la populacion que passèt
de 38,7 milions en 1997 a 38,1 milions en 2007. A l'ora d'ara, la crisi
economica en Euròpa Occidentala a entraïnat un retorn parciau dei populacions
emigradas e la populacion a aumentat tornarmai leugierament dempuei 2010. Una
aumentacion leugiera dau taus de feconditat sostèn tanben aquela tendància mai
Polonha fa partida dempuei leis annadas 1990 deis estats amb un nombre de
naissença feble.

Lo polonés es la lenga oficiala dau país e es parlat per la quasi totalitat deis
abitants. Se devesís entre quatre dialèctes principaus mai un dialècte pus rar e
limitat a la region montanhosa dei Tatras. Lei regions principalament poblats
per de populacions germanicas avans 1944-1945 presentan una mescla de divèrsei
dialèctes aduchs per de populacions polonesas en provenença deis autrei regions.
Certanei vilas importantas, coma Varsòvia, an lo sieu dialècte.

Lo cashob es reconegut coma lenga cooficiala en Cashobia dins la region de
Gdansk. En 2011, èra parlat per 106 000 personas qu'èran sovent au minimum
bilingüas.

Enfin, lòng de la frontiera orientala e sud-èst, divèrsei minoritats
lingüisticas (lituaniana, bielorussa, ucraïniana e rusyna) existisson. Aquelei
lengas an ges d'estatut sus lo territòri polonés.

Polonha es un dei país pus religiós dau continent europèu. La libertat religiosa
i es assegurada per la constitucion. Dempuei la fin de la Segonda Guèrra
Mondiala, la populacion polonesa es majoritàriament crestiana catolica (88,4% en
2007) amb un taus de practica religiosa important (estimat entre 50 e 60% en
2007) en despiech d'una demenicion observada au sen dei generacions pus jovas.
La premiera minoritat religiosa es formada per de crestians ortodòxs (1,2%).
Leis autrei grops son mens importants e compausats de protestants (0,4%) e de
testimònis de Jehovà (0,3%).

Avans la Segonda Guèrra Mondiala, Polonha èra un país en majoritat catolica
(aperaquí 65%) mai presentava de minoritats substancialas d'ortodòxs, de
protestants e de josieus. Pasmens, la politica d'exterminacion sistematica dei
josieus per leis Alemands causèt la disparicion de la màger de la minoritat
josieva polonesa. Puei, la fugida dei populacions alemandas en fàcia de
l'avançada dei tropas sovieticas causèt la disparicion dei protestants. Aquò
foguèt completat per una politica d'expulsion generala. Enfin, lo reculament de
la frontiera orientala laissèt en fòra dau territòri la màger part de sa
populacion ortodòxa.

Lei vestigis de preséncia umana pus ancians sus lo territòri polonés datan de
500 000 avC. En causa dei glaciacions, aquela preséncia demorèt intermitenta.
Leis abitats sedentaris pus ancians descubèrts per leis arqueològs foguèron
creats au millenari IX avC per la cultura swideriense. A partir dau millenari V
avC, la region — e tanben una partida vasta d'Euròpa Orientala — veguèt lo
desvolopament d'un pòble protoeslau fins au millenari III avC. Aquò foguèt a
l'origina de divèrsei culturas que se succediguèron : cultura de la terralha
cordada (vèrs 3 000 - 2 200 avC), cultura d'Unetice (vèrs 2 300 - 1 600 avC),
cultura de Trzciniec (vèrs 1 700 - 1 200 avC), cultura lusaciana (millenari I
avC) e cultura de Przeworsk (sègles V-II avC).

Dins lo corrent de l'Antiquitat tardiva, l'influéncia germanic venguèt
importanta, especialament dins lo nòrd de la Polonha actuala onte venguèt
preponderanta ambé la cultura de Wielbark. En revènge, la màger part dau centre
e dau sud demorèron sota l'influéncia de pòbles eslaus. Lo pus important èra lei
Lechites que se devesiguèt pauc a pauc entre unei tribús diferentas coma lei
Polans dins la region de Granda Polonha ò lei Vislans dins la region de Pichona
Polonha. Lei Polans venguèron rapidament lo grop dominant e formèron una
societat ierarquizada au mens a partir dau sègle VIII. Lei premierei missions
crestianas foguèron mandadas dins la region au sègle IX.

Polonha se formèt a partir de la tribú dei Polans, establida dins lo centre de
la region, que donèt lo sieu nom au país. En 966, la conversion au crestianisme
dau rèi Mieszko Ièr (960-992) permetèt d'establir de relacions pus amaisadas
ambé l'Empèri Germanic e de renfòrçar l'administracion dau reiaume gràcias a la
creacion d'un evescat en 968 basat dins la vila de Poznan. Mieszko capitèt
tanben d'estendre sa dominacion vèrs lo nòrd, l'èst e lo sud.

Son fiu Boleslau lo Valent (992-1025) contunièt aquela politica. Conquistèt lo
sud dau bacin de Vistula, especialament Cracòvia, e obtenguèt la creacion d'un
arquevescat polonés installat a Gniezno qu'èra alora la capitala. Enfin, en
1025, aquel arquevescat li reconoguèt la reiautat permetent la fondacion de la
dinastia Piast.

Lo poder de la dinastia Piast s'afebliquèt rapidament après la fin dau rèine de
Casimir lo Renovaire (1039-1058). Aqueu declin foguèt agravat per l'abséncia
d'una regla de succession clara que favorizèt lei tensions intèrnas. Boleslas
III (1102-1138) assaièt de reglar aquela question ambé l'atribucion d'un ducat a
cadun de sei fius. En despiech dau mantenement de la primautat de l'ainat ambé
lo títol de princeps ò de senior, aquò entraïnèt divèrsei tensions entre lei
diferentei brancas dei Piast a afebliguèt mai la dinastia que deguèt tanben
faciar lei revendicacions de l'aristocracia.

Aquò entraïnèt tres evolucions importantas au sen de la societat polonesa. De'n
premier, lo prince principau dau país foguèt d'ara endavant designat per lei
ducs e leis autrei senhors importants. Dins lo corrent dei sègles seguents, aquò
foguèt l'origina de la monarquia electiva de Polonha. En mai d'aquò,
l'aristocracia capitèt pereu de renfòrçar son poder gràcias au desvolopament
d'una classa de senhors terrenaus, dichs magnats, pron poderós per menaçar
l'autoritat dei ducs. Enfin, la Glèisa acabèt la crestianizacion de Polonha
entre lei sègles XII e XIII. Gràcias a sei domenis, i venguèt una poissança
importanta e un factor fòrça important de l'unitat nacionala que venguèt una
preocupacion majora dau Catolicisme polonés.

D'aqueu temps, la region de Polonha deguèt tanben faciar l'expansion germanica
en direccion d'Euròpa de l'Èst. Aquò comencèt au començament dau sègle XIII ambé
l'iniciativa de senhors polonés d'installar de colons alemands dins de regions
gaire pobladas (Pomerània, Silèsia). Aqueu movement s'accelerèt dins lo corrent
de la segonda mitat dau sègle XIII e foguèt completat per l'installacion de
populacions alemandas importantas dins lei vilas polonesas. Pasmens, lo procès
pus important dau periòde foguèt la demanda d'ajuda dau duc de Mazòvia adreiçada
en 1226 a l'Òrdre dei Chivaliers Teutonics per luchar còntra de populacions
paganas balticas. D'efèct, lei Chivaliers Teutonics capitèron rapidament de
vencre lei pòbles locaus e installar de colons dins la region qu'anava venir
Prússia.

Au sègle XIII e dins lo corrent de la premiera mitat dau sègle XIV, leis estats
polonés deguèron afrontar de pressions militaras importantas a l'èst e au nòrd e
faciar unei desfachas grèvas. Entraïnèron l'afondrament de la màger part dei
ducats de Polonha que son unitat se reformada a l'entorn de la Pichona e de la
Granda Polonha pendent lo rèine de Casimir III lo Grand (1333-1370).

La premiera menaça venguèt dau frònt orientau ont una armada mongòla ataquèt lo
país en 1241. Capitèt de pilhar Cracòvia e d'anientar la màger part de
l'aristocracia polonesa a Legnica. Pasmens, en causa de la mòrt dau khan Ogedei,
lei Mongòls deguèron se retirar per participar a la succession a la tèsta de
l'Empèri Mongòl e se contentèron d'aquelei succès. Leis destruccions causadas
per aquela invasion entraïnèron la fragmentacion de Silèsia e de Mazòvia. Puei,
a partir dau començament dau sègle XIV, lo frònt nòrd e lei Chivaliers Teutonics
venguèron lo problema militar major de Polonha quand l'Òrdre acomencèt una
politica d'expansion au detriment dei populacions localas. En 1308, conquistèron
Gdansk puei tota la region de Pomerèlia.

Tre la fin dau sègle XIII, lei dificultats militaras de Polonha entraïnèron la
restauracion dau títol de rèi. Aquò causèt inicialament de tensions
suplementàrias ambé Boèmia que s'alièt ambé lei Chivaliers Teutonics. En fàcia
d'aquela ostilitat, Ladislau Ièr lo Brèu (1306-1333) se raprochèt deis Ongrés e
subretot dei Lituanians. Estabilizèt son autoritat sus lei Pichona e Granda
Polonhas. Puei, son fiu Casimir III lo Grand (1333-1370) capitèt de restaurar
tornarmai l'autoritat reiala gràcias a una tièra de victòrias militaras e de
mesuras economicas ò administrativas. Lei pus importantas foguèron
l'encoratjament donat ai Josieus europèus de venir s'installar sus lo territòri
polonés per dinamizar l'economia dau reiaume en 1334 e la fondacion de
l'Universitat Jagellon. En revènge, l'aristocracia gardèt sa poissança e
obtenguèt d'avantatges fiscaus importants pendent lo rèine de Loís d'Anjau
(1370-1382), nebòt e successor de Casimir III, qu'èra ja rèi d'Ongria e deguèt
acceptar divèrsei concessions per gardar sa senhoriá sus lo país.

A la mòrt de Loís d'Anjau en 1382, l'aristocracia èra pas desirosa de mantenir
l'union personala entre Ongria e Polonha. Designèt donc coma « rèi », sa filha
cadeta Edvija. En 1385, se maridèt ambé lo grand-duc de Lituània Jogaila que se
convertiguèt au cristianisme e venguèt Ladislau II Jagellon. Demorèt rèi unic de
Polonha en 1399 après la mòrt d'Edvija. En 1401, lo tractat de Vílnius creèt una
union entre Polonha e Lituània.

Dirigit per Ladislau II e son cosin Vytautas, grand-duc de Lituània, l'estat
novèu venguèt rapidament una poissança importanta sus lo continent europèu. En
1410, sa victòria de Grunwald li permetèt de destrurre la màger part dei fòrças
de l'Òrdre Teutonic que venguèt vassau de Polonha en 1466 sota Casimir IV
Jagellon (1445-1492) après unei desfachas suplementàrias. La màger part dau
territòri teutonic (Pomerèlia, Dantzig, Prússia orientala) foguèt tanben
annexada per lei Polonés. Lo rèsta demorèt sota lo contraròtle de l'Òrdre que
perdiguèt sa poissança mai capitèt de gardar una autonòmia importanta dins la
gestion de seis afaires intèrnes.

Vengut un senhor poderós de l'Euròpa catolica, lo rèi de Polonha ganhèt una
influéncia importanta en Euròpa Centrala durant la segonda mitat dau sègle XV.
Ladislau III Jagellon (1434-1444) venguèt rèi d'Ongria en 1440 e dirigiguèt la
crosada crestiana que s'acabèt per la batalha saunosa de Varna (1444) onte
moriguèt. Un autre fiu de Casimir IV, Vladislau, venguèt rèi de Boèmia en 1471
puei d'Ongria en 1490. A sa mòrt en 1516, son fiu li succediguèt a la tèsta dei
dos reaiumes fins a la sieuna mòrt en 1526.

Lo sègle XVI constituís l'apogèu de Polonha-Lituània gràcias au mantenement de
la patz dins lo reiaume e d'una prosperitat economica certana. Aquò favorizèt lo
desvolopament intellectuau polonés que venguèt un centre major de la cultura
europèa.

D'efèct, gràcias ai revenguts deis exportacions de blat e de fusta vèrs lo rèsta
d'Euròpa, l'aristocracia polonesa capitèt de s'enriquir e Cracòvia poguèt
sostenir una Cort brilhanta. D'idèas novèlas apareguèron dins lo país coma la
teoria eliocentrica de Nicolau Copernic (1473-1543). La cultura s'i desvolopèt
tanben, especialament la poesia, sostenguda per la vida politica fòrça activa
deis institucions e per la Reforma religiosa protestanta. Aquò favorizèt
l'utilizacion de la lenga polonesa que comencèt de concurrenciar lo latin.

Leis institucions de la monarquia polonesa foguèron un trach important de
l'istòria dau país. Se formèron dins lo corrent dau sègle XVI a partir d'un
senat format per lei prelats e lei senhors pus importants dau reiaume. Foguèt
completat per una Dieta compausada de delegats de la noblesa (6% de la
populacion au sègle XVI, 12% au sègle XVIII) amb un drech de vetò. En causa de
l'importància relativa de l'aristocracia a respèct dau rèsta de la populacion,
aquelei assembladas representavan inicialament totei lei classas de la societat
(dei senhors pus rics ai nobles locaus fòrça paures dei zònas ruralas). Pasmens,
se concentrèron pauc a pauc sus la defensa dei privilègis fiscaus de
l'aristocracia entraïnant lo blocatge progressiu deis institucions ai sègles
seguents.

La Reforma protestanta acomencèt tre 1518 e unei nobles se convertiguèron
rapidament, especialament au sen dei populacions de lenga alemanda. En 1540, un
seisen de la noblesa èra venguda protestanta, principalament calvinista.
Pasmens, au contrari d'autreis estats europèus, aquò entraïnèt ges de conflicte
militar car lei rèis Sigismond Ièr lo Vièlh (1506-1548) e Sigismond II August
(1548-1572) decidiguèron d'adoptar una politica de tolerància que foguèt
definitivament proclamada en 1572. Pasmens, demorèron fidèus au catolicisme e
encoratjèron leis iniciativas de la Glèisa per contenir lei progrès protestants.
Gràcias a un esfòrç important dei jesuistas, lo calvinisme polonés intrèt en
declin a la fin dau sègle XVI.

A partir de la fin dau sègle XV, Polonha-Lituània deguèt faciar l'aparicion de
doas poissanças importantas au sud (Empèri Otoman) e a l'èst (Principat de
Moscòvia) qu'assaièron de s'estendre au detriment dei dos país. Aquò entraïnèt
de conflictes frontaliers importants dins lo corrent dau sègle XVI mai lei
fòrças polonesas capitèron de protegir lo còr dau reiaume que foguèt jamai
menaçat durant aqueu periòde. En mai d'aquò, lo rèi polonés deguèt tanben
s'ocupar tornarmai dei Chivaliers Teutonics que refusavan de reconóisser la
senhoriá polonesa.

La pression otomana se manisfèt subretot còntra leis aliats europèus de Polonha,
especialament Ongria, e dins lei regions pus meridionalas — e mau contraròtladas
— de Polonha-Lituània. Ansin, en 1526, lo rèi ongrés Loís Jagellon foguèt tuat
per l'armada otomana a Mohács entraïnant la disparicion de son reiaume coma
estat independent e la pèrda dei coronas d'Ongria e de Boèmia qu'èran alora
tengudas per la dinastia polonesa. Totjorn en 1526, leis Otomans annexèron la
region de Jedisan, qu'èra estada conquistada per Vytautas au sègle XIV, e
Moldàvia onte Polonha assaiava d'estendre son influéncia. Enfin, s'alièron ai
Tatars de Crimèa qu'èran a l'origina d'incursions e pilhatges regulars sus lo
territòri de Polonha-Lituània.

La pression russa foguèt pus importanta e grèva car menaçava lei regions
centralas dau Grand Ducat de Lituània entraïnant una tièra de guèrras d'amplor
(1492-1494, 1500-1503, 1507-1508, 1512-1522, 1534-1537 e 1558-1583). D'efèct, en
1480, lo Principat de Moscòvia aviá restaurat son independéncia a respèct dau
Khanat de l'Òrda d'Aur e acomencèt son expansion vèrs l'oèst. De 1492 a 1583, lo
Grand Ducat perdiguèt dos tèrç de son territòri mai l'ajuda de l'armada polonesa
li permetèt d'empachar lei Rus de conquistar lei regions pobladas de Lituanians
(batalha d'Orcha en 1514) e de gardar una partida de la Bielorussia e de
l'Ucraïna modèrnas.

Enfin, dins lei regions balticas, l'Òrdre Teutonic èra pauc dispausat a
reconóisser la senhoriá polonesa impausada au tractat de Torun (1466). Una
solucion foguèt trobada ambé la conversion dei Chivaliers au protestantisme. En
1525, lo grand mèstre Albèrt de Hohenzollern-Ansbach acceptèt de secularizar
l'Òrdre que son territòri formèt lo ducat de Prússia. Albèrt acceptèt de
reconóisser la senhoriá — lasca car lo ducat èra fòrça autonòm — dau rèi de
Polonha. Mai au nòrd, de negociacions ambé lo grand mèstre dei Chivaliers
Pòrta-Gleva Gotthard Kettler s'acabèron amb un resultat similar e la creacion
dau ducat de Curlàndia, vassau — tanben fòrça autonòm — de la corona de Polonha.

L'Union de Lublin foguèt la consequéncia d'un projècte de renfòrçament de la
coesion entre Polonha e Lituània menat per lo rèi Sigismond II August. Faguèt
pression sus l'aristocracia lituaniana per acceptar la formacion d'una Dieta
comuna entre lei dos estats. L'acòrd trobat, dich Union de Lublin, creèt la
Republica dei Doas Nacions dotada d'una corona, d'una dieta e d'un sobeiran
comun (elegit per lei dos estats). Pasmens, cada nacion gardèt lei sieunas
institucions intèrnas e una autonòmia larga. En 1596, la capitala d'aquel ensems
novèu foguèt installada a Varsòvia en remplacament de Vilnius e de Cracòvia.

La mòrt de Sigismond II August en 1572 marquèt la fin dau periòde dei Jagellon e
foguèt lo començament d'un periòde de guèrras importantas regardant tornarmai de
regions importantas de la Republica. S'acabèron generalament per de victòrias
polonesas mai aquò minèt pauc a pauc la poissança de Polonha-Lituània e foguèt a
l'origina de son declin dins lo corrent dei sègles seguents.

Après lo rèine cort d'Enric de Valois (1573-1575) qu'abandonèt lo país per venir
rèi de França en 1574, Estève Bathory (1575-1586) foguèt elegit rèi. Deguèt
luchar còntra lei Rus e capitèt de lei repossar de Livònia. Durant lo rèine de
son fiu Sigismond III Vasa (1587-1632), lei Polonés capitèron de reconquistar
Smolensk en 1611 (perduda en 1514 per lei Lituanians). En 1634, lo tractat de
Polanovo arrestèt provisòriament lei guèrras entre Polonha-Lituània e Russia
après una tièra de victòrias novèlas de Varsòvia.

En revènge, lo rèine de Sigismond III veguèt tanben una tièra de guèrras ambé
Suècia que s'acabèron per un resultat mitigat. D'efèct, de 1592 a 1599,
Sigismond III dirigiguèt tanben Suècia sota un regime d'union personala après la
mòrt de son paire. Pasmens, sa politica religiosa e sa temptativa maladrecha d'i
restaurar lo catolicisme i entraïnèt una revòuta e son remplaçament per son
oncle Carles IX (1599-1611). En 1598, Sigismond foguèt vencut a Linköping e
perdiguèt Suècia. Pasmens, divèrsei guèrras contunièron entre lei dos reiaumes a
prepaus dau contraròtle de regions balticas. Venguèron un conflicte periferic de
la Guèrra de Trenta Ans (1618-1648) e s'acabèron en 1629 per la pèrda de Livònia
franc de la partida sud-èst d'aquela region. Dins aquò, lei desfachas infligidas
per lei Suedès causèron de pèrdas importantas ai fòrças polonesas e lo nòrd dau
país foguèt pilhat mai que d'un còp.

Après lo periòde malaisat de la fin de la Pax Polonica, lo sègle XVII,
especialament leis annadas 1648-1676, foguèt una epòca de crisis militaras
repetidas qu'entraïnèron un afebliment vertadier dau país. Aquò comencèt en 1648
amb una revòuta dei Cosacs Zaporoges que vivián sus lo territòri de l'Ucraïna
actuala. En 1653, foguèron jonhats per Russia e jurèron fidelitat au tsar
l'annada seguenta. Polonés e Lituanians foguèron desfachs mai d'un còp per
aquela aliança e perdiguèron Smolensk, Kiev e Vilnius.

Aqueu conflicte conoguèt una pausa en 1656 quand lei Polonés e lei Rus deguèron
s'aliar còntra lei Suedès. D'efèct, Suècia, enemic comun dei dos reiaumes aviá
atacat Lituània per renfòrçar sa posicion dins lei regions balticas e ne'n
alunchar lei Rus. De 1655 a 1658 (lo Diluvi), Polonha foguèt devastada per la
guèrra e totei lei vilas importantas, levat de Dantzig e de Lvov, foguèron
pilhadas. Lo conflicte s'acabèt oficialament en 1660. La Republica deguèt cedir
lo rèsta de Livònia ai Suedès e abandonar sa senhoriá sus lo ducat de Prússia
qu'èra dirigit dempuei 1618 per l'elector de Brandeborg. D'aqueu temps, la
guèrra tornèt començar còntra lei Rus. Pasmens, maugrat quauquei succès, lei
Polonés e lei Lituanians mau capitèron de tornar conquistar la màger part dei
regions perdudas. En 1667, lo tractat d'Androussovo confirmèt la pèrda de
Smolensk, de Kiev e dei territòris a l'èst de Dnièpre.

Enfin, dins leis annadas 1670, una tièra de guèrras se debanèt còntra l'Empèri
Otoman qu'assetjèt Lvov en 1672. Maugrat una còntra-ataca menada per lo rèi Joan
III Sobieski (1674-1696), leis Otomans gardèron lo contraròtle de Podòlia. Puei,
en 1683, Joan III participèt d'un biais victoriós a la defensa de Viena. Gràcias
a sa participacion decisiva, i ganhèt un prestigi considerable e la Republica
recuperèt Podòlia au tractat de Karlowitz (1699). Pasmens, lo país èra roïnat
amb una populacion demenida de 30%.

De 1700 a 1738, doas guèrras, la Granda Guèrra dau Nòrd (1700-1721) e la Guèrra
de Succession de Polonha (1733-1738), confirmèron lo declin de la Republica dei
Doas Nacions e permetèron ai Rus d'aquistar una influéncia fòrça importanta sus
leis afaires intèrnes polonés e, finalament, de dirigir la politica dau país.

D'efèct, en 1700, lo rèi August II lo Fòrt (1697-1733) acceptèt de s'aliar ai
Rus còntra Suècia dins l'encastre de la Granda Guèrra dau Nòrd. Pasmens, maugrat
un sostèn rus e una armada que sa poissança èra estada restaurada dempuei lei
desastres dau sègle XVII, August II foguèt esquichat per lei Suedés en 1701
entraïnant l'invasion de Polonha. En 1704, lo sobeiran suèdes Carles XII
reüniguèt una Dieta a sa sòlda per elegir Estanislau Leszcynski coma rèi de
Polonha. Puei, en 1706, obliguèt August II d'abdicar. Pasmens, après la victòria
russa de Poltava (1709), se formèt una coalicion gropant uneis estats europèus
poderós còntra Suècia que foguèt finalament desfacha en 1721. Gràcias a aqueu
succès, Russia venguèt una poissança majora (annexion de Livònia, Estònia e de
l'istme de Carèlia) e lo tsar Pèire lo Grand poguèt restablir August II e
l'influéncia russa sus son reiaume.

Aquela situacion s'agravèt après la mòrt d'August II en 1733. Estanislau
Leszcynski, sostengut per França, foguèt elegit còntra lo fiu d'August II qu'èra
lo candidat de Russia e d'Àustria. Aquela chausida foguèt refusada per lei Rus
que son armada intrèt dins lo país per reünir una Dieta novèla e elegir lo sieu
candidat que venguèt August III. Aquò entraïnèt una guèrra entre França e
Russia. Pasmens, en causa de la distància entre lei dos país, lo conflicte
opausèt subretot França a Àustria. S'acabèt en 1738 per una victòria francesa
relativa : August III demorèt rèi de Polonha sota la proteccion russa e
Estanislau duc de Lorena (ambé la promessa d'una annexion francesa a sa mòrt).
Aquò confirmèt la dominacion de Russia sus Polonha e, d'ara endavant, lei
decisions politicas pus importantas regardant la direccion dau reiaume foguèron
decididas a Sant Petersborg.

Après l'afebliment marcat de Polonha venguda una mena de protectorat rus en
1733, lo país poguèt pas s'opausar a l'ascension de sei vesins que se partejèron
son territòri entre 1772 e 1795 entraïnant sa disparicion.

D'efèct, après la mòrt d'August III en 1763, li succediguèt Estanislau August
Poniatowski gràcias au sostèn de Catarina II. Pasmens, leis objectius dei dos
sobeirans venguèron rapidament diferents e lei Rus s'opausèron ai temptativas de
reformas iniciadas per lo rèi polonés. Aquò li permetiá de gardar son
contraròtle sus lo país mai causèt la revòuta d'una partida de l'aristocracia
còntra la preséncia russa (Confederacion de Bar (1768-1772). Aprofichant aquelei
dificultats, leis Otomans ataquèron tanben Russia mai foguèron vencuts permetent
ai tropas de Catarina II d'avançar mai en direccion dau sud.

Aquelei victòrias e avançadas russas en Euròpa Orientala causèron l'inquietud
d'Àustria qu'amirava tanben la conquista d'una partida de la region. A
l'iniciativa de Prússia, Moscòu e Viena decidiguèron de reglar lei tensions
entre elei en organizant lo premier partiment de Polonha per contentar leis
ambicions dei tres capitalas en 1772. Russia ocupèt la Livònia interiora e lei
regions nòrd e èst de la Bielorussia actuala, Àustria prenguèt lo contraròtle
Galícia e Prússia s'estendèt dins lei regions de Pomerèlia e dins leis ancians
fèus de l'Òrdre Teutonic per assegurar la continuitat de son territòri entre
Brandeborg e lo ducat de Prússia. La Republica i perdèt cinc milions d'abitants
sus quatorze e divèrsei vilas importantas foguèron ocupadas fins a 1780 per de
garnisons russas.

En despiech d'aqueu restrenhement de son reiaume, Estanislau August Poniatowski
contunièt sa politica de reformas. Pasmens, se sa politica aguèt de resultats
significatius regardant lo dinamisme culturau de Polonha, mau capitèt de se
desliurar de la tutèla russa. En 1788, la Dieta aprofichèt la guèrra de
1787-1792 entre Russia e Empèri Otoman per assaiar d'entreprendre una politica
novèla de reformas dau sistèma politic de la Republica. En 1791, una
constitucion foguèt adoptada e l'Ostau de Saxònia foguèt chausida per dirigir lo
país transformat en monarquia ereditària. Aqueu tèxte prevesiá d'adoptar de
principis relativament modèrnes coma una participacion de la borgesiá ais
institucions. Pasmens, tre 1792, lo país se turtèt a l'ostilitat russa e foguèt
tornarmai envaït per lei Rus entraïnant lo segond partiment dau país entre
Prússia e Russia — Àustria èra alora ocupada per la guèrra còntra la França
revolucionària. Russia ocupèt la màger part de l'èst e Prússia la region de
Poznan. La Republica foguèt reduch a un reiaume de quatre milions d'abitants e
la dominacion russa confirmada.

Dins aquò, la populacion polonesa refusèt aquela desfacha e una insureccion se
debanèt en 1794 dirigida per Tadeusz Kosciuszko. Après unei mes de combats
acarnats, lei darrierei fòrças polonesas deguèron capitular lo 16 de novembre.
L'annada seguenta, en 1795, lo rèsta de Polonha-Lituània foguèt partejat entre
Russia, Prússia e Àustria que proclamèron la fin de Polonha en 1797 (Finis
Poloniae).

La fin de Polonha foguèt pas acceptada per una partida importanta de la
populacion. Dins l'encastre dei guèrras revolucionàrias, se formèron de legions
de volontaris polonés luchant dins lo camp francés. En 1806, après lo quasi
anientament de l'armada prussiana per lei Francés a Iena e Auerstaedt, aqueu
sostèn permetèt la restauracion d'un estat polonés dich Grand Ducat de Varsòvia
en 1807 oficialament dirigit per l'Ostau de Saxònia e plaçat sota proteccion
francesa. Fondat principalament ambé lei territòris annexats per Prússia, lo
Ducat foguèt aumentat en 1809 de regions perdudas per Àustria après la batalha
de Wagram. Lei tropas dau Ducat participèron ai campanhas de la fin dau rèine
napoleonc (mai de 100 000 Polonés èran mobilizats en 1812) mai la desfacha
finala dei Francés en 1814 entraïnèt sa disparicion a la fin de la guèrra.

Pasmens, l'amplor de la participacion polonesa e de l'esfòrç necessari per
vencre Napoleon Ièr obliguèron lei Rus, lei Prussians e leis Austrians de tenir
còmpte dau sentiment nacionau polonés. Lo Grand Ducat foguèt donc devesit entre
una Republica de Cracòvia fòrça autonòma e plaçada sota lo protectorat dei tres
poissanças (subretot de Viena), un Grand Ducat de Posen que venguèt una region
autonòma de Prússia e un Reiaume de Polonha, tanben dich Reiaume dau Congrès,
dirigit per lo tsar que venguèt tanben rèi de Polonha. Aqueu reiaume foguèt
dotat de divèrseis institucions intèrnas que li donèron una autonòmia larga,
compres lei sieunas fòrças armadas.

La Polonha Russa aguèt una istòria agitada pontuada d'insureccions saunosas.
Veguèt tanben son autonòmia demenir pauc a cha pauc fins a l'instauracion d'una
politica de russificacion que se turtèt a una resisténcia opiniastra dins la
segonda mitat dau sègle XIX. Enfin, au sègle XX, la repression s'espacèt un pauc
fins a la guèrra e l'insureccion generala de Polonha.

D'efèct, lo Reiaume dau Congrès aviá una autonòmia larga protegida per una
constitucion. Aquò li permetiá per exemple de tenir lo sieu govèrn, la sieuna
Dieta e lei sieunas fòrças armadas qu'èran oficialament dirigits per de Rus
nomats per l'emperaire (sovent au sen de l'Ostau Romanov) mai conselhats per de
Polonés. Pasmens, aquela situacion acipava lo tsar e son poder absolut. Tre leis
annadas 1820, lei metòdes de govèrn de Polonha venguèron pus autoritòris,
especialament a partir dau començament dau rèine de Nicolau Ièr (1825-1855). En
julhet de 1830, l'onda revolucionària venguda de França entraïnèt una
insureccion polonesa que venguèt rapidament una guèrra d'amplor necessitant
l'intervencion d'una armada russa importanta de novembre de 1830 a octòbre de
1831. Lei combats e lei represalhas entraïnèron la partença d'unei milièrs
d'abitants. Puei, en 1832, lo tsar aboliguèt l'estatut especiau dau país e
estendèt la politica de repression (execucions, desportacions, sarradura dei
luòcs culturaus...) ai populacions polonesas de Lituània e de Bielorussia.

Aqueu regime autoritari capitèt d'empachar la contagion revolucionària en 1848
dins la Polonha Russa e se mantenguèt fins a la mòrt de Nicolau Ièr en 1855.
Dins aquò, la liberalizacion acomençada a partir de 1856 entraïnèt de
revendicacions suplementàrias de part de la populacion. En 1861, comencèt una
revòuta novèla que chausiguèt d'adoptar una tactica de guerilha per luchar
còntra una armada russa qu'agantèt fins a 400 000 òmes. Pasmens, en 1863, lei
guerilhas principalas foguèron esquichadas e lei combats s'acabèron l'annada
seguenta ambé la captura e l'execucion ò l'exil dei caps dau movement.

Aquò entraïnèt una repression pus violenta qu'aquela de 1832. Lo « Reiaume de
Polonha » foguèt remplaçat per una província russa dicha « País de Vistula »
somesa a una politica de russificacion. S'impausèt au sistèma educatiu onte
l'ensenhament dau polonés foguèt empachat. La Glèisa catolica de Polonha, qu'èra
un factor major de l'unitat nacionala dempuei la crestianizacion dau país,
foguèt tanben la buta de persecucions importantas (confiscacion de bens,
empresonament de prèires e d'evesques, sarradura de monastèris...).

A partir deis annadas 1880, aquela politica demeniguèt d'intensitat e s'inversèt
un pauc ambé la restauracion de l'estatut oficiau dau polonés. En 1905, Polonha
foguèt tocada per l'agitacion revolucionària russa. Pasmens, la dominacion russa
foguèt pas contestada fins a l'afondrament de l'Empèri Rus en 1917-1918.

Dins l'encastre d'Àustria e d'Àustria-Ongria, estat multietnic, la Polonha
Austriana conoguèt un regime d'autonòmia limitada que contentèt l'aristocracia e
s'apielèt sus lo catolicisme dei populacions polonesas e rutènas. Aquò empachèt
pas d'insureccions mai favorizèt pauc a pauc l'integracion d'una partida deis
elèits a la vida politica de l'Empèri.

D'efèct, una Dieta, dominada per l'aristocracia polonesa auta e sensa poder
vertadier, e una administracion alemanda, que teniá la màger part dau poder,
foguèron creadas a Lvov per dirigir la region. De mai, au contrari de Russia e
de Prússia, lo catolicisme, religion comuna dei Polonés e dei Habsborg, foguèt
un factor d'amaisament entre la ierarquia imperiala e la Glèisa locala. Ansin,
lo movement revolucionari polonés deis annadas 1840 foguèt fòrça devesit.
Dominat per d'aristocratas, entraïnèt una revòuta dins la Republica de Cracòvia
que capitèt de conquistar la vila. Pasmens, lei paisans lei sostenguèron pas e
leis Austrians poguèron aisament atisar lei tensions entre lei doas classas per
transformar l'insureccion en una mena de guèrra civila que foguèt finalament
esquichada sensa dificultat. Après sa victòria, Viena annexèt la Republica de
Cracòvia.

En 1848, dins l'onda revolucionària d'Euròpa, lei nacionalistas polonés
d'Àustria s'agitèron tornarmai e formèron un còrs de 20 000 « gardas
nacionaus ». Pasmens, Viena joguèt tornarmai sus lei divisions entre lei
populacions de la region e aprofichèt l'inquietud dei Rutèns per i mandar de
tropas. Ne'n reprenguèron lo contraròtle mai quauquei milièrs de Polonés
jonhèron l'insureccion ongresa.

Aquela desfacha marquèt la fin deis insureccions nacionalistas polonesas en
Àustria fins a l'afondrament dau país en 1918. D'efèct, l'aristocracia auta e
lei faccions conservatritz sostenguèron d'ara endavant lo regime e la dinastia
austrianas e se contentèt de la preséncia de la Dieta de Lvov. Un noble polonés
e integrada au sen de la vida politica austriana, Agenor Goluchowski, foguèt
nomat coma governador de la Polonha Austriana en 1850 e lo regime se liberalizèt
pauc a pauc ambé lo sostèn dau poder ais universitats de Cracòvia e de Lvov ò la
restauracion de l'estatut oficiau dau polonés en 1861. De son caire, lei
conservadors polonés formèron un partit e participèron plenament au govèrn
imperiau (per exemple, Goluchowski i foguèt ministre de l'Interior).

La Polonha Prussiana èra devesida entre doas zònas diferentas formadas d'un
caire dei territòris annexats en 1772 e gardats dins lo corrent dau periòde
napoleonc e d'autre caire dei territòris dirèctament annexats dau Grand Ducat de
Varsòvia. Dins la premiera region, una politica de germanizacion activa i foguèt
aplicada. En revènge, la segonda que formèt lo Grand Ducat de Posen conoguèt un
regime pus liberau e lo polonés i gardèt un ròtle oficiau dins l'administracion
ò l'ensenhament fins a 1848.

D'efèct, dins lo corrent de la Prima dei pòbles (1848), de nacionalistas polonés
prenguèron lo contraròtle de Poznan entraïnant una intervencion dei tropas
prussianas. Lo Grand Ducat foguèt alora integrat dirèctament au sen de Prússia
e, en 1871, de l'Empèri alemand. L'alemand venguèt la lenga oficiala de la
Polonha Prussiana mai lei Polonés aguèron d'ara endavant lo drech de participar
a la vida politica de Prússia ò d'Alemanha. Ansin, de deputats polonés foguèron
elegits au parlament de Berlin onte s'alièron generalament ambé lei deputats
catolics, especialament per luchar còntra la politica anticatolica dau cancelier
Bismarck. De mai, lei Polonés contunièron de defendre sa lenga e sa religion.
Aquò li permetèt de resistir a la politica de germanizacion que son intensitat
aumentèt au començament dau sègle XX ambé l'aumentacion d'un nombre important de
colons alemands dins lei zònas polonesas.

La Premiera Guèrra Mondiala (1914-1918) entraïnèt la restauracion de
l'independéncia de Polonha ambé la desfacha deis Empèris centraus, l'afondrament
de l'Empèri rus e l'insureccion generala dau país, sostenguda per leis Aliats.

Pasmens, en 1914, la mobilizacion se debanèt sensa problema dins cada país
ocupant de regions polonesas e de soudats polonés participèron au conflicte dins
leis armadas d'Alemanha, d'Àustria-Ongria e de Russia. Aquò foguèt rapidament
esplechat per lei belligerants per minar la posicion enemiga e Polonha venguèt
un enjòc de la guèrra. Ansin, après la conquista de la Polonha Russa, leis
Alemands e leis Austrians assaièron de ganhar lo sostèn dei Polonés còntra lei
Rus e prometeguèron la reformacion d'un estat polonés independent. Dins aquò,
aquelei temptativas se turtèron a la reticéncia dei Polonés e mau capitèron.
Pièger, en 1917, Pilsudski, cargat de formar de legions polonesas, foguèt
arrestat per leis Alemands que crenhavan seis intencions jutjadas pauc seguras.

D'efèct, gràcias au trabalh diplomatic de Polonés exilats coma Ignacy
Paderewski, leis Aliats acomencèron de s'interessar a la causa polonesa e lei
Francés organizèron d'unitats polonesas sus lo frònt occidentau en 1918. Lo 8 de
genier de 1918, lo president Woodrow Wilson se prononcièt en favor de la
restauracion d'una Polonha independenta e lei nacionalistas polonés acomencèron
de s'organizar ambé la liberacion de Pilsudski que foguèt nomat cap de l'armada
polonesa. Lo 11 de novembre, proclamèt l'independéncia de Polonha.

La reconstitucion de l'armada foguèt la prioritat dau govèrn de Varsòvia car la
question dei frontieras èra una fònt de conflicte ambé leis estats vesins.
Vencuda per leis Aliats, Alemanha deguèt cedir certanei territòris,
especialament Dantzig e sa region, mai la frontiera occidentala respectèt mai ò
mens lo principi dei nacionalitats. Venguèt donc una fònt de tension mai
entraïnèt pas de guèrra fins au periòde hitlerian. En revènge, a l'èst, la
preséncia de minoritats polonesas, lei proclamacions d'independéncia d'unei
pòbles e la guèrra civila de Russia entraïnèron una guèrra saunosa entre Polonés
e Sovietics. D'efèct, la volontat de Pilsudski de conquistar lei territòris
polonés en 1772 se turtèt dirèctament a la politica sovietica qu'assaiava de
reconquistar lei regions abandonadas per Russia en 1917. En 1921, la guèrra
s'acabèt per l'aganiment dei dos camps e una victòria relativa dei Polonés.
Pasmens, la conquista de Vilnius per lei Polonés venguèt la fònt de tensions
grèvas entre Polonha e Lituània. Enfin, autra fònt de tension grèva per lo futur
dau país, la question de Teschen, territòri frontalier revendicat e finalament
ocupat per Checoslovaquia, empachèt l'establiment de relacions bònas ambé Praga.

A la fin de la guèrra còntra l'Union Sovietica, la Polonha restaurada teniá 27
milions d'abitants qu'un tèrç fasiá partida d'una minoritat nacionala
(Ucranians, Bielorus, Lituanians, Josieus...). En 1921, una constitucion
inspirada d'aquela de la IIIa Republica Francesa foguèt adoptada. La drecha
averèt leis eleccions mai mau capitèt de resòuvre la crisi economica deis
annadas d'après-guèrra.

En 1926, un còp d'estat dirigit per Pilsudski reversèt lo parlament. Fins a sa
mòrt en 1935, dirigiguèt lo país d'un biais dictatoriau ambé lo sostèn de
l'armada. Li succediguèt un grop de caps militars ò d'òmes politics pròches de
Pilsudski (Rydz-Smigly, Moscicki...) que formèt la « dictatura dei coronèus ».
Diplomaticament, Polonha venguèt l'aliat principau de França en Euròpa de l'Èst
ambé la signatura d'un tractat militar tre 1921. Dins aquò, assaièt tanben de
s'assegurar de sei dos vesins principaus ambé la signatura de tractat de non
agression ambé l'URSS en 1932 e Alemanha en 1934. Dins lo corrent dei premiereis
annadas dau periòde hitlerian, la diplomacia polonesa se raprochèt d'aquela de
Berlin per sostenir certanei modificacions frontalieras impausadas per lo
tractat de Versalhas. Ansin, en 1938, lei Polonés participèron au partiment de
Checoslovaquia e obtenguèron la region de Teschen disputada après la fin de la
Premiera Guèrra Mondiala. Pasmens, aquela diplomacia empachèt pas Adolf Hitler
de dirigir seis ambicions vèrs Polonha e Dantzig en 1939 entraïnant lo
començament de la partida europèa de la Segonda Guèrra Mondiala.

La Segonda Guèrra Mondiala acomencèt en Euròpa ambé l'invasion alemanda de
Polonha. D'efèct, tre març de 1939, Hitler revendiquèt la sobeiranetat politica
alemanda sus Dantzig ambé lo mantenement de la direccion polonesa deis afaires
economics, ço que foguèt refusat per Varsòvia sostenguda per Londres que donèt
son assegurança regardant lei frontieras polonesas. Pasmens, leis Alemands
contunièron de revendicar la region e capitèron de formar una aliança ambé lei
Sovietics (pacte de non agression germanosovietica dau 23 d'aost) e, en despiech
deis avertiments francobritanics, ataquèron Polonha lo 1èr de setembre de 1939.
Foguèron jonhats per lei Sovietics lo 17 en vertut d'un protocòl secrèt de
l'acòrd dau 23 d'aost organizant lo quatren partiment de Polonha.

D'efèct, numericament e tecnicament inferiora, l'armada polonesa chausiguèt en
mai d'aquelei dificultats una disposicion lineara lòng dei frontieras que
favorizèt leis atacas dei divisions blindadas alemandas. De mai, l'ataca
francesa destinada a solatjar lo frònt polonés foguèt jamai organizada. Ansin,
tre lo 27 de setembre, Varsòvia foguèt conquistada per leis Alemands e lei
darrierei fòrças polonesas capitulèron lo 6 d'octòbre.

L'ocupacion alemanda foguèt un periòde fòrça malaisat per la populacion
polonesa. D'efèct, la màger part dau país deviá faire partida dau futur espaci
vitau germanic e leis Eslaus èran pas considerats coma d'èstres umans per lei
Nazis. Dins lei regions dirèctament annexadas au Reich alemand, una politica de
germanizacion massiva foguèt adoptada e la populacion foguèt esplechada per
sostenir l'installacion rapida de colons alemands. Dins lo rèsta de Polonha, se
formèt un disctricte especiau ambé Cracòvia coma capitala. Lei condicions de
vida (terror, manca de manjar, trabalh fòrçat...) i foguèron gaire melhoras que
dins lei zònas de colonizacion. Dins totei lei cas, leis Alemands (e lei
Sovietics) organizèron l'eliminacion de l'elèit polonesa. Puei, per permetre
l'installacion de mai de colons, una partida de la populacion polonesa foguèt
desportada vèrs de camps de concentracion ò de camps d'exterminacion. A la fin
finala, entre 2,5 e 2,7 milions de Polonés eslaus èran estats tuats per leis
Alemands.

Dins aquò, lo sòrt dei Polonés foguèt mens dur d'aqueu dei comunautats josievas
dau país que son eliminacion foguèt sistematicament organizada a partir de la
fin de 1941. Gropats au sen de guètos, foguèron inicialament exterminadas per la
sota-alimentacion e per de grops d'exterminacion mobils (especialament en
setembre de 1939). Pasmens, lo procès s'accelerèt a partir de 1942 ambé la
« liquidacion » dei guètos e la desportacion generalizada vèrs lei camps
d'exterminacion. En 1945, aperaquí 3,1 milions de Josieus polonés èran estats
tuats per leis Alemands. En considerant totei lei victimas, lo país aviá perdut
entre 5,6 e 5,8 milions d'abitants (entre 16,1 e 16,7% de sa populacion).

Encoratjada per aqueleis exaccions, divèrsei movements de resisténcia
s'organizèron rapidament dins lo país e gropèron de desenaus de milièrs de
volontaris. Lo pus important èra l'Armia Krajowa (en occitan Armada de
l'interior) qu'èra alinhat sus lo govèrn polonés en exil a Londres. De mai, sus
lei frònts aliats e sovietics, s'organizèron d'armadas polonesas novèlas
qu'enregistèron de victòrias importantas (Monte Cassino, Falaise...). Enfin, a
partir de 1943, de movements josieus comencèron de s'opausar a la liquidacion
dei guètos (insureccion dau guèto de Varsòvia). Pasmens, en aost de 1944, l'AK
entraïnèt l'insureccion de Varsòvia tròp rapidament e, sensa sostèn sovietic, lo
movement foguèt esquichat per leis Alemands. Aquelei combats entraïnèron la
destruccion de la capitala e lei batalhas per la conquista dei vilas
principalas, sovent consideradas per Adolf Hitler coma de fortalesa de defendre
quin que sigue la situacion, causèt d'importantei destruccions suplementàrias.

La liberacion totala de Polonha s'acabèt solament a la fin de la guèrra car de
pòchas de resisténcia se mantenguèron lòng dau litorau. Dos enjòcs principaus
marquèron lo periòde qu'èran la formacion d'un govèrn novèu e la definicion dei
frontieras novèlas dau país. Dins lo cas dau premier, lei Sovietics qu'ocupavan
Polonha sostenguèron l'establiment d'un regime comunista sosmés ais interès de
Moscòu. Deguèron inicialament negociar ambé lo govèrn en exil a Londres e un
govèrn ambé de ministres non comunistas foguèt format après un acòrd ambé leis
Aliats en junh de 1945. Pasmens, lei pòstes pus importants (Defensa e Interior)
èran sota lo contraròtle de comunistas. De mai, la repression dau faissisme
permetèt tanben d'eliminar lei movements nacionalistas polonés. Enfin, en 1947,
d'eleccions trucadas permetèron ai comunistas e a seis aliats d'averar la
majoritat. Puei, lo regime eliminèt lei partits non comunistas e forcèt seis
aliats de fusionar amb eu per formar un partit unic dich Partit obrier unificat
polonés (POUP).

Regardant lei frontieras, lei Sovietics apliquèron un programa de redefinion
totala dei frontieras d'Alemanha, de Polonha e de l'URSS. D'efèct, coma Stalin
prevesiá d'annexar la mitat orientala de la Polonha de 1939, aviá decidit de
donar de compensacions largas ai Polonés a l'oèst au detriment d'Alemanha.
Ansin, en 1945, l'Armada Roja expulsèt lei populacions alemandas dei regions
orientalas dau Reich. En parallèl, se desplacèt tanben lei populacions polonesas
de la Bielorussia e de l'Ucraïna actualas vèrs lo territòri novèu dessenhat per
Stalin. A la fin d'aqueu procès, Polonha perdiguèt aperaquí 77 500 km². Dins
aquò, lei territòris annexats d'Alemanha èran melhoras, especialament regardant
lei capacitats agricòlas, que lei regions cedidas ai Sovietics. De mai,
consequéncia de l'exterminacion dei Josieus, de l'expulsion deis Alemands e de
la pèrda dei territòris orientaus qu'èran gaire poblats de Polonés, la Polonha
novèla venguèt un estat etnicament fòrça omogenèu e la question dei minoritats
cessèt d'èsser un problema per Varsòvia.

La Republica Populara de Polonha foguèt dirigida per Wladyslaw Gomulka fins a sa
destitucion en 1948 per Stalin dins l'encastre de la repression dau « titisme ».
Foguèt remplaçat per Boleslaw Bierut e lo manescau Konstantin Rokossovski,
ministre de la Defensa. Adoptèron una politica alinhada sus aquela de Stalin.
Donèron la prioritat au desvolopament de l'industria pesuca e s'ataquèron a la
Glèisa. Pasmens, en 1956, après la mòrt de Bierut, de manifestacions gigantas a
Poznan obliguèron l'armada d'intervenir mai lo movement contunièt dins d'autrei
vilas (dos milions de personas a Czestochowa en aost). Ambé l'acòrd de
Khrushchov, Gomulka foguèt tornarmai cargat de dirigir lo país.

La politica de Gomulka se centrèt sus la reforma de l'economia dau país tocada
per de carestiás regularas e sus una libelizacion relativa de la societat ambé
lo melhorament dei relacions ambé leis autoritats eclesiasticas. Pasmens, lei
reformas mau capitèron e la parentèsi liberala durèt gaire. Ansin, en 1968, lo
regime deguèt faciar de manifestacions d'estudiants. Puei, en 1970, la decision
de Gomulka d'aumentar lei pretz entraïnèt de manifestacions a Gdansk
(èx-Dantzig) e dins d'autrei vilas importantas. L'armada e la polícia tirèron
sus de manifestants causant la mòrt d'un centenau de personas. Aquò entraïnèt la
partença de Gomulka remplaçat per Edward Gierek. Abandonèt la politica de son
predecessor e assaièt de dinamizar l'economia polonesa gràcias a d'emprunts
auprès dei país occidentaus. Dins aquò, sa temptativa mau capitèt e, en 1976,
deguèt tanben aumentar lei pretz puei adoptar una politica d'austeritat en 1979.
Enterin, l'eleccion d'un papa polonés (Joan Pau II) minèt mai la posicion dau
regime en fàcia de la Glèisa de Polonha.

En 1980, de manifestacions novèlas causèron la fin dau periòde Gierek e la presa
dau poder per lo generau Wojciech Jaruzelski. Deguèt rapidament faciar una tièra
de manifestacions organizadas per lo sindicat Solidaritat menat per un obrier
catolic dich Lech Walesa. A la fin de 1981, en fàcia de l'agitacion quasi
generala dau país, deguèt proclamar l'estat de guèrra tant per reprimir
Solidaritat que per defugir una intervencion dirècta de l'URSS. Aquò permetèt de
restaurar l'òrdre mai pas resòuvre lei dificultats economicas polonesas. A la
fin deis annadas 1980, lo desengatjament obliguèt lo regime de negociar una
transicion vèrs lo capitalisme après una tièra de grèvas duras en 1988. Aquel
acòrd foguèt signat en abriu de 1989. En junh, Solidaritat averèt leis eleccions
legislativas au Senat mai lo POUP aviá negociat un nombre assegurat de deputats
a la Dieta. Jaruzelski venguèt president e Tadeusz Mazowiecki, un conselhier de
Walesa, foguèt nomat cap dau govèrn. En decembre, la fin dau ròtle dau POUP dins
leis institucions foguèt decidida e lo partit dispareguèt en 1990. D'eleccions
liuras marquèron la finala dau periòde comunista en 1991

En 1990, se debanèron leis etapas decisivas de la transicion dau comunisme au
capitalisme ambé l'adopcion d'une tièra de reformas. Entraïnèron l'afondrament
de l'economia dau país e la division dei fòrças politicas qu'avián menat la
lucha còntra lo sistèma comunista. De 1991 a 1993, una instabilitat politica
cronica causèron la demission d'unei govèrns e permetèt la victòria legislativa
de dos partits eissits dau POUP en 1993 puei aqueu d'Aleksander Kwasniewski, un
ancian cap comunista, a la presidéncia en 1995. Pasmens, cambièron pas la
politica novèla de Polonha. En 1997, la victòria de la drecha e, en 2001, una
victòria novèla de la senèstra, aguèron tanben ges de consequéncia sus leis axes
principaus de la politica economica nacionala. D'efèct, a partir de la fin de
1993, l'economia capitèt de se redreiçar e la situacion venguèt bòna a partir de
1997. La capitada dei negociacions d'intrada dins l'Union Europèa sostenguèron
aquela tendància e, dempuei la fin deis annadas 1990, Polonha fa partida deis
economias pus dinamicas d'Euròpa gràcias a una man d'òbra formada e pauc costosa
ò ais ajudas de desvolopament de l'UE.

Regardant la politica estrangiera, lo país foguèt acceptat au sen de l'OTAN en
1997 onte venguèt un aliat fòrça fidèu deis Estats Units d'America,
especialament ambé la participacion de tropas polonesas a la Segonda guèrra
d'Iraq. En revènge, lei relacions son totjorn fòrça marridas ambé Russia. Enfin,
darrier ponch important de la politica nacionala, la question de la
participacion au regime comunista que devesís lei partisans d'una reconciliacion
e aquelei d'enseguidas.

Leis institucions politicas de Polonha son regidas per la constitucion de la
IIIen Republica adoptada en 1997. Lo país es una republica parlamentària
pluralista qu'aplica lo principi de la separacion dei poders executiu,
legislatiu e judiciari. Lo Cap d'Estat de Polonha es lo President de la
Republica e leis institucions politicas principalas son installadas dins la
capitala Varsòvia. Lo drech de vòte es acordat ai ciutadans polonés de mai de 18
ans e ai ciutadans de l'Union Europèa per leis eleccions comunalas e europèas.

Lo poder executiu es tengut per lo President de la Republica e per lo cap dau
govèrn que son títol es lo president dau Conseu dei ministres. Lo President es
elegit au sufragi universau dirèct amb un escrutinh majoritari de dos torns. A
un drech de vetò que pòu èstre romput per un vòte de la chambra bassa dau
Parlament amb una majoritat dei tres cinquens. Designa tanben lo president dau
Conseu dei ministres, pòu dissòuvre la Dieta e es lo cap suprèm dei fòrças
armadas. Pasmens, en temps normau, lo ròtle dau President de la Republica es
limitat e principalament simbòlic. Lo cap vertadier dau poder executiu es lo cap
dau govèrn. Es nomat per lo President mai dèu obtenir un vòte de fisança de la
chambra bassa que pòu lo reversar.

Lo poder legislatiu es tengut per un parlament bicamerau dicha Assemblada
Nacionala. Sa chambra bassa es dicha Dieta e la chambra auta Senat. Lei doas
chambras pòdon discutir e modificar lei projèctes de lèi. Per intrar en
aplicacion, una lèi dèu normalament èstre votada per lei doas chambras. Pasmens,
dins lo cas d'un desacòrd, un vòte a la majoritat absoluda de la Dieta es
preponderant.

La Dieta es formada de 460 deputats elegits per un mandat de quatre ans amb un
escrutinh proporcionau dins 41 circonscripcions. Lo nombre de deputats atribuits
a cada circonscripcion (entre 7 e 19) varia segon sa populacion. Aquelei
deputats son partejats entre lei partits e lei coalicions que passan un lindau
nacionau qu'es respectivament de 5 e de 8% dei votz. Lo Senat es format de 100
senators que son elegits amb un escrutinh majoritari de lista d'un torn dins 49
circonscripcions de 2 ò 3 senators.

Lo poder judiciari es basat sus un drech civilista. Seis institucions pus
importantas son la Cort Suprèma regardant leis afaires ordinari, la Cort Suprèma
administrativa regardant leis afaires administratius e lo Tribunau
Constitucionau regardant leis afaires constitucionaus. Son a la cima d'una
piramida de corts especializadas. Lei fòrças armadas an lei sieunas juridiccions
militaras.

Polonha presenta tres nivèus d'entitats territòrialas principaus que son lei
voivodats, lei districtes e lei comunas. Lei voivodats forman l'entitat pus
importanta. Son dirigidas per un governador nomats per lo govèrn e cargat de
representar l'estat centrau e de dirigir l'administration locala e per un
parlament regionau elegit au sufragi universau dirèct. Aquela assemblada es
principalament cargada de favorizar lo desvolopament regionau. Sei competéncias
principalas regardan la lucha còntra lo chaumatge, l'amainatjament territòriau,
la proteccion de l'environament, l'ensenhament (especialament universitari), la
gestion deis espitaus, la gestion dei rets de transpòrts regionaus e la gestion
de la politica culturala regionala.

Lei districtes son una subdivision dei voivodats. Gropan generalament unei
comunas e son cargats d'afaires locaus coma la gestion de l'ensenhament
segondari, la gestion de la cultura locala (musèus, teatres...), la gestion de
l'urbanisme locau, la lucha còntra l'incendi ò la gestion dei transpòrts au sen
dau districte.

Lei comunas son dirigidas per un conseu elegit e un premier cònsol. Son cargadas
de l'ensenhament primari, de la seguritat locala (polícia e incendi), de la
santat publica, de l'ajuda sociala, de la gestion dei centres culturaus locaus
(bibliotècas...), de la gestion deis infrastructuras localas (transpòrt, aiga,
curum...) e l'urbanisme locau.

Lo drapèu polonés foguèt adoptat lo 1en d'aost de 1919 après la restauracion de
l'indepéndencia dau país a l'eissida de la Premiera Guèrra Mondiala. Lo blanc e
lo roge i son lei colors nacionalas definidas per la constitucion polonesa.
Segon la legenda, lo blanc representa l'agla vist per Lech, lo fondator mitic
dau país, avans lo fondacion de la vila de Gniezno e lo roge es la color dau
Soleu quand l'agla s'envola. Aquel agla e aquelei colors forman tanben lo blason
oficiau dau país que foguèt tanben adoptat en 1919. Aqueu blason conoguèt
divèrsei versions dins lo corrent dau sègle XX (per exemple, lo regime comunista
ne'n suprimiguèt la corona) mai son aspèct generau es demorat estable. Existís
una version dau drapèu polonés que son usatge es estrictament contraroltat per
la lèi e enebit en fòra dei transpòrts e dei representacions diplomaticas.

L'imne nacionau es dich Mazurek Dąbrowskiego (en occitan, la Masurca de
Dombrowski ò de còps Polonha es pas encara dispareguda). Es un cant militar
escrich en 1797 après la disparicion dau Reiaume de Polonha per Józef Wybicki.
Èra destinat ai legions de volontaris polonés de l'armada revolucionòria
francesa dirigidas per lo generau Dombrowski. Foguèt adoptat un premier còp coma
imne durant l'insureccion polonesa de 1830-1831 que s'acabèt per una revirada.
Après la restauracion de l'independéncia en 1919, foguèt tornarmai adoptat coma
imne nacionau en 1927.

Polonha es una poissança regionala dau continent europèu que sa diplomacia es
dominat per tres axes principaus. Lo premier regarda lo refolament deis
ambicions russas en Euròpa Centrala e Orientala que son consideradas coma una
menaça còntra l'independéncia dau país. Lo segond regarda lo mantenement de la
proteccion militara deis Estats Units d'America e de l'aliança atlantica qu'es
considerat coma un barri eficaç còntra Russia. Enfin, lo tresen regarda la
promoccion de l'Union Europèa qu'es venguda la basa dau desvolopament economic
polonés.

D'efèct, en causa deis invasions alemandas e russas dei sègles XVIII e XX, lei
relacions de Polonha amb Alemanha e ambé Russia foguèron fòrça mesfisantas après
la fin de la Guèrra Freja. L'intrada au sen de l'OTAN e de l'UE permetèron de
melhorar rapidament lei relacions ambé Berlin. Puei, aqueu melhorament foguèt
renforçat per la reconoissença de la frontiera de 1945 per leis Alemands e lo
desvolopament de liames economics importants entre lei dos país. Ansin, lei
relacions entre Polonha e Alemanha son d'ara endavant quasi normalas. En
revènge, la chausida polonesa d'integrar lo camp occidentau e la restauracion
d'una Russia poderosa percebuda coma desirosa d'estendre son influéncia dins
l'anciana esfèra sovietica entraïnèt la formacion de relacions marridas entre
Varsòvia e Moscòu. Ansin, Polonha sostèn lei movements prooccidentaus dins totei
leis ancianas republicas sovieticas d'Euròpa Orientala. Aquò li permet de formar
una cencha d'estats tampons entre lo sieu territòri e Russia. Es tanben un
sostèn de remarca deis iniciativas de desplegament de tropas estatsunidencas en
Euròpa Centrala que Moscòu mau accepta.

Dins aquel encastre, l'OTAN, especialament l'aliança ambé leis Estats Units
d'America, es una basa fondamentala de la diplomacia polonesa e de la seguritat
dau país. Ansin, en fòra deis afaires d'Euròpa Orientala onte Varsòvia garda una
autonòmia importanta, la diplomacia polonesa es generalament alinhat sus la
politica estrangiera de Washington. Per exemple, Polonha sostenguèt e participèt
ai guèrras d'Afganistan e d'Iraq. Sostèn totjorn la creacion dau bloquier
antimissil estatsunidenc qu'es una fònt majora de tensions internacionalas entre
leis Estats Units d'un caire e Russia e China d'autre caire. Enfin, Varsòvia
s'opausa ais ambicions francesas de desvolopar una defensa comuna europèa que
serià capabla de demenir lo ròtle de l'OTAN.

Enfin, Polonha es vengut lo seisen estat pus important de l'Union Europèa e
gràcias a son importància demografica, a un ròtle important coma pòrtavòtz deis
ancians estats comunistas. L'adopcion de l'èuro èra un objectiu oficiau de
Varsòvia mai la crisi economica començada en 2008 a fortament demenit lo ritme
dei reformas necessàrias per intrar dins la zòna èuro. Son govèrn es favorable a
l'alargament de l'Union en direccion d'Euròpa Orientala ò dei Balcans, compres a
una adesion turca. Dempuei leis annadas 2000, es tanben favorable a certanei
projèctes de defensa comuna europèa a condicion de lei subordinar a la politica
generala de l'OTAN.

En fòra d'aquelei tres axes, se fau nòtar l'existéncia de dos grops de
cooperacion diplomatica que pòdon aver un ròtle important segon lei situacions.
Lo premier es lo triangle de Weimar format ambé França, segonda poissança
militara europèa après Russia, e Alemanha, premiera poissança economica dau
continent. Maugrat de desacòrds regulars entre París e Varsòvia car Polonha es
sovent opausat a la politica estrangiera autonòma dei Francés, aqueu grop permet
sovent de renfòrçar l'influéncia polonesa, especialament regardant leis afaires
d'Euròpa Orientau. Favorizèt tanben lo melhorament dei relacions
germanopolonesas. Lo segond es lo grop de Visegrad format amb Ongria, la
Republica Chèca e Eslovaquia. Destinat inicialament a favorizar l'integracion au
sen de l'UE e a luchar còntra l'influéncia russa en Euròpa Centrala avans
l'intrada d'aquelei país dins l'OTAN, aqueu grop permet tanben de renfòrçar
l'influéncia polonesa dins la region.

En 2011, lei fòrças armadas de Polonha alinhavan aperaquí 100 000 militars
actius e 240 000 reservistas. Lo budget èra de 6,3 miliards d'èuros e reprentava
1,95% dau PIB. Èran formadas de sèt brancas principalas :

L'industria militara nacionala es capabla de produrre localamenet un nombre
important deis equipaments terrèstres. En revènge, regardant l'aviacion e la
marina, es quasi inexistenta. Lei partenaris comerciaus principaus de Polonha
per la modernizacion de sei fòrças èran Alemanha, Israèl e leis Estats Units
d'America. En despiech dei relacions malaisadas entre Varsòvia e Moscòu, i a
tanben d'acòrds ambé Russia car la màger part deis equipaments polonés èra
totjorn d'origina sovietica.

Polonha a una economia desvolopada e fòrça dinamica que presenta encara
d'aspècts transitòris entre lo sistèma comunista en vigor fins a la fin deis
annadas 1980 e lo sistèma capitalista adoptat au començament deis annadas 1990.
D'efèct, dempuei son adesion a l'Union Europèa en 2004, lo país conois una
creissença economica e una aumentacion dau nivèu de vida fòrça importantas.
Ansin, Polonha aviá en 2012 un PIB de 513,9 miliards de dolars e èra la seisena
poissança economica de l'Union. Pasmens, de diferéncias importantas existisson
au sen dau territòri polonés entre lei zònas pus dinamicas (Varsòvia, Cracòvia,
lòng dei frontieras amb Alemanha...) e lei zònas parcialament delaissadas (lòng
dei frontieras orientalas). De mai, leis infrastucturas polonesas (rotas, camins
de fèrre...) son limitadas e necessitan de trabalhs fòrça importants per venir
au nivèu dei país occidentaus.

En 2012, lo país exportava de maquinas otís e d'equipaments de transpòrts, de
produchs manufacturats (intermediaris ò acabats), de manjar e de bestiaus. Sei
practicas principaus èran Alemanha (26%), lo Reiaume Unit (7%), la Republica
Chèca (6,5%), França (6%), Russia (5,2%), Itàlia (5%) e lei País Bas (4,6%). En
2011, l'economia polonesa importava tanben de maquinas otís e d'equipaments de
transpòrts, de produchs manufacturats (generalament intermediaris), de produchs
quimics, de matèrias premieras (mineraus, idrocarburs) e de lubrificants. Lei
fònts d'aqueleis importacions èran Alemanha (27,3%), Russia (12,2%), lei País
Bas (5,9%), China (5,4%), Itàlia (5,2%), la Republica Chèca (4,3%) e França
(4,2%).

En 2012, l'agricultura representava 4% dau PIB mai 12,9% de la man d'òbra
activa. Es un sector que conois d'evolucions importantas dempuei l'intrada dau
país au sen de l'Union Europèa. D'efèct, l'Union i encoratja una restructuracion
importanta dei tenements orientada vèrs l'aumentacion dei produccions e
l'especializacion. Per aquò, d'investiments fòrça importants son en cors per
bastir ò melhorar leis infrastructuras, lei tecnicas e l'industria agricòla.
Aquela politica entraïnèt una demenicion dau nombre d'agricultors (2,7 milions
de tenements privats en 1987, 2,1 milions en 1996) mai una aumentacion dei
revenguts. L'aumentacion de la superficia dei mainatges es en cors mai demora
encara limitada car mai de 80% dei tenements an una superficia inferiora a 10
ha. De mai, l'influéncia de la politica europèa despend dei regions. Es
importanta dins lei centres economics dau país mai feblas dins lei regions
perifericas tradicionalament mens desvolopadas.

Lei produccions principalas èran lei cerealas, lo pòrc, lei trufas e leis èrbas.
Unei cerealas èran cultivadas coma lo blat (15en reng mondiau), lo séguel (2en),
l'òrdi (12en), la civada (4en) e lo còlza (8en). Polonha èra tanben lo 6en
productor mondiau de trufas. Lo sector de norrigatge èra dominat per la
produccion de pòrc que representava 70% dau sector (7en reng mondiau). Enfin,
lei èrbas e lei fruchs roges representavan un sector en desvolopament dominat
per la produccion de pomas (6en reng mondiau) e de bledarabas (7en).

En 2012, lei sectors minier e industriau representavan 33,3% dau PIB e 30,2%
deis emplecs. Lei zònas industrialas dau país son situadas a l'entorn dei vilas
pus importantas (Cracòvia, Varsòvia...), dins lei bacins de produccion de carbon
(Silèsia Auta, Katowice...) e a l'entorn dau pòrt de Gdansk. Lei produccions
principalas son aquelei de maquina otís, de fèrre e d'acièr (19en reng mondiau),
de carbon (10en reng mondiau), de produchs quimics, de naviris, de veire, de
beures e de textils.

D'un biais generau, leis industrias tradicionalas coma la siderurgia e subretot
la construccion navala èran en declin. En revènge, aprofichant la
deslocalizacion d'industrias d'Euròpa Occidentala vèrs lei regions d'Euròpa
Centrala, lo sector conois una creissença importanta, lei sectors dei
transpòrts, dei telecomunicacions, de la produccion de maquinas ò de l'industria
alimentara presentan una creissença importanta.

En 2012, lo sector terciari representava 62,7% dau PIB e 57% de la populacion
activa. Sei sectors principaus son lei servicis financiers, la logistica, lo
torisme, lei servicis ai collectivitats e l'informatica.

Lo territòri polonés presenta unei traças e vestigis preistorics, antics ò
datant dau començament de l'Edat Mejana realizats per lei diferentei culturas
preistòrics ò protoistòrics que s'i succediguèron. Lei principalei son la
cultura swideriense (a partir dau millenari IX avC), la cultura de la terralha
cordada (vèrs 3000 - 2200 avC), la cultura d'Unetice (vèrs 2300 - 1600 avC), la
cultura de Trzciniec (vèrs 1700 - 1200 avC), la cultura lusaciana (millenari I
avC). Dins lo corrent de l'Antiquitat, se desvolopèt una cultura cèlta dins lei
regions sud dau país modèrne (sègle IV avC), una cultura protoeslava dicha
cultura de Przeworsk dins lo centre (sègles V-II avC) puei una cultura d'origina
germanica dicha cultura de Wielbark — subretot presenta dins lo nòrd — que
foguèt fòrça influenciada per lei Gòts (sègle I avC). Laissèron de vestigis coma
de vilatges de fusta, de torets ò de monuments megalitics.

L'arquitectura polonesa apareguèt a partir dau començament de l'installacion dei
Polans dins la region. D'un biais generau, lo país adoptèt e adaptèt leis
estiles arquitecturaus dominants d'Euròpa. De mai, en causa de la preséncia
germanica importanta dins certanei regions dau país, especialament lo nòrd e lo
nòrd-oèst, foguèt influenciada per l'arquitectura alemanda. Mai a l'èst, la
preséncia polonesa dins de regions que fan d'ara endavant partida de Lituània,
de Bielorussia e Ucraïna, laissèt una influéncia importanta sus l'arquitectura
locala, especialament a Vilnius e a Lvov onte se pòu observer de monuments
d'origina polonesa.

Ansin, conoguèt un periòde romanic illustrat per la glèisa fortalesa de Sant
Andrieu de Cracòvia que foguèt bastida vèrs la fin dau sègle XI. Après l'art
romanic, lo país adoptèt l'art gotic de brica caracteristic dei regions dau nòrd
d'Euròpa. I foguèt utilizat per bastir de glèisas (Sant Maria de Cracòvia, Santa
Maria de Gdansk) e tanben d'autrei monuments importants coma de comunas (comuna
de Wroclaw) ò de castèus (partida gotica de Wavel, Kwidzyn). Lei vilas ancianas
de Cracòvia e de Wroclaw ò lo vilatge de Kazimierz Dolny son tanben d'exemples
ben conservadas de centres urbans medievaus (polonés per Cracòvia, alemand per
Wroclaw).

La Renaissença se difusèt sus lo territòri polonés vèrs la fin dau sègle XV e lo
movement i demorèt important fins a la fin dau sègle XVI ambé lo movement
manierista. Aqueu periòde correspond a l'apogèu de la poissança de
Polonha-Lituània e veguèt la bastida d'unei monuments tant dins lei regions
polonesas (Wavel, comuna de Poznan) que de Pomerània (Gdansk e castèl de
Szczecin). Au sègle XVII, lo desplaçament de la capitala a Varsòvia favorizèt
l'emergéncia de centres arquitecturaus novèus onte se desvolopèron lei corrents
barròc e rococò (sègles XVII-XVIII), neoclassic (sègles XVIII-XIX) e neogotic
(sègle XIX). En particular, lo periòde neoclassic entraïnèt una transformacion
importanta de l'urbanisme de Varsòvia ambé la bastida dau Grand Teatre ò de la
plaça de la Banca.

La Segonda Guèrra Mondiala foguèt un periòde de crisi importanta per lo
patrimòni arquitecturau polonés car, franc de Cracòvia que foguèt esparnhada,
lei vilas importantas de Polonha foguèron lo teatre d'afrontaments importants en
1939 e en 1944-1945 entraïnant de destruccions fòrça importanta. Per exemple,
Varsòvia èra destrucha a 85% en 1945. Après la guèrra, leis autoritats
comunistas decidiguèron de tornar bastir lei monuments ò lei quartiers pus
importants a l'identic. Acabat en 1988 per lei bastiments majors, aquò permetèt
de restaurar una partida de l'arquitectura istorica dei vilas principalas mai
negligiguèt lei luòcs mens importants. Ansin, a l'ora d'ara, unei províncias
polonesas son marcadas per una capitala locala presentant un patrimòni
arquitecturau de remarca e de vilas mens importantas relativament pauras
regardant l'arquitectura car non regardadas per leis operacions de restauracion.
Aquela politica limitèt l'influéncia de l'arquitectura sovietica sus lo
territòri polonés que la realizacion pus famosa es lo Palais de la Cultura e de
la Sciéncia de Varsòvia. Enfin, dempuei leis annadas 1990, Polonha a adoptat
l'arquitectura modèrna contemporanèa.

Polonha a una tradicion musicala importanta apareguda au sègle XIII. Coma dins
lo rèsta de l'Euròpa catolica, son origina sembla liada a la musica religiosa de
la Glèisa e dins lo cas polonés, especialament aquela utilizada a la Cort reiala
de Cracòvia. Lo premier musician polonés conegut foguèt Mikolaj Radomski que
sembla influent au sègle XV. Pasmens, la màger part de son òbra es perduda.

A partir dau sègle XVI, divèrsei musicians de Cracòvia acomencèron d'obtenir una
certana renomada (Waclaw Szamotulski, Mikolaj Zielenski, Mikolaj Gomolka) e la
vila aculhiguèt de còps de musicians estrangiers (Diomedes Cato). Aquò favorizèt
l'introduccion dei tendàncias dau sud d'Euròpa dins la musica polonesa.
L'installacion de musicians estrangiers en Polonha, especialament italians (Luca
Marenzio, Giovanni Francesco Anerio, Marco Scacchi), venguèt un trach important
de la musica polonesa a partir de la fin dau sègle XVI fins a la mitat dau sègle
XVII. Aguèron una influéncia majora sus lei compositors polonés (Adam Jarzebski,
Grzegorz Gerwazy Gorczycki, Franciszek Lilius, Bartlomiej Pekiel, Stanislaw
Sylwester Szarzynski, Marcin Mielczewski). Aqueu periòde foguèt dominat per la
musica religiosa barròca e per lei concertòs mai l'influéncia italiana permetèt
tanben l'introdurre de formas novèlas coma l'operà.

Pasmens, lo declin politic e militar de Polonha dins lo corrent dei sègles XVII
e XVIII aguèt de consequéncias relativament negativas sus l'evolucion de la
musica nacionala. D'efècte, en fòra de l'aparicion de la polonaise, dança lenta
e formala de tres temps, que venguèt fòrça populara en Euròpa, la musica
polonesa conoguèt de dificultats importantas maugrat leis esfòrç de Jan Stefani
e Maciej Kamienski de desvolopar un operà polonés pròpri. Ansin, la màger part
dei musicians dau país se limitèron a d'imitacions de compositors estrangiers
coma Haydn e Mozart.

La disparicion dau país a la fin dau sègle XVIII cambièt aquela situacion e
favorizèt l'emergéncia d'una generacion novèla (Frédéric Chopin, Stanislaw
Moniuszko, Michal Kleofas Oginski, Karol Kurpinski, Juliusz Zarebski, Henryk
Wieniawski, Mieczyslaw Karlowicz, Jozef Elsner) que capitèt d'integrar divèrseis
estiles tradicionaus polonés dins leis estiles contemporanèus europèus. Chopin
venguèt un dei musicians pus famós dau sègle XIX gràcias a una òbra variada
gropant de masurcas, de nocturnas, de valsas ò de concertòs influenciats per de
trachs musicaus polonés. En parallèl, Moniuszko capitèt de crear un operà
polonés que se difusèt sus tot lo continent.

Après la restauracion de l'independéncia en 1918, la musica polonesa aprofichèt
l'existéncia de l'Estat per s'estructurar au sen de l'Associacion dei Joves
Musicians Polonés (Grazyna Bacewicz, Zygmunt Mycielski, Michal Spisak e Tadeusz
Szeligowski). Pasmens, la Segonda Guèrra Mondiala e la formacion de la Polonha
comunista roïnèron aqueleis esfòrç e entraïnèron l'exil d'unei musicins de
remarca (Roman Palester, Andrzej Panufnik). La musica polonesa acomencèt de se
tornar formar solament dins leis annadas 1960 a partir dau grop l'Escòla dei
Compositors Polonés caracterizat per son utilizacion dau sonorisme e dau
dodecafonisme (Witold Lutosławski, Krzysztof Penderecki, Wojciech Kilar, Henryk
Gorecki).

Polonha a una tradition literària fòrça rica qu'apareguèt dins lo corrent de
l'Edat Mejana. Gropa leis òbras escrichas per de Polonés mai l'usatge i apond
tanben tota la literatura regardant Polonha, compres aquela que foguèt escricha
per de non Polonés. La màger part es donc escricha en polonés e en latin mai
d'autrei lengas (principalament lo francés, lo yiddish, l'alemand, lo lituanian,
l'ucraïnian, lo bielorús e l'esperanto) foguèron de còps utilizadas. La poesia,
lo drama e lei tematicas istòricas i ocupan una plaça fòrça importanta.

Lo començament dau sègle XII es generalament lo periòde adoptat per fixar
l'aparicion de la literatura polonesa car leis òbras dei sègles precedents son
totalament perdudas e desconegudas. Lo premier tèxte famós que parla de Polonha
es una cronica realizada en latin per un monge anonim dich Gallus Anonymus
probablament entre 1112 e 1118. Lo tèxte pus vièlh escrich en polonés es una
frasa escricha entre 1269 e 1273. L'utilizacion dau polonés se desvolopèt
lentament e demorèt fòrça influenciat per lo latin fins a la fin de l'Edat
Mejana.

L'estampariá apareguèt en Polonha dins leis annadas 1470. Lei libres principaus
que conoguèron una difusion importanta foguèron de tèxtes religiós (catolics e
ortodòxs) e istorics (en particular la cronica de Jan Dlugosz). Lo latin i es
totjorn la lenga dominanta mai lo ròtle dau polonés acomencèt de s'afirmar. A
partir dau sègle XVI, l'utilizacion de la lenga vernaculara se difusèt mai dins
l'encastre dau movement umanista e de la Renaissença. D'efèct, gràcias au sostèn
dau poder reiau, Polonha e especialament Cracòvia venguèron un centre de la
literatura europèa capable d'atraire d'escrivans estrangiers (Conrad Celtis).
Aqueu periòde veguèt lo començament de l'estudi de la gramatica (Jan
Kochanowski, Mikolaj Rej) e lo desvolopament de la poesia polonesa (Klemens
Janicki, Mikolaj Hussowczyk).

Lo periòde barròc polonés (entre 1620 e 1764) contunièt de veire lo
desvolopament de la poesia tant en latin qu'en polonés principalament a partir
deis escòlas fondadas per lei Jesuitas. D'efècte, permetèron de somondre l'accès
a l'escritura a una fraccion pus importanta de la populacion. Aquò entraïnèt una
aumentacion dau nombre de poetas dins lo reiaume e favorizèt l'emergéncia d'unei
talents reconeguts dins tot lo continent (Piotr Kochanowski, Maciej Kazimierz
Sarbiewski, Jan Andrzej Morsztyn, Waclaw Potocki). La poesia gardèt sa plaça
primordiala dins lo corrent dau movement dei Lutz (vèrs 1730 - 1820). Pasmens,
la segonda mitat dau sègle XVIII foguèt tanben caracterizada per l'aparicion de
formas literàrias novèlas coma lo roman, l'enciclopedisme ò la recèrca
linguistica. L'utilizacion dau latin i declinèt largament au profiech dau
polonés (e dau francés). Dos escrivans polonés marcan aqueleis annadas que son
Ignacy Krasicki, poeta subrenommat lo « Prince dei Poetas », que foguèt tanben
l'autor dau premier roman polonés e Jan Potocki que participèt au movement
enciclopedista e qu'es considerat coma un precursor de la linguistica polonesa e
de la literatura fantastica.

A la fin dau sègle XVIII, lei Partiments de Polonha entraïnèron l'exil d'una
partida importanta de son elèit. Après lei trèbols dei guèrras revolucionàrias e
napoleonencas, leis escrivans polonés reprenguèron una plaça importanta au sen
de la literatura mondiala a partir deis annadas 1820 dins l'encastre dau
Romantisme. La lucha nacionalista per la restauracion de l'independéncia dau
país ne'n foguèt una fònt d'inspiracion majora. Pasmens, se declinèt entre
divèrsei tendàncias coma l'evocacion dei legendas e dei tradicions, la vida e la
societat ò la lucha per la libertat. Aquela literatura foguèt sovent enebida sus
lo territòri polonés mai aquò empachèt pas uneis escrivans dau periòde de venir
famós (Adam Mickiewicz, Seweryn Goszczynski, Tomasz Zan, Maurycy Mochnacki).
Après la revirada de l'Insureccion de 1861-1864, lo corrent romantic dispareguèt
pauc a pauc e la literatura polonesa foguèt dominat per lo movement positivista
(Henryk Sienkiewicz, Eliza Orzeszkowa, Maria Konopnicka) desirós de modernizar
lo nacionalisme polonés e seis objectius. Aquò permetèt d'introdurre uneis idèas
modèrnas en Polonha coma lo feminisme e l'egalitat entre lei diferentei
religions (compres lo judaïsme). Sostenguèt tanben la defensa dei populacions
polonesas menaçadas per la politica dau cancelier Bismarck e lo desvolopament de
l'educacion.

La capitada dau movement positivista per desvolopar d'idèas novèlas favorizèt a
partir deis annadas 1890 la formacion d'un corrent modernista novèu dich Polonha
Jova que dominèt la literatura polonesa fins a la restauracion de Polonha.
Pasmens, leis autors d'aquela tendància (Jan Kasprowicz, Stefan Zeromski,
Wladyslaw Reymont) foguèron caracterizadas per una oposicion ai critèris
estetics dau positivisme e se raprochèt d'aquelei dau romantisme. En revènge, la
nacionalisme e leis idèas modèrnas demorèron de fònts d'inspiracion importanta.

Après 1918 e la restauracion de l'independéncia polonesa, comencèt un periòde
fòrça dinamic per la literatura polonesa que durèt fins a 1939. En particular,
leis artistas polonés poguèron d'ara endavant se fisar d'un sostèn public
finançat per l'Estat. Ansin, apareguèron divèrsei corrents d'avans-gàrdia. Aquò
favorizèt una generacion d'autors marcats per d'idèas modernistas e optimistas
(Boleslaw Lesmian, Julian Tuwim, Stanislaw Ignacy Witkiewicz, Witold Gombrowicz,
Czeslaw Milosz, Maria Dombrowska, Zofia Nalkowska). Lei tematicas principalas
dau periòde demorèron lo nacionalisme, la patriotisme ò l'estudi de la societat
(en particular de la libertat.

La Segonda Guèrra Mondiala foguèt un periòde malaisat per la literatura polonesa
coma per lo rèsta dau país. Pasmens, en despiech de l'ocupacion e dei
persecucions alemandas, lo saupre-faire polonés en matèria d'organizacion
clandestina permetèt de mantenir una activitat literària relativament
importanta. Après la guèrra, lei participacions a la resisténcia ò a la guèrra
ambé leis armadas aliadas ò sovieticas d'uneis escrivans venguèron una fònt
d'inspiracion per d'autors coma Nalkowska, Melchior Wankowicz, Gustaw
Herling-Grudzinski, Tadeusz Borowski ò Wislawa Szymborska.

Maugrat lei dificultats causadas per la censura e la repression dau regime
comunista (especialament durant lo periòde estalinian entre 1944 e 1956), la
literatura polonesa se reformèt rapidament après la guèrra tant gràcias a
d'autors socialistas que gràcias a d'autors exilats qu'assaièron generalament de
tornar venir en Polonha. Ansin, per exemple, lo país obtenguèt tres Prèmi Nobel
de Literatura en 1978, en 1980 e en 1996.

Lo cinèma polonés apareguèt a la fin dau sègle XIX probablament dins la partida
russa de Polonha (premiera sala a Lodz en 1899). Se desliurèt rapidament dau
teatre per venir un art distint e sa popularitat aumentèt dins lo corrent de la
decenia 1900. Unei pioniers dau cinèma (Kazimierz Proszynski, Boleslaw
Matuszewski) sostenguèron aqueu desvolopament. Lo film polonés pus ancian
conegut a l'ora d'ara foguèt realizat en 1908 e Antoni Fertner venguèt lo
premier actor famós de l'industria cinematografica que comencèt de se formar a
partir d'aquela annada. Leis òbras classicas de la literatura polonesa foguèron
una fònt d'inspiracion important fins la Premiera Guèrra Mondiala. Pasmens, lei
cineastas assaièron rapidament de desvolopar de tecnicas novèlas. Per exemple,
Ladislas Starevich realizèt lo premier dessenh animat en 1910. A partir de 1914,
lo conflicte mondiau permetèt de difusar lo cinèma polonés en direccion d'Euròpa
Centrala gràcias a una traduccion en alemand. Aquò permetèt a l'actritz Poli
Negri de venir una celebritat dau cinèma mut.

Après lei periòdes dau cinèma mut e de la Segonda Guèrra Mondiala, lo cinèma
polonés se reformèt a partir de l'Escòla de Lodz fondada en 1948 e de la
produccion de films d'art e assai. A partir deis annadas 1970 e maugrat la
proclamacion de l'estat d'urgéncia dins leis annadas 1980, aguèt tornarmai de
realizators internacionalament coneguts coma Roman Polanski, Krzysztof Zanussi ò
Zbigniew Rybczyński. La lucha còntra lo sistèma comunista e l'estudi de la
societat foguèron una fònt d'inspiracion importanta d'aqueu periòde. Dempuei
leis annadas 1990 e la fin de la Polonha comunista, lei tematicas socialas an
gardat un ròtle major (Krzysztof Kieslowsky).



https://oc.wikipedia.org/wiki/Franc%C3%A9s

Lo francés (nom autoctòn: français /fʁɑ̃sɛ/) es una lenga romanica. Es la lenga
oficiala de França e es una dei lengas oficialas de Belgica (Valonia,
Brussèlas), de Canadà, de Soïssa. Tanben es lenga oficiala dins certaneis estats
non europèus que foguèron a passat temps de colònias francesas o belgas,
especialament en Africa.

En Occitània, lo francés es pas una lenga autoctòna, pasmens s'es impausat dins
la pus granda part d'Occitània dempuei lo sègle XX, au detriment de l'occitan,
amb una situacion de fòrta diglossia. Lo francés a penetrat dins l'Occitània
politicament francesa coma lenga de cultura e de poder, en i fasent concurréncia
a l'occitan, a partir de la fin dau sègle XV (e tre lo sègle XIII dins lo
Creissent). Dins l'usatge dei cadajorns, l'occitan restava pasmens la sola lenga
dau pòble dins au començament dau sègle XX. Lo francés es vengut la lenga
majoritària de la populacion occitana durant la primiera mitat dau sègle XX,
sustot entre leis ans 1920 e 1940, au pus fòrt de la repression lingüistica
escolara (1882-1940) que l'estat francés organizava còntra l'occitan, qualificat
de «patés». Vejatz lo fenomèn de la vergonha (lingüicidi).

Lo prestigi dau francés a contribuit tanben a marginalizar e a desvalorizar
l'occitan, ja que lo francés es la lenga dau poder politic dempuei la fin dau
sègle XV, es la sola lenga oficiala de l'estat francés dempuei l'Edicte de
Villers-Cotterêts en 1539 e es la lenga dei mèdias dominants que se concentran a
París.

Dins l'estat de Mónegue, la lenga oficiala dins lei fachs foguèt lontemps
l'italian. Venguèt lo francés a partir deis ans 1850, sota l'influéncia de la
diglossia tala coma foncionava ja dins lei territòris adjacents a Mónegue,
situats dins l'estat francés.

Lei dos territòris d'Occitània ont lo francés es pas una lenga dominanta son lei
Valadas Occitanas dins l'estat italian e la Vau d'Aran dins l'estat espanhòu.



https://oc.wikipedia.org/wiki/Cuba

Cuba qu'ei un estat situat au còr de la Mar Cariba ; qu'ei constituit de la
grana isla de Cuba, de l'Isla de la Joenessa (anciana Isla deus Pins, mei petita
e situada au sud de la purmèra) e d'un ensemble de numerosa islas qui las
entornejan.

L'istòria de Cuba es mau coneguda avans l'arribada de l'expedicion de Cristòl
Colomb en 1492. L'illa èra alora poblada per de Taínos e de Ciboneis. Lei Taínos
vivián de la caça e d'una agricultura seminomada. Lei Ciboneis èran de caçaires
e de pescaires a l'origina de pinturas rupèstras (baumas de Punta del Este). Lo
nombre precís d'indigèns a la fin dau sègle XV es desconegut mai, coma dins leis
autrei regions americanas, declinèt rapidament en causa dei guèrras colonialas,
dei malautiás veïculadas per leis Europèus e dau trabalh fòrçat. Ansin, restava
solament 15 000 Amerindins dins l'illa en 1530 e mens de 2 000 en 1600.

Dins lo corrent deis annadas 1490-1500, leis Espanhòus organizèron plusors
missions de reconeissença dau litorau cuban. Puei, lo conquistador Diego
Velázquez de Cuéllar ne faguèt la conquista entre 1511 e 1513. I fondèt Baracoa
(1812), Santiago de Cuba (1814), L'Avana (1814) e Trinidad (1814). Comencèt
tanben d'organizar l'importacion d'esclaus africans e la creacion de
plantacions. Pasmens, en despiech d'un clima fòrça favorable a la cana de sucre,
l'illa interessèt gaire lei colons qu'èra mai atrachs per lei jaciments de
metaus preciós dau continent.

Fins a l'afondrament de l'industria sucriera de Sant Domingo durant lei guèrras
de la Revolucion Francesa, l'economia de Cuba foguèt donc dominada per lo
norrigatge de bovins. Lei plantaires preferiguèron se concentrar sus lo tabac e
la colonia ne venguèt lo premier productor mondiau. Pasmens, la produccion de
sucre e de plantas tinctorialas formèron pauc a pauc de sectors economics non
negligibles. Coma dins lo rèsta de l'Empèri Espanhòu, la societat coloniala èra
fòrça inegalitària. Dirigida per una classa de grands proprietaris blancs, èra
destinada a assegurar l'avitalhament d'Espanha e d'Euròpa en produchs coloniaus.

Dins lo corrent deis annadas 1790, lei combats se debanant sus l'illa
d'Hispaniola entraïnèron l'afondrament de l'industria sucriera de la colonia de
Sant Domingo. De mai, Espanha mau capitèt de restablir son autoritat sus l'illa
ocupada per Haití en 1822. Ansin, leis autoritats espanhòlas decidèron
d'encoratjar la creacion de plantacions de cana de sucre en Cuba. I favorizèron
la tracha negriera necessària a l'obtencion de la man d'òbra, çò que permetèt
tanben d'assegurar la fidelitat deis elèits locaus que venguèron rapidament
minoritàrias. En particular, au començament dau sègle XIX, Cuba conoguèt ges
d'agitacion independentista e demorèt sensa dificultat dins la fauda espanhòla.

Aquela politica permetèt d'aumentar rapidament la produccion de sucre que passèt
de 42 000 tonas en 1815 a mai d'un milion a la fin dau sègle XIX. En parallèl,
lo nombre d'esclaus doblèt entre 1817 e 1840 (de 224 000 a 470 000 siá la mitat
de la populacion insulària). Aquò necessitèt de perseguir la tracha negriera en
despiech de l'ostilitat de Londres que menacèt d'intervenir mai d'un còp.
Pasmens, dins lo corrent deis annadas 1830-1840, lo desvolopament de
l'influéncia estatsunidenca dins la region empachèt tota intervencion britanica.
Ansin, la tracha negriera a destinacion de Cuba demorèt prospèra fins a 1845 e
dispareguèt pas avans la fin de la Guèrra de Secession en 1865.

Demorats fidèus a Espanha en causa de sa crenhença de perdre son poder dins una
« republica negra », leis elèits cubans s'alassèron de la dominacion de Madrid
dins lo corrent dau sègle XIX. D'efèct, l'emergéncia deis Estats Units d'America
esclavagistas coma poissança militara vertadiera permetiá d'aver idèa de
remplaçar la proteccion espanhòla per aquela de Washington. En 1849, lei
plantaires sostenguèron donc una ofèrta de crompada de l'illa emesa per lo
president estatsunidenc James Polk. Lo refús espanhòu entraïnèt l'aparission
d'una oposicion politica locala que trebolèt l'illa fins au començament de la
Guèrra de Secession en 1861.

Per lei plantaires, la desfacha sudista de 1865 cambièt totalament lei
perspectivas politicas. En Cuba, lei conservators sostenguèron tornarmai lo
poder coloniau e l'oposicion foguèt d'ara endavant animada per de liberaus. En
1868, Carlos Manuel de Cespedes, proprietari e avocat cuban sostengut per una
junta basada a New York, proclamèt l'independéncia e ocupèt brèvament Santiago.
Pasmens, leis Espanhòus capitèron de blocar l'insureccion dins l'èst de l'illa.
Cespedes foguèt tuat en 1873 e lei darriereis insurgents foguèron vencuts en
1878 après dètz ans de combats.

Lo conflicte permetèt a Madrid de comprendre la necessitat de modernizar l'illa.
Tre 1878, mai d'una reforma foguèt realizada e totei leis esclaus foguèron
liberats entre 1880 e 1886. En parallèl, l'imigracion de colons blancs foguèt
encoratjada per aumentar la basa demografica favorabla a Madrid. Pasmens, la
modernizacion de l'economia cubana favorizèt en realitat l'influéncia
estatsunidenca. D'efèct, l'abolicion necessitèt d'introdurre de tecnicas de
produccion novèlas, de concentrar lei fabricas e de construrre un ret de
transpòrt eficaç. Òr, la màger part dei capitaus permetent aquela adaptacion
foguèt d'origina estatsunidenca.

Dins lo corrent deis annadas 1880-1890, l'illa conoguèt una crisi economica
grèva en causa de la concurréncia dau sucre de bleda-raba en Euròpa e de la
formacion d'un trust estatsunidenc pron poderós per impausar sei condicions ai
productors. Aprofichant aquelei dificultats, la junta de New York e son cap
novèu, José Martí, decidèron d'organizar una insureccion independentista novèla
en 1895. Maugrat la mòrt rapida de Martí, remplaçats per Antonio Maceo (tuat a
son torn en 1896) e per Maximo Gomez, l'insureccion enregistrèt plusors succès e
capitèt de destrurre de plantacions. Per redurre lo sostèn popular a la
guerilha, lo generau espanhòu Valeriano Weyler comencèt de gropar la populacion
dins de camps de concentracion mai aquò agravèt la situacion.

En genier de 1898, d'esmogudas a L'Avana permetèron au president estatsunidenc
William McKinley de mandar de soudats dins la capitala cubana per protegir sei
ressortissants. Pasmens, la preséncia d'aquela fòrça e leis exigéncias
estatsunidencas de reformas suplementàrias dins l'illa aumentèt lei tensions
entre Washington e Madrid a prepaus de l'illa. Lo 15 de febrier, l'explosion dau
cuirassat USS Maine dins lo pòrt de L'Avana foguèt utilizat coma pretèxte per
entraïnar una guèrra entre Espanha e leis Estats Units d'America. Lo conflicte,
relativament brèu, s'acabèt per una victòria estatsunidenca lo 12 d'aost de
1898. Espanha i perdiguèt lei Filipinas e sei colonias americanas transformadas
en protectorat estatsunidenc.

Après sa victòria, leis Estats Units d'America ocupèron militarament Cuba fins a
la proclamacion oficiala de l'independéncia en 1902. Metèron en plaça un regime
favorable a seis interès que li donava lo drech d'intervenir militarament per
restablir l'òrdre dins l'illa ò lo drech de susvelhar la diplomacia cubana.
Obtengèron tanben la cession de la basa navala de Guantanamo. En cambi, lo sucre
cuban obtenguèt un accès privilegiat au mercat estatsunidenc.

Pasmens, lo refús de considerar lei demandas deis insurgents de 1895 entraïnèt
una perseguida dei trèbols. En 1906, una revòuta entraïnèt l'exili dau president
Tomas Estrada Palma e una segonda ocupacion estatsunidenca que durèt fins a
1909. Puei, lei tropas de Washington intervenguèron tornarmai en 1912 e en 1917
per reprimir doas insureccions menadas per lei Negres de l'illa. De 1924 a 1933,
un govèrn autoritari dirigit per lo generau Gerardo Machado permetèt de mantenir
l'òrdre fins a una grèva generala liada ai dificultats economicas consequéncias
de l'afondrament dei cors dei matèrias premieras après la crisi economica de
1929. Un govèrn revolucionari format d'estudiants e de sota-oficiers lo
remplacèt fins a un còp d'estat menat en 1934 per lo sergent Fulgencio Batista.

Batista, mulastre d'origina païsana, capitèt inicialament de conciliar una
politica populista e un sostèn de l'elèit economic de l'illa gràcias a
l'obtencion d'una quòta d'exportacions de sucre pus importanta vèrs leis Estats
Units. Fins a 1940, dirigiguèt lo país per lo mejan de govèrns fantòches avans
d'èsser dirèctament elegit a la presidéncia en 1940. Pasmens, foguèt batut en
1944 per Grau San Martin après l'organizacion d'eleccions liuras.

Lo programa dei caps novèus (reduccion de la violéncia, lucha còntra la
corrupcion...) foguèt gaire aplicat. Sota la presidéncia de Carlos Prio Socarras
(1948-1952), la corrupcion se generalizèt a l'ensems de l'aparelh d'Estat e
Batista poguèt aisament tornar prendre lo poder en 1952 après un còp d'estat.
Suspendiguèt la constitucion per restablir l'òrdre mai una crisi economica li
permetèt pas de redurre lo caumatge que tocava leis obriers agricòlas. Ansin,
son regime venguèt mai e mai autoritari entraïnant la formacion d'una oposicion
de senèstra denonciant la corrupcion, l'abséncia de libertat politica e la
dependéncia economica de Cuba.

Lo 26 de julhet de 1953, un grop de 160 revolucionaris de senèstra ataquèt sensa
succès la casèrna de la Moncada a Santiago. Son cap èra un avocat dich Fidel
Castro. Arrestat, foguèt condamnat a una pena de preson mai liberat en 1955.
S'exilèt en Mexic onte fondèt lo Movement dau 26 de julhet (M-26). Rejonch per
de militants coma Che Guerava, desbarquèt en Cuba en decembre de 1956 e
organizèt una guerilha dins la Sierra Maestra. L'insureccion se difusèt a cha
pauc dins lo rèsta de l'illa e la capitala foguèt conquistada lo 1èr de genier
de 1959.

Rapidament, lo govèrn revolucionari de Fidel Castro s'orientèt vèrs lo
socialisme afin de liberar lo país de l'empresa estrangiera e redurre la misèria
deis obriers e dei païsans. La nacionalizacion dei companhiás, dei bancas e dei
plantacions suscitèt alora l'ostilitat deis Estats Units — qu'avián a l'origina
ben acuelhit Castro. Cuba desvolopèt tanben de liames comerciaus ambé d'autrei
partenaris coma Polonha ò l'URSS. Aquò agravèt lo desacòrdi entre L'Avana e
Washington. A la perfin, lei Cubans nacionalizèron totei lei companhiás
estatsunidencas de l'illa e leis Estatsunidencs arrestèron d'importar lo sucre
cuban.

En abriu de 1961, la CIA organizèt l'invasion de l'illa per un grop de
mercenaris anticomunistas. Pasmens, lo projècte mau capitèt en causa de la
resisténcia cubana a la batalha de la Baia dei Cochons (17-19 d'abriu).
L'aliança entre Cuba e l'URSS foguèt renfòrçada e Nikita Khrushchov assaièt
d'installar de missils nuclears per empedir una novèla invasion. Pasmens, aqueu
projècte causèt en 1962 una crisi internacionala majora que menacèt d'entraïnar
un conflicte dirèct entre leis Estats Units d'America e l'Union Sovietica. A la
perfin, lei Sovietics retirèron sei missils en cambi d'un retirament similar
d'armas nuclearas estatsunidencas desplegadas en Turquia. En mai d'aquò,
Washington s'engatjèt a pas envaïr Cuba.

Après la crisi de 1962, Cuba demorèt sota blocus estatsunidenc e sa produccion
de sucre foguèt d'ara endavant quasi totalament exportada vèrs lo blòt sovietic.
Sostengut financierament per Moscòu, lo regime donèt la prioritat a l'educacion
e a la santat, çò que permetèt de melhorar d'un biais significatiu lei
condicions de vida de la populacion. En revènge, au nivèu economic, lo país mau
capitèt de diversificar son economia e la dependéncia a l'industria sucriera
demorèt problematica. Enfin, diplomaticament, L'Avana sostenguèt activament
l'URSS e mandèt de còrs expedicionaris combatre en Etiopia e en Angòla per
sostenir de regimes prosovietics e luchar còntra l'apartheid sud-african.

La disparicion de l'Union Sovietica en 1991 foguèt una catastròfa per Cuba que
son economia èra totjorn minada per lo blocus estatsunidenc. Pasmens, Fidel
Castro refusèt d'abandonar lo socialisme. Una economia parallèla, tolerada e de
còps encoratjada per leis autoritats, se metèt alora en plaça per subvenir ai
besonhs de la populacion. Pasmens, aquò entraïnèt l'aparicion d'inegalitats
novèlas entre lei Cubans capables de se provesir au mercat negre e leis autrei.
En parallèl, lo desvolopament dau torisme venguèt una prioritat nacionala.

En 2006, Fidel Castro laissèt lo poder a son fraire Raúl. Sota sa direccion, lo
govèrn comencèt de liberalizar un pauc l'economia. Se raprochèt tanben de
Veneçuèla gràcias a d'acòrds permetent de cambiar petròli veneçolan còntra
mètges e ensenhaires cubans. Enfin, dempuei 2016, lei relacions se melhoran ambé
leis Estats Units e una represa dei relacions economicas entre lei dos país
sembla d'ara endavant possibla maugrat l'ostilitat dei comunautats d'exilats
cubans installadas sus lo territòri estatsunidenc.

Segon lo Burèu Nacional d'Estatisticas de Cuba, en 2002 Cuba aviá una populacion
de 11 117 743 abitants, que 5 597 233 n'èran d'òmes e 5 580 510 de femnas. La
populacion cubana s'es mantenuda establa al cors del sègle XX; malgrat que
l'immigracion contribuiguèt a la siá creissença, a comptar del decènni de 1960,
lo nombre d'emigrants a superat lo nombre de nauvenguts. La majoritat dels
emigrants se n'es anada als Estats Units, en Canadà, a las Bahamas, Jamaica,
Espanha e en Mexic.



https://oc.wikipedia.org/wiki/Aiga

L'aiga (var. aigua) es un compausat quimic transparent, inodòr, sens sabor. Es
format per d'idrogèn e d'oxigèn e sa formula quimica es H2O.

Son ponch de fusion es 0 °C e son ponch d'ebullicion 100 °C. Dins un estat mai o
mens impur, es la matèria que forma la pluèja, las mars, los lacs, los rius,
etc.

Dins la natura l'aiga es de contunh barrejada a d'autras substàncias (sals
mineralas, gases, particulas en suspension,...). Pas jamai podrem pas trobar
d'aiga pura d'un biais natural. Aquesta aiga pura sonque se pòt obtenir en
laboratòri gràcias a de procèsses de purificacion, coma la destillacion.

L'aiga se pòt trobar jos un bèl nombre de formas dins la natura. En estat solid
es coneguda coma glaça (o glaç); a l'estat aerifòrme se la coneis coma vapor
aquosa. Se coneisson d'autras formas solidas: la de la glaça veirosa e la del
solid amòrf, pas cristallin, que sembla de veire.

En dessús de cèrtas valors de temperatura e de pression (dichas criticas), que
son dins lo cas de l'aiga 647 K e 22,064 × 106 Pa, l'aiga dintra dins un estat
dich supercritic, que d'unes agregats d'aiga a l'estat simil-liquid fluiscono
dins una fasa de simil-vapor.

L'aiga pesanta es d'aiga que sos atòms d'idrogèn son estats remplaçats per de
deutèri, son isotòp ten un pes atomic de 2 uma. Son comportament quimic es
gaireben lo de l'aiga. S'utiliza principalament coma mejan d'alentiment dels
neutrons emeses pendent la fission nucleara.



https://oc.wikipedia.org/wiki/1990

Perseguida de la transicion vèrs lo capitalisme ambé la dissolucion dau POUP que
son unitat se rompèt ambé l'afondrament dau blòt sovietic. A la fin de l'annada,
Wojciech Jaruzelski demissionèt de la preséncia de la republica e Lech Walesa
foguèt elegit per lo remplaçar ambé 74,25% dei sufragis.

En Eritrèa, la situacion contunièt de s'agravar per l'armada etiopiana que
perdiguèt la vila e lo pòrt de Massaua après una ataca suspresa (8-10 de
febrier) de la guerilha eritrèa. L'aviacion contunièt de bombardar la ciutat mai
aquò permetèt pas de la reconquistar. L'avitalhament de l'armada etiopiana
venguèt donc fòrça malaisat e lo regime dau Derg s'afondrèt tre l'annada
seguenta.

Independéncia de Namibia lo 21 de març en vertut deis acòrds de patz signats en
1988-1989. Sam Nujoma (SWAPO) ne'n venguèt lo president. Maugrat son ideologia
marxista, adoptèt una politica progressista moderada en causa dei dificultats
dau blòt sovietic. Ansin, son projècte de reforma agrària (transferiment de
tèrras de la minoritat blanca vèrs de païsans negres) regardèt finalament
solament 12% dei tèrras e durèt fins a 2007.

Victòria suspresa d'Alberto Fujimori (Cambio 90) a l'eleccion presidenciala en
fàcia de l'escrivan Mario Vargas Llosa maugrat sa temptativa d'estigmatizar
l'origina asiatica de son adversari. Pasmens, aquela origina donèt a son
adversari una popularitat importanta au sen dei classas popularas d'origina
amerindiana e lo programa economica fòrça liberala de Vargas Llosa acabèt de
minar sa posicion. Pasmens, après son eleccion, lo venceire desvelèt rapidament
un programa encara pus liberala qu'aqueu de son adversari que li permetèt
d'obtenir lo sostèn dau FMI. Decidèt tanben d'intensificar la lucha còntra lei
guerilhas comunistas perovianas.

Mesa en orbita dau telescòpi espaciau Hubble per la naveta espaciala Discovery.
Pasmens, en causa d'un defaut sus un mirau, lo desvolopament de correccions
foguèt necessari per utilizar corrèctament lo telescòpi e una mission espaciala
suplementària foguèt finalament decicida (en 1993).

Dins lo Sistèma Solar, capitada de la mesa en orbita de la sonda Magellan a
l'entorn de Vènus per la NASA. Fins a 1994, permetèt de realizar una cartografia
fòrça detalhada de la planeta e divèrsei mesuras sus son estructura.

Après l'accident dau petrolier Exxon Valdez (→ 1989), l'intrada en vigor d'una
lèi estatsunidenca rendèt obligatòria la còca dobla per totei lei petroliers
intrant dins leis aigas territòrialas deis Estats Units d'America. Aquò
entraïnèt rapidament la difusion dei petroliers de còca dobla dins lo rèsta dau
mond, especialament en Euròpa e au Japon. Lo principi d'aqueu tipe de còca es
l'intercalacion d'un espaci liure format de balasts entre lei cistèrnas e la
còca. Aquò permet de limitar lei riscs de pèrda dau cargament e donc de
pollucion. Pasmens, aquela arquitectura sembla ai premiers petroliers e entraïna
un risc d'acampament de vapors explosivas dins l'espaci liure, çò que necessita
una entretenença pus importanta.



https://oc.wikipedia.org/wiki/1971

Intrada en servici dau Redoutable (bastit en 1967), premier sosmarin nuclear
lançaire d'engenhs francés.

Rompedura de l'aliança entre lo govèrn militar de Gaafar Nimeiry e lei
comunistas. Una temptativa de còp d'estat comunista mau capitèt e lo Partit
foguèt tornarmai enebit.

Capitada de la mesa en orbita de la premiera estacion espaciala (Saliut 1) per
lei Sovietics. Après la revirada de Soiuz 10 lei 23 e 25 abriu, Soiuz 11 capitèt
de s'arrimar a l'estacion que foguèt abitada per tres cosmonautas durant 23
jorns. Pasmens, lo 30 de junh, dins lo corrent dau viatge de retorn, un
defalhiment dau module Soiuz causèt l'asfixia e la mòrt de l'equipatge. En
decembre, la mission Mars 3 capitèt lo premier atteratge d'una sonda a la
superficia de Mart mai lo contact foguèt rapidament perdut belèu en causa d'una
tempèsta d'arena. Dins aquò, permetèt divèrsei descubèrtas coma l'existéncia de
montanhas de mai de 22 km d'altitud.

De son caire, lo programa espaciau estatsunidenc capitèt de pausar sus la Luna
lei missions Apollo 14 (31 de genier - 9 de febrier) dins la region de Fra Mauro
e Apollo 15 (26 de julhet - 7 d'aost) dins la region dau cratèr Béla. La segonda
mission utilizèt per lo premier còp lo rover lunar de la NASA que permetèt ais
astronautas de la NASA per se desplaçar sus de distàncias grandas a la
superficia lunara.



https://oc.wikipedia.org/wiki/%C3%8Dndia

La Republica d'Índia (Indi भारत गणराज्य Bhārata Gaṇarājya), mai coneguda jol nom
d'Índia es un estat sobeiran situat al sud d'Asia. Es lo 7en país per
l'extension geografica totala, lo segond per la populacion, e la democracia pus
poblada. Es bordat per l'Ocean Indian al sud, la Mar d'Arabia a l'oèst, e la
Baia de Bengala a l'èst, amb un litoral que s'espandís sus mai de 7000 km. Al
nòrd confronta Paquistan, China e Nepal; Botan al nòrd-èst; e Bangladèsh e
Myanmar a l'oèst. A la broa de l'Ocean Indian, Índia es vesina de Sri Lanka,
Maldivas e Indonesia. La capitala es Nòva Delhi.

Lo nom Índia deriva d'Indus, qu'a per origina lo vièlh persan Hindu. Aquel
darrièr tèrme ven del sanscrit Sindhu, qu'èra l'apellacion locala istorica del
fluvi Indus. Los grècs ancians nomenavan los indians Indoi (Ινδοί), que se pòt
traduire per "lo monde d'Indus". Lo tèrme geografic Bharat (AFI: [ˈbʱaːrət̪])
qu'es reconegut coma un nom oficial del país per la Constitucion d'Índia, es
utilizat dins divèrsas lengas d'Índia amb de variantas subtilas. L'eponim de
Bharat es Bharata, una figura mitologica que las escituras indos describon coma
un emperaire legendari de l'Índia anciana. Hindustan (AFI: [ɦɪnd̪ʊˈst̪aːn]) èra
a l'origina un mot persan que significava "Tèrra d'Indus"; anterior a 1947,
fasiá referéncia a una region que compreniá lo nòrd d'Índia e Paquistan. Es de
còps que i a utilizat per designar l'Índia entièra.

Índia ocupa la porcion pus granda dau soscontinent indian que troba subre la
placa tectonica indiana, una placa menora de la placa indoaustraliana. Lei
procès geologics de la formacion d'Índia an setanta-cinc milions d'ans, quand lo
soscontinent indian, alavetz part dau supercontinent de Gondwana, comencèt de se
desplaçar en un procès que triguèt cinquanta milions d'ans per l'ocean fins a
produire una collision ambé la placa eurasiatica e una subduccion per dejos
d'aquela, formant aital Imalaia, lei montanhas pus autas de la planeta, que fan
frontiera de la Republica d'Índia au nòrd e au nòrd-èst. Au sud d'Imalaia, lo
movement tectonic creèt una vasta depression, que s'empliguèt de sediments
fluviaus e forma uèi la Plana Indogangetica. A l'oèst d'aqueu plan, e copat per
la cadena Aravalli, s'espandís lo Desèrt de Thar.

L'Índia peninsulara representa ara la placa indiana originala, part geologica
d'Índia pus vièlha e pus establa, e s'espandís au nòrd duscas a la sèrra Satpura
e Vindhya en Índia centrala. Aquelei cadenas parallèlas s'estendon dempuèi la
còsta de la Mar d'Arabia en Gujarat a l'oèst fins au replanat de Chota Nagpur en
Jharkhand a l'èst.

Au sud, la rèsta day territòri peninsular, lo Replanat de Deccan, es bordat a
senèstra e a drecha per lei sèrras costièras, Ghats occidentals e Ghats
orientals respectivament; lo replanat conten lei pus vièlhas formacions
rocassosas d'Índia, d'unei de mai d'un miliard d'annadas. Índia s'estend au nòrd
de l'eqüator terrèstre entre los 6° 44' e 35° 30' de latitud nòrd.

En causa de sa superficia importanta e de son relèu variat, Índia presenta una
diversitat climatica de remarca que va de l'existéncia de climas tropicaus au
sud e de climas temperaus fòrça influenciat per l'altitud dins lo nòrd. Au mens
tres paramètres principaus an un ròtle major sus aquelei climas. Lo premier es
la preséncia dei montanhas d'Imalaia qu'empachan la circulacion dei vents fregs
e secs venguts dau nòrd vèrs la peninsula. Aquò entraïna lo mantenement d'una
temperatura temperada au sud dei montanhas en comparason. Lo segond es
l'existéncia d'una sason de mosson dins lei regions litoralas. Enfin, lo tresen
es lo desèrt de Thar que, dins lo corrent de la mosson, atira de precipitacions
dins sa region.

Se definís quatre regions climaticas principalas en Índia. Au sud, s'estend un
clima tropicau marcat per una sason de mosson. Lei precipitacions son pus
importantas lòng dau litorau sud-oèst e dins lei bocas de Ganges. Forma un clima
tropicau de savana dins lei regions interiors onte lei precipitacions son mens
importantas. Au nòrd, magerament lòng de la Vau de Ganges, lo clima es de tipe
temperat amb un ivèrn sec e un estiu caud. A l'oèst, lo clima vèn desertic ò
semi-arid ambé la preséncia d'estèpas ò de desèrt rocassós e sec. Enfin, dins
lei zònas montanhosas, lo clima presenta una diversitat gròssa (continentau,
semi-arid, desertic) segon lo nivèu de precipitacions e de temperaturas frejas.
Evoluciona vèrs un clima de tipe alpin ambé l'aumentacion de l'altitud.

Índia es caracterizada per una populacion fòrça importanta que forma un fogau de
pòblament principau de la planeta. En 2011, lo nombre d'abitants dau país èra
estimat a 1,21 miliards (còntra 361 milions en 1951), ço que representava 17,5%
de la populacion umana. Segon lei ritmes de creissença demografica actuaus, se
considera qu'Índia serà lo país pus poblat dau monde vèrs 2025. Divèrsei
politicas dau govèrn centrau encoratja la baissa dau taus de fertilitat dempuei
de decennis ambé de campanhas de promoccion de la contraconcepcion. A permes de
demenir aqueu taus de 5,3 a 2,7 de 1950 a 2010. Aquò entraïnèt l'aplant de
l'aumentacion demografica fòrça dei premiereis annadas après la colonizacion mai
permet lo mantenement d'una creissença significativa (1,5% en 2009).

Aquela populacion se situa magerament lòng de Ganges e lòng dei zònas litoralas.
Es fòrça jova en causa dau nombre encara significatiu de naissenças e d'una
esperança de vida egala a 68,9 ans en 2009. Ansin, en 2009, 31% de la populacion
aviá un temps inferior a 15 ans e 64% compres entre 15 e 64 ans. Lei personas de
65 ans e mai representavan solament 5% deis abitants. L'urbanizacion es limitada
amb un taus d'urbanizacion de 31,3%. Pasmens, es a aumentar rapidament car la
creissença de la populacion indiana vivent en vila aumenta de 2,5%/an. Lei
centres urbans principaus an donc un desvolopament rapide e tres vilas indianas
son lo centre d'aglomeracions majoras au nivèu mondiau : Bombai (18,2 milions
d'abitants, 7en reng mondiau), Delhi (17,5 milions, 10en) e Calcuta (14,3
milions, 17en).

Índia presenta una gròssa diversitat linguïstica ambé l'existéncia d'unei
centenaus de lengas diferentas sus son territòri. En 2001, 30 èran parladas per
mai d'un milion de personas e 122 per mai de 10 000. Fasián partida de dos grops
principaus qu'èran lei lengas indoarianas (74% de la populacion) dins lo nòrd e
lei lengas dravidas (24%) dins lo sud. Lo rèsta èra compausat per de lengas
tibetobirmanas, lòng de la frontiera ambé China, Nepal e Botan, per de lengas
austroasiaticas (devesidas entre de lengas mòn-khmers e de lengas munda) e
d'isolats. Enfin, la colonizacion foguèt lo vector d'implantacion de lengas
europèas coma l'anglés, lo portugués ò lo francés.

L'indi e l'anglés an l'estatut de lenga oficiala d'Índia. La premiera es fòrça
utilizada dins lo nòrd de la peninsula per una populacion estimada entre 258 e
422 milions de personas. Segon la constitucion de 1950, lo ròtle de l'anglés
coma lenga oficiala èra provisòri e deviá disparéisser en 1965. Pasmens, en
causa de l'oposicion d'estats de lenga dravida que consideravan l'utilizacion
unica de l'indi coma un imperialisme dau nòrd, lo desclassament de l'anglés
foguèt remandat mai d'un còp. A l'ora d'ara, aquela lenga es totjorn una lenga
veïcula importanta qu'es fòrça utilizada dins l'administracion indiana.

En fòra d'aquelei lengas, cada estat e territòri de l'Union Indiana a lo drech
d'adoptar lei lengas oficialas sieunas. En 2013, 22 lengas avián ansin un
estatut oficiau au sen d'un estat ò d'un territòri indian. Lei pus importantas
èran lo bengali (84 milions de locutors), lo telogo (73 milions), lo marate (71
milions) e lo tamil (63 milions). Dins aquò, maugrat aquela autonòmia
linguïstica, existís encara de lengas, de còps fòrça importantas ambé mai de 5
milions de locutors, qu'an ges d'estatut coma lo rajastani (aperaquí 18 milions
de locutors).

Índia es lo territòri d'aparicion de quatre religions majors que son l'indoïsme,
lo bodisme, lo jainisme e lo sikhisme. La peninsula conoguèt tanben una
crestianizacion precòça qu'acomencèt segon la tradicion en 52. Dins lo corrent
de l'istòria indiana, lei questions aguèron sovent un ròtle primordiau dins lei
relacions entre lei comunautats ò dins la legitimacion dau poder en plaça. De
mai, la proporcion d'Indians cresents d'una religion representa la màger part de
la populacion.

En 2001, la principala èra l'indoïsme que gropava 80,5% deis abitants. Franc de
certanei regions perifericas, es presenta sus lo territòri. La segonda religion
pus importanta èra l'islam que representava 13,4% de la populacion magerament
situada dins la region de Cachemire, dins la zòna de Bengala, dins la Vau de
Ganges e dins lo sud-oèst de la peninsula. Levat de Cachemire e de zònas
frontalieras de Bangladèsh, aquela populacion forma generalament de minoritats.
Lo cristianisme representava la tresena religion indiana ambé 2,3% de la
populacion. Èran magerament situats dins lo sud-oèst de la peninsula e dins lei
regions dau Nòrd-Èst Indian onte gropavan de còps la majoritat deis abitants.
70% dei crestians indians èran de fidèus de la Glèisa Catolica. Lo rèsta se
devesiá entre divèrsei glèisas protestantas e la Glèisa de Sant Tòmas que foguèt
la premiera glèisa crestiana indian fondat au sègle I. Puei, la quatrena
religion èra lo sikhisme que comptava 19 milions de cresents siá 1,9% de la
populacion. Vivián subretot dins la region de Pendjab onte representavan la
màger part de la populacion. Lo bodisme èra la cinquena religion indiana ambé
0,8% de la populacion vivent principalament lòng dei frontieras ambé d'estats
bodistas (Nepal, China...). Enfin, lo jainisme èra la seisena religion dau país
e la darriera que representava una minoritat de remarca (0,4% de la populacion
siá 4,2 milions de personas). Sei fidèus son magerament implantats dins l'oèst.

En fòra d'aquelei sièis religions, Índia teniá tanben de comunautats jusieva,
zoroastriana, animistas ò de bahaistas. Gropavan solament quauquei milièrs de
personas. Aquò es fòrça feble a respèct de la populacion indiana mai pòu
representar un grop important dins lo cas de certanei religions amb un nombre
limitat de cresents.

Lei vestigis umans pus ancians descubèrts dins la Peninsula Indiana datan de
30 000 avC. La premiera installacion neolitica coneguda data de 5 000 avC dins
lo centre dau Paquistan actuau a Mehrgarh. D'autrei vilatges d'aqueu periòde se
formèron tanben per la seguida dins l'oèst d'aqueu país. A partir de 2500 avC,
formèron la civilizacion de la Vau d'Indus qu'existiguèt fins a 1900 avC dins lo
nòrd-oèst de la peninsula. Dins lo corrent de son desvolopament, diversifiquèt
sei produccions agricòlas, realizèt de progrès artesanaus nombrós, inventèt la
sieuna escritura e participèt a divèrsei rets comerciaus ambé d'autrei
civilizacions. Sei centres urbans principaus èran Mohenjo-daro, Harappa,
Dholavira e Kalibangan.

Lei causas dau declin e de la disparicion de la civilizacion de la Vau d'Indus
son mau conegudas. L'ipotèsi pus anciana èra una destruccion causada per de
migracions de pòbles arians. Pasmens, a l'ora d'ara, aquela ipotèsi es venguda
mens populara dins la comunautat scientifica. En plaça, apareguèt d'ipotèsis
basadas sus una disparicion entraïnada per de cambiaments climatics causant una
crisi agricòla. Una autra possibilitat estudiada es un cambiament major de
l'idrografia de la vau de l'Indus entraïnant un assecament de certanei regions.
Una combinason d'uneis ipotèsis es tanben possibla.

Lei migracions arianas dins lo nòrd-oèst de la Peninsula Indiana acomencèron
vèrs 1500 avC. Èran de cavaliers e de norriguiers seminomadas d'origina
indoeuropèa que venián d'Asia Centrala. L'utilizacion dau chivau representava un
avantatge militar important còntra lei populacions localas mai la lentor de la
penetracion ariana dins la peninsula — mai de cinc sègles — suggerís que lo
procediment d'installacion foguèt pas unicament guerrier. De mai, i demorèt
finalament limitat a la mitat nòrd ont apareguèt una cultura novèla dicha
cultura vedica.

La societat ariana èra devesida entre divèrsei tribús regularament en guèrra
entre elei e compausadas de quatre castas — lei bramans (prèires), lei kshatriya
(guerriers), lei vaishya (marchands, païsans) e lei shudra (benlèu d'autoctòns
somes) — qu'anavan pauc a pauc aparéisser dins lo corrent dei migracions vèrs
Índia. Dins aquel encastre, l'organizacion politica se fondèt sus la formacion
de confederacions ò de reiaumes gropant una partida dei tribús arianas,
magerament dins la vau de Ganges que foguèt quasi totalament ocupada per leis
Arians vèrs 1000 avC. En particular, se destrian la tribú Baratha que son nom es
a l'origina dau mòt Índia (Bharat en indi) e lo reiaume de Magadha que venguèt
lo principat pus poderós de la region au sègle VI avC.

Un trach major de la progression ariana dins lo monde indian antic foguèt
l'emergéncia progressiva d'una cultura religiosa novèla basada sus la division
en castas e lei cresenças arianas ò autoctònas. Tres etapas marquèron aquela
evolucion qu'anava formar unei religions majoras dau monde contemporanèu.
D'efèct, la religion ariana èra inicialament basada sus lei Veda que l'escritura
acomencèt vèrs lo sègle XV avC. Dins lo corrent de la progression ariana, lei
bramans desvolopèron de rites pus complèxs que foguèron gropats dins lei
Brahmana escrichs entre lei sègles X e VII avC. Puei, dau sègle VI au sègle IV
avC, l'influéncia dei religions localas e la complexificacion dau vedisme
entraïnèron la formacion d'una religion novèla, que sei rites foguèron descrichs
dins lei Upanishad. Aquelei tèxtes compausèron la basa teorica de l'indoïsme
qu'anava aparéisser dins lei sègles seguents e marcar la tresena etapa de
l'evolucion de la religion ariana. D'aqueu temps, lo sistèma eissit dei
Upanishad favorizèt tanben l'aparicion de religions novèlas (Bodisme, Jaïnisme)
a partir de movements de contestacion intèrne au sen de l'indoïsme.

A partir de la fin dau sègle VII, de migracions de pòbles nomadas asiatics vèrs
l'Orient Mejan — especialament lei Medes qu'aguèron un ròtle decisiu dins la
destruccion de l'Empèri Assirian — entraïnèron la formacion la formacion de
l'Empèri Mede puei Aquemenida sus lo plan iranian. Aquò permetèt de cambis
culturaus importants entre aquelei regions e la peninsula indiana que foguèron
per la seguida renfòrçats après la conquista de l'Empèri Pèrsa per lei
Macedònians d'Alexandre lo Grand de 334 a 323 avC. D'efèct, maugrat sa vicòria
sus lo riu Hidaspes, l'armada d'Alexandre refusèt de contuniar sa campanha
còntra Índia.

Après sa mòrt, una guèrra novèla se debanèt de 308 a 303 avC entre Seleuc
Nicator, generau macedonian fondator de l'Empèri Seleucida a partir de
Mesopotamia e de Pèrsia, e l'Empèri Maurya fondat vèrs 322 avC per Chandragupta
Maurya (322-298 avC). S'acabèt per una patz negociada a l'avantatge de
Chandragupta qu'obtenguèt divèrsei territòris fins a l'Afganistan actuau en
cambi de 500 elefants. A la fin de son rèine, lei Maurya èran lei senhors de la
Vau de Ganges e de la màger part dau Paquistan actuau. Son successor, Bindusara
(298-274 avC) menèt divèrsei campanhas dins la region de Deccan. Pasmens, son
òbra pus importanta foguèt l'organizacion d'una administracion e d'un govèrn
solids que permetèron de consolidar l'empèri fondat per son paire.

Après quatre annadas de guèrra civila entre leis eiretiers de Bindusara, Ashoka
(269-232 avC) li succediguèt. La premiera partida de son rèine foguèt marcada
per la conquista saunosa dau principat de Kalinga acabada vèrs 260 avC. D'efèct,
après leis atrocitats d'aquela guèrra, Ashoka decidiguèt d'adoptar una politica
pus pacifica basada sus lei principis dau bodisme e de la tolerància deis autrei
religions. Completada per una armada permanenta poderosa e un ret important
d'espions, permetèt la formacion d'una administracion establa e lo renfòrçament
de la poissança de l'Empèri Maurya. Ansin, a la mòrt d'Ashoka, sa capitala
Pataliputra èra probablament la vila pus poblada dau monde. Pasmens, sei
successors poguèron pas contuniar de mantenir son poder sus la totalitat de
l'empèri que se devesiguèt entre divèrsei divèrsei principats rivaus après la
mòrt dau darrier sobeiran de la dinastia en 184 avC.

Dins lo nòrd, a partir dau sègle II avC, la peninsula conoguèt una tièra de
migracions entraïnadas per l'agitacion dins lo centre dau continent asiatic.
D'efèct, entre 190 e 180, lo reiaume ellenic de Bactriana conquistèt unei
regions meridionalas ont una partida de son aristocràcia se convertiguèt au
bodisme. Pasmens, vèrs la mitat dau sègle, Bactriana foguèt menaçada per de
movements de pòbles nomadas. Premier, d'Escites — menaçats per lei Yuezhi —
intrèron en Bactriana puei ocupèron una partida dau nòrd-oèst de la peninsula.
Puei, lei Yuezhis prenguèron lo contraròtle de Bactriana a la fin dau sègle II
avC e dau nòrd de la peninsula dins lo corrent dau sègle I avC. Lo clan dei
Kochans capitèt d'impausar sa dominacion ais autrei tribús yuezhis vèrs la mitat
dau sègle I avC e de fondar son empèri en Bactrina e dins lei vaus d'Indus e de
Ganges.

Durant sei migracions vèrs Índia, lei Kochans adoptèron pauc a pauc lei culturas
ellenicas e indianas. Ansin, venguèron rapidament de protectors de la religion
bodista e l'Empèri Kochan foguèt una poissança majora dau continent asiatic fins
au sègle III. Son apogèu se debanèt durant lo rèine de Kanishka (vèrs 127-147).
Après son rèine, lo territòri kochan demeniguèt pauc a pauc. Après 225, se
devesiguèt entre dos estats que perdiguèron Bactriana vèrs 240 e la vau de
Ganges vèrs 270. Leis invasions dei Huns Blancs entraïnèron la destruccion dei
darriers estats kochans ai sègles IV e V.

L'Empèri Gupta se formèt a partir de 320 a partir de la vila de Pataliputra sota
la direccion de Chandragupta Ièr (vèrs 319-335) que fondèt la dinastia Gupta.
Son fiu Samudragupta (vèrs 335-375) conquistèt la màger part de la vau de Ganges
e lo nòrd-oèst de la peninsula indiana. Enfin, Chandragupta II (380-415) agantèt
lei ribas de la Mar d'Oman marcant l'apogèu territòriau de la dinastia.

Son successor Kumaragupta Ièr (415-455) conoguèt un començament de rèine sensa
guèrra importanta e poguèt renfòrçar l'estabilitat intèrna de l'empèri. Pasmens,
durant sei darriereis annadas, deguèt faciar de menaças exterioras que la pus
importanta èra leis invasions dei Huns Blancs — installats en Bactriana durant
la premiera mitat dau sègle V — a partir de 450. Son fiu Skandagupta (455-467)
contunièt de resistir au prètz d'un afebliment de la dinastia. Après sa mòrt,
l'Empèri Gupta comencèt de declinar. Vèrs 500, lei Huns ocupèron lo nòrd dau
bacin de Ganges. Puei, dins lo corrent dau sègle VI, s'avancèron pauc a pauc
lòng de sa vau entraïnant la fragmentacion e la disparicion de l'Empèri Gupta a
la fin dau sègle. Pasmens, lo succès dei Huns Blancs foguèt provisòri : en Asia,
foguèron anientats per lei Tujues e lei Pèrsas e, en Índia, foguèron rapidament
assimilats per lei populacions localas.

Au nivèu culturau, lo periòde Gupta definís l'Índia Classica. Es caracterizat
per l'adopcion quasi definitiva dei rites principaus de la religion indoïsta —
religion oficiala dei sobeirans — que veguèt son nombre de fidèus au detriment
dau bodisme. Pasmens, aquela religion conoguèt tanben un vam importanta gràcias
a la tolerància e a la proteccion de la dinastia. Enfin, se desvolopèt tanben
una literatura profana remarcabla ambé d'autors coma Kalidasa.

Après la disparicion de l'Empèri Gupta, se formèt l'Empèri de Harsha (590-647)
au començament dau sègle VII. Capitèt d'ocupar lo nòrd-oèst de la peninsula.
Pasmens, son estat dispareguèt rapidament après sa mòrt.

Après la disparicion de l'Empèri de Harsha, la fragmentacion politica de la
peninsula demorèt fins a la formacion dau Sultanat de Delhi. Leis eveniments
majors d'aqueu periòde i foguèron l'arribada de l'islam au començament dau sègle
VIII e l'evolucion distinta deis estats dau nòrd e dau sud.

Au nòrd, la vila de Kanyakubja venguèt l'objècte de luchas entre divèrsei
principats desirós d'establir sa preeminéncia sus la region. Au sègle VIII,
foguèt conquistada per l'Empèri Pratihara. Aquel estat conoguèt son apogèu vèrs
910 mai son declin foguèt rapide car dispareguèt en 1036. Puei, la vila passèt
sota la contraròtle de la dinastia Pala que demorèt poderosa dins la vau de
Ganges fins au sègle XII. D'aqueu temps, d'autrei principats avián una poissança
remarcabla dins la region coma l'estat Chandula a l'entorn de sa capitala
Khajuraho. Enfin, a l'oèst de Deccan, se formèt l'estat dei Rashtrakutas que
favorizèt lo comèrci dins la region fins a sa disparicion dins leis annadas 970.

Au sud, lei sègles XI-IX foguèron marcadas per la lucha entre lei Chalukyas, lei
Pallavas e lei Cholas. Lei premiers se formèron au sègle V e venguèron la
poissança principala de la region durant la segonda mitat dau sègle VI. Se
turtèron ai Pallavas e ai Rashtrakuta que leis eliminèron en 753. Lei Pallavas
venguèron alora la poissança dominanta dau sud d'Índia fins a sa desfacha de 888
còntra lei Cholas. En 949, foguèron somes per lei Rashtrakutas. Dins leis
annadas 1070, aprofichèron lo declin de l'estat de Deccan per restaurar son
independéncia dins lo sud-èst de la peninsula fins a sa disparicion en 1279.
Aquelei reiaumes meridionaus desvolopèron lo comèrci ambé l'Asia dau Sud-Èst e
Ceilan e protegiguèron la difusion de l'indoïsme sus sei territòris.

Dins lo corrent de la segonda mitat dau sègle X, la vila afgana de Gazni venguèt
lo sèti d'una dinastia turca fondada per Alptegin qu'èra un cap militar au
servici de l'Empèri Samanida. Aprofichant lo declin de la dinastia samanida —
que dispareguèt en 1005 — sei successors venguèron lei senhors d'un estat
independent poderós en Asia Centrala. Vèrs lo començament dau sègle XI, Mahmud
(997-1030) acomencèt d'organizar d'expedicions de pilhatge regularas còntra lei
principats dau nòrd d'Índia. Aqueleis atacas se transformèron en operacions
d'annexion e lo nòrd-oèst de la peninsula foguèt conquistat. La vila de Lahore i
venguèt un centre politic e culturau major. Quand lei Gaznevides acomencèron de
faciar la pression militara d'autrei pòbles asiatics en Asia Centrala (desfacha
de Dandanakan en 1039, pèrda de Gazni en 1149), la capitala de l'Empèri i foguèt
transferida fins a la disparicion de l'empèri en 1186 après sa conquista per lei
Gurides.

Lei Gurides installèron un generau turc dich Qutb ud Din Aibak coma governador
de Lahore. A partir de 1199, acomencèt de conquistar la region orientala dau
Bacin de Ganges e se proclamèt independent tre 1206 fondant lo sultanat de
Delhi. Aprofichant sa cavalariá e aguent la possibilitat de recrutar de soudats
novèus gràcias ai butins dei pilhatges dei tesaurs dei senhors indians, leis
armadas musulmanas prenguèron l'avantatge e conquistèron lo nòrd de la
peninsula. Leis estats dau centre e dau sud capitèron en revènge de resistir
gràcias a una organizacion militara melhora. Un autre trach caracteristic
d'aqueu periòde foguèt la quasi abséncia d'invasions mongòlas dins la peninsula.
D'efèct, Genghis Khan e son armada agantèt Indus en 1221 mai lo clima indian li
semblèt tròp e preferiguèt orientar sei fòrças vèrs d'autrei regions d'Asia.
Ansin, aquò permetèt au sultanat de se renfòrçar.

Maugrat la patz — fòrça relativa car Lahore foguèt pilhada mai d'un còp — sus la
frontiera ambé lei Mongòls, l'abséncia de reglas de succession au sen de la
monarquia turca entraïnèt de crisis militaras importantas entre leis eiretiers
potenciaus a la fin de cada rèine. A partir de 1249, Balban, ministre puei
sultan a partir de 1266, adoptèt unei tradicions indianas per legitimar son
poder e li donar una origina divina (prosternacion obligatòria davant lo
sultan... etc.), eliminèt unei senhors menaçant l'autoritat centrala e capitèt
d'arrestar leis incursions mongòlas dins lo nòrd-èst. Sa mòrt entraïnèt un novèu
periòde d'anarquia politica fins a la presa dau poder per Jalal ud-Din que
fondèt la dinastia Khaldji qu'anava dirigir lo sultanat fins a 1320. Foguèt
rapidament assassinat per Ala ud-Din (1296-1316) que conquistèt lei regions de
Gujarat e de Deccan, vassalizèt lei reiaumes dau sud e resistiguèt ais atacas
dau Khanat de Djagataï. Après sa mòrt, quatre annadas de guèrra civila
s'acabèron per la fondacion de la dinastia tughluquida per Ghiyath al-Din
(1320-1325).

Lo segond sultan de la dinastia tughluquida Muhammad bin Tughluq (1325-1351)
assaièt de sometre lei regions de centre d'Índia. Per aquò, desplacèt la
capitala, compres seis abitants, de Delhi a Devagiri dins lo Deccan. Aquela
decision mau capitèt en causa de la manca d'aiga e entraïnèt la roïna dei
finanças publicas. Divèrseis aumentacions d'impòsts causèron de revòutas e de
secessions dins lei regions perifericas coma lo reiaume Bamhani. Son successor
Firuz Shah Tughluq (1351-1387) capitèt de redreiçar la situacion e d'empachar la
disparicion dau sultanat gràcias a sei competéncias d'administrator. Pasmens,
foguèt obligat d'abdicar en 1387 entraïnant una crisi politica (sièis sultans de
1387 a 1398) qu'afebliguèt la dinastia. Ansin, en 1398, Tamburlan poguèt atacar
e pilhar Delhi causant la començament d'un periòde de declin dau sultanat car
unei vassaus musulmans se declarèron alora independents.

Après d'annadas de caòs politic, la dinastia dei Sayyid prenguèt lo poder de
1414 a 1451 dins un sultanat reduch ai regions a l'entorn de sa capitala e que
demorèt vassau l'Empèri Timurida. En 1451, lo cap afgan Bahlul Lodi (1451-1489)
conquistèt Delhi e lo darrier sobeiran Sayyid abdiquèt en sa favor. Aquò foguèt
lo començament de la dinastia dei Lodi qu'anava dirigir lo sultanat fins a sa
disparicion en 1526. Fins a sa mòrt en 1489, Bahlul capitèt de conquistar lo
sultanat de Jaunpur (1479) e d'establir una politica de tolerància religiosa que
li donèt lo sostèn de mai d'un cap indoïsta. Son fiu e successor Sikandar Lodi
(1489-1517) contunièt l'expansion dau sultanant mai mau capitèt de sometre lei
Rajputs. Melhorèt tanben l'administracion de sei possessions e l'obeïssença de
sa noblesa. Ansin, dins lo corrent de son rèine, lo sultanat venguèt tornarmai
un estat prospèr. Pasmens, son fiu Ibrahim Lodi (1517-1526) venguèt rapidament
fòrça impopular en causa de sa crenhença permanenta d'un complòt còntra eu.
S'alienèt donc la màger part de son aristocràcia. En 1526, quand lo rèi afgan
Babur ataquèt lo sultanat, Ibrahim foguèt abandonat per sei tropas e tuat sus lo
prat batalhier de Panipat. Lo venceire fondèt l'Empèri Mogòl.

Lo Sultanat de Bengala se formèt a la fin au sègle XIV quand lo prince musulman
Shamsuddin Ilyas Chah qu'aviá unificat la region en 1339, se proclamèt
independent dau sultanat de Delhi. Maugrat una estabilitat politica mau segura —
cinc dinastias en dos sègles d'existéncia — lo sultanat demorèt independent fins
a son annexion au sen de l'Empèri Mogòl en 1576. Un trach caracteristic d'aquel
estat foguèt l'adopcion de la lenga locala per l'aristocràcia musulmana. Aquò
permetèt lo desvolopament d'una literatura richa e favorizèt l'islamizacion dei
regions orientalas dau sultanat.

Lo Sultanat de Bahmani se formèt en 1347 quand lo governador de la vila de
Daulatabad venguèt independent sota lo nom de Bahman Chah. Aprofichèt lei
dificultats economicas de la fin dau rèine de Muhammad bin Tughluq (1325-1351)
per conquistar unei regions dins lo centre de la peninsula. Pasmens, de
conflictes ambé l'Empèri de Vijanayagar e de rivalitats entre lei diferentei
faccions musulmanas de l'elèit dau sultanat (Sunitas/Chiitas,
Iranians/Turcs/Indians) entraïnèron son esclatament a partir de la fin dau sègle
XV (independéncia de Berar, d'Ahmadnagar e de Bijapur vèrs 1490, independéncia
de Golconde en 1512). La dinastia bahmanida gardèt lo contraròtle de la region
de Bidar fins au sègle XVII.

L'Empèri de Vijayanagar se formèt dins lo sud de la peninsula en 1336 après una
revòuta victoriosa dirigida per Harihara Ièr (1336-1356) e son fraire Bukka Ièr
(1356-1377). Capitèron de formar una dinastia indoïsta que limitèt l'expansion
de l'influéncia de l'islam dins lo sud d'Índia. Venguèt una crosiera comerciala
importanta entre China, l'Asia dau Sud-Èst, la peninsula Aràbia, l'Africa
Orientala e Portugal.

L'apogèu de l'Empèri aguèt luòc vèrs 1425. En 1565, son armada foguèt anientada
a la batalha de Talikota son sobeiran i foguèt capturat e executat. Sa mòrt
entraïnèt una crisi de succession e la scission de l'Empèri entre uneis estats
rivaus.

L'arribada dei Portugués dins la peninsula indiana aguèt luòc en 1498 durant
l'expedicion de Vasco de Gama. Aquò representèt una rompedura deis equilibris
comerciaus de l'Edat Mejana e lei relacions ambé lei princes musulmans venguèron
rapidament marridas. Una aliança musulmana dirigida per lei Mamelocs d'Egipte
assaièt d'eliminar la preséncia portuguesa dins l'Ocean Indian mai foguèt
vencuda e sa flòta destrucha a Diu en 1509. Puei, lei Portugués conquistèron Goa
en 1510 e Malacca en 1511. Aquela implantacion foguèt renfòrçada ambé la presa
de Diu en 1535 e de Daman en 1539 e aquel ensems de vilas formèt una Vice
Reiautat que son sèti foguèt installada a Goa. Permetèt ai Portugués de
s'enriquir gràcias au comèrci d'espècias a destinacion d'Euròpa.

L'Empèri Mogòl foguèt fondat per Babur après sa victòria còntra lo Sultanat de
Delhi. Pasmens, l'afondrament dau sultanat meridionau causèt l'aparicion de
trèbols dins tota la peninsula e fins a sa mòrt en 1530, Babur deguèt luchar
còntra leis ambicions dei Rajputs ò de caps afgans revòutats. Son fiu Humayun li
succediguèt mai perdiguèt rapidament lo poder après un còp d'estat dau senhor
afgan Sher Khan que se proclamèt sultan de Bengala e conquistèt Delhi e Agra en
1540. Renforcèt sa posicion gràcias a una politica de tolerància fins a sa mòrt
en 1545. Son fiu Islam Shah (1545-1554) li succediguèt e contunièt sa politica.
Pasmens, après sa mòrt, son fiu laissèt lo poder a un ministre indó entraïnant
una revòuta dei senhors. Humayun aprofichèt lo caòs per tornar prendre lo poder
en 1555.

Après la mòrt de Humayun, son fiu Akbar (1556-1605) foguèt impausat per lo
generau Bairam Khan coma successor. A partir de 1562, acomencèt una tièra de
campanhas militaras per estendre son territòri. Dins leis annadas 1560, capitèt
de sometre lei Rajputs que demorèron per la seguida de vassaus fidèus de la
dinastia. Puei, entre 1572 e 1573, menèt la conquista dau sultanat de Gujarat
que permetèt a l'Empèri d'agantar l'Ocean. Après aqueu succès, contunièt de
sometre leis autrei principats dau nòrd de la peninsula (Bengala, Cachemire,
Sind, Balotchistan) avans de dirigir sei tropas vèrs lo sud. I conquistèt lei
regions de Khandesh, de Berar e d'Ahmadnagar. En parallèl d'aquelei guèrras,
Akbar s'ocupèt de l'organizacion de l'administracion e d'encoratjar la
tolerància religiosa dins l'Empèri. Una aristocràcia non ereditària foguèt
creada e recebiguèt de fèus de dirigir en cambi d'un sostèn militar en cas de
conflicte. Aquelei senhors foguèron chausits au sen dei princes musulmans ò
indós raliats au poder coma lei Rajputs.

A la mòrt d'Akbar en 1605, li succediguèt son fiu Jahangir (1605-1627) que son
rèine foguèt marcat per una epidemia de pèsta importanta de 1616 a 1624. Shah
Jahan (1627-1658) adoptèt tornarmai una politica d'expansion militara. Obtenguèt
divèrsei succès dins lo sud de la peninsula. En revènge, dins lo nòrd, mau
capitèt de reconquistar la vila de Kandahar tenguda per l'Empèri Safavida e lo
nòrd de l'Afganistan actuau tengut per lei Ozbècs. Aquelei reviradas causèron
una crisi financiera de l'estat puei una guèrra civila entre lei quatre fius de
l'emperaire a partir de 1657. Gràcias a divèrsei complòts e victòrias, Aurangzeb
(1658-1707) eliminèt son paire e sei fraires e venguèt lo cap de l'Empèri entre
1658 e 1661.

Aurangzeb aguèt un rèine lòng que permetèt a l'Empèri Mogòl d'agantar son apogèu
territòriau. En 1669, deguèt faciar una revòuta indó dins la region de Delhi.
Aquel eveniment lo decidiguèt d'adoptar una politica religiosa en favor dau
sunisme per dispausar de sostèns militars còntra lei princes indós e chiitas.
Aquò causèt de tensions religiosas importantas e una resisténcia acarnada deis
estats dau sud de la peninsula ai temptativas de conquista organizadas a partir
de 1680. Ansin, maugrat unei victòrias e l'ocupacion de la màger part dau sud
d'Índia, la preséncia de l'Empèri Mogòl demorèt totjorn mau segura e dispareguèt
rapidament après la mòrt d'Aurangzeb en 1707.

En particular, tres factors apareguts dins lo corrent de la segonda mitat dau
sègle XVII anavan entraïnar lo declin de l'Empèri Mogòl. Lo premier èra lo
movement maratha format dins leis annadas 1650 per un cap indó desirós de luchar
còntra lo poder dei princes musulmans indians. Après mai d'un succès militar
dins lo centre, lei Marathes foguèron desfachs en 1689 per lei Mogòls mai
l'organizacion foguèt pas anientada e contunièt sa guerilha. Lo segond èra secte
religiosa dei Sikhs que se formèt au començament dau sègle XVI dins la region de
Pendjab. Foguèt a l'origina d'unei revòutas dins lo corrent dau sègle XVII e
acomencèt de s'organizar d'un biais militar a partir de 1699. Enfin, lo tresen
factor foguèt l'arribada de marchands europèus novèus venguts dei Províncias
Unidas, de França e subretot dau Reiaume Unit. Leis Olandés capitèron de
conquistar lei posicions portuguesas de Malacca (1641), de Colombo (1658) e de
Cochin (1663) e venguèron la poissança europèa dominanta dns lo sud de la
peninsula. Incapables de s'i opausar, lei Britanics deguèron donc s'installar au
nòrd a Madras (1639), a Bombay (1674) e a Calcuta (1690).

Après la mòrt d'Aurangzeb, l'Empèri Mogòl conoguèt una tièra de crisis que
causèron son declin rapida dins lo corrent dau sègle XVIII e menacèron son
estabilitat. En parallèl d'aquelei dificultats, de poders regionaus novèus
apareguèron dins la peninsula que conquistèron unei províncias de l'Empèri.
Enfin, en causa dau començament de la colonizacion europèa, leis influéncias
estrangieras, especialament britanica, acomencèron de venir un factor major
d'afebliment deis estats indians.

Lo successor d'Aurangzeb, Bahadur Shah Ièr (1707-1712), aguèt encara un rèine
calme mai sa mòrt marquèt lo començament d'una guèrra civila per sa succession
qu'entraïnèt l'execucion deis emperaires Jahandar Shah en 1713 e Farrukhsiyar en
1719. Après aquelei trèbols, Muhammad Shah reinèt fins a 1748 mai sa politica
fòrça prudenta prenguèt finalament ges d'iniciativa. En 1739, Delhi foguèt
ocupada e pilhada per lei tropas persas de Nadir Chah. Aquò foguèt lo
començament de dètz expedicions de pilhatge dau nòrd d'Índia per d'armadas
afganas (de 1747 a 1769). Dins leis annadas 1750, aquelei reviradas militaras
acomencèron de se tradurre per de pèrdas territòrialas : leis Afgans
conquistèron Pendjab, Multan e Cachemire mentre que de conflictes acomencèron
ambé lei Rohillas e lei Marathes. En 1757, Delhi foguèt tornarmai pilhada per
l'Afgan Ahmad Shah. Aquò entraïnèt l'afondrament de l'Empèri que venguèt l'enjòc
de luchas entre leis Afgans e lei Marathes. En 1761, la la victòria afgana de
Panipat empachèt lei Marathes de conquistar Delhi e mantenguèt un Empèri Mogòl
independent mai d'ara endavant reduch a la region de sa capitala. Aquò permetèt
tanben de limitar l'influéncia dei Marathes que capitèt de dominar lo centre de
la peninsula.

La formacion de l'Índia Britanica se debanèt dins lo corrent de la segonda mitat
dau sègle XVIII quand lo ret de comptadors de la Companha Anglesa deis Índias
Orientalas establits lòng dei costats se transformèt en un empèri poderós que
vendrà la basa dau futur Empèri Britanic. La premiera etapa d'aquela evolucion
foguèt l'eliminacion de la preséncia francesa en 1763. Per aquò, lo governador
britanic Robert Clive s'inspirèt de la politica dau Francés Joseph François
Dupleix qu'èra vengut un senhor indian per legitimar sa preséncia e formar
divèrseis alianças ambé lei princes indians dau centre. Puei, après la victòria
anglesa, la Companhiá conquistèt la supremàcia economica dins la region ambé
l'ocupacion dei centres economics principaus e poguèt finançar sa politica
militara gràcias ai beneficis comerciaus. Enfin, lei Britanics entretenguèron
lei divisions e lei rivalitats indianas per empachar d'un frònt antibritanic
gropant una coalicion importanta. Ansin, en 1805, lei Britanics alinhavan
155 000 soudats ben equipats e ben comandats e èran venguts la premiera poténcia
de la peninsula.

L'expulsion dei Francés de la region se debanèt de 1740 a 1763 durant lei
guèrras de Succession d'Àustria (1740-1748) e de Sèt Ans (1756-1763). Dins lo
corrent de la premiera, lei Francés capitèron de resistir ais assauts britanics
e li causèron de reviradas importantas. En revènge, la segonda s'acabèt per una
victòria anglesa totala ambé la conquista de Pondichéry en 1761. En 1763, la
preséncia francesa en Índia foguèt limitada a cinc comptadors. Aquelei
conflictes aguèron una importància gròssa per lei Britanics qu'adoptèron lo
modèl de colonizacion francés basat sus una integracion dei caps europèus au sen
deis afaires indians.

Ansin, de la Guèrra de Sèt Ans au començament dau sègle XIX, la Companha Anglesa
deis Índias Orientalas aumentèt pauc a pauc son influéncia dins la peninsula
gràcias a sa poissança economica e au contraròtle, sovent indirècte, deis
institucions tradicionalas de la societat indiana. L'eveniment decisiu de
l'installacion d'aquela dominacion foguèt la guèrra començada en 1756 còntra
leis Anglés per lo nabab de Bengala que foguèt esquichat en 1757 a la batalha de
Plassey. Aquò permetèt d'ara endavant a la Companhiá de nomar un nabab favorable
a seis interès e de s'installar dins un centre economic major de la region.
Puei, après una revòuta d'una aristocràcia locala que foguèt vencuda a Buxar en
1764, lei Britanics prenguèron dirèctament lo contraròtle de Bengala. Après
aquelei succès, lei regions d'Aoudh e de Benarès passèron tanben sota
l'influéncia britanica dins leis annadas 1770-1780.

Puei, lei Britanics aprofichèron lei dificultats intèrnas dei Marates per
favorizar lo declin dau poderós empèri situat dins lo centre de la peninsula.
Per aquò, foguèron ajudats per la crisi de succession que causèt una guèrra
civila lònga (1772-1778) entre lei dos pretendants au tròne. La Companhiá
sostenguèt lo camp vencut mai capitèt de conquistar l'illa de Salsette en fàcia
de Bombay. En 1790 e 1793, l'Empèri Marate deguèt reprimir de revòutas
regionalas importantas e, en 1794, la mòrt de Mahadaji Sindhia entraïnèt una
crisi de succession novèla que s'acabèt solament après d'annadas de guèrra en
1802. D'aqueu temps, l'Empèri aviá perdut divèrsei províncias e deguèt faciar
d'ara endavant de temptativas de conquistas dirèctas organizadas per lei
Britanics fins a 1804. Totalament destruch, l'Empèri Marate subreviquèt encara
quauqueis annadas car la Companhiá deguèt s'ocupar d'autrei menaças per sa
dominacion.

La pus importanta foguèt aquela dau reiaume de Mysore. Gràcias au sostèn francés
durant la Guèrra d'Independéncia deis Estats Units d'America (1776-1783), se
renforcèt dins lo centre de la peninsula e menacèt Madras en 1780. Pasmens,
après la fin de la guèrra, lei Britanics formèron una coalicion importanta
gropant l'Empèri Marate, Nizam e divèrsei princes indians qu'impausèt la cession
de territòris important au Mysore en 1794. En 1799, una guèrra novèla s'acabèt
per la quasi destruccion dau reiaume e permetèt ai Britanics d'annexar unei
regions dins lo sud d'Índia. Unei senhors aliats de Londres foguèron tanben
obligadas de signar de tractats similars a un protectorat.

Enfin, après la somission dau sud e la fin de la guèrra europèa, lei Britanics
poguèron tornarmai s'interessar ais estats meridionaus. Entre 1817 e 1818, leis
estats marates foguèron anientats ò obligats d'acceptar lo protectorat anglés
entraïnant la disparicion de l'Empèri Marate. Après aquela guèrra, lei Sikhs dau
nòrd-oèst èran la darriera poissança independenta de la peninsula. Pasmens, son
mantenement èra tanben una fònt de profiechs per la dominacion britanica car
aquel estat representava un barri important còntra lei trèbols venguts d'Asia
Centrala.

Après aquelei victòrias, lei Britanics establiguèron un òrdre economic favorable
au mantenement de son empèri indian e de son esplecha. Sa premiera
caracteristica importanta foguèt l'ocupacion dei pòstes principaus de direccion
ai Britanics. Sa segonda caracteristica foguèt la formacion d'una classa de
proprietaris terrenaus ereditaris cargats de collectar leis impòsts per la
Companhiá. Aquò anava una elèit fòrça fidèla ais interès anglés. Enfin, son
tresen trach foguèt l'instauracion de monopòlis britanics sus certanei
produccions rendablas que permetèron de finançar l'administracion coloniala e de
son armada. Dins lo domeni politic, Índia foguèt devesida entre lei regions
d'administracion britanica dirècta e leis estats dei princes plaçats sota
protectorat que gardèron seis institucions tradicionalas mai que deguèron
s'alinhar sus la politica militara e estrangiera de Londres.

La dominacion britanica permetèt d'instaurar una pax britanica sus la peninsula.
Après lei conflictes dau sègle XVIII, aquò foguèt un argument en favor de
l'òrdre novèu. Pasmens, leis Indians mau acceptèron d'èstre dirigits per
d'estrangiers crestians. De mai, l'esplecha coloniala d'Índia entraïnèt
l'aparicion de culturas agricòlas destinadas a l'exportacion que causèron lo
declin d'activitats artesanalas ò industrialas localas coma la teissedura de
coton. Dau costat dei Britanics, existiguèt tanben unei debats entre lei
partisans d'una neutralitat a prepaus dei leis e de costumas indianas e lei
partisans de reformas umanitàrias. Fin finala, lei reformas demorèron limitadas
e la principala foguèt la creacion d'un sistèma d'educacion segondària que son
objectiu èra de formar una classa mejana indiana favorabla a la preséncia de la
Companhiá.

A partir deis annadas 1820, lei Britanics assaièron d'aumentar sei possessions
en Asia dau Sud e de'n assegurar la proteccion dei frontieras, especialament
còntra l'expansion russa. Dicha « Grand Jòc » aquela rivalitat anglorussa
entraïnèt divèrsei campanhas militaras per conquistar ò sometre lei regions
vesinas. Anavan definir lei limits de la dominacion britanica dins la region. De
1824 a 1826, una guèrra còntra lo reiaume birman s'acabèt per la conquista
britanica dau sud de Birmania e son afebliment definitiu fins a sa somission
totala en 1885. Dins aquò, aquelei conquistas anavan formar una colonia distinta
d'Índia. Puei, a la fin deis annadas 1830, lei fòrças britanicas assaièron de
conquistar Afganistan. Pasmens, après quauquei succès, lo còrs expedicionari
mandat sus lo territòri afgan foguèt chaplat en 1841 e leis autoritats
britanicas deguèron negociar ambé Dost Muhammad. En cambi d'un sostèn financier,
acceptèt d'adoptar una politica estrangiera conforma a aquela de Londres.
Afganistan èra desenant un estat tampon entre l'Empèri Britanic e l'Empèri Rus.
Enfin, entre 1839 e 1849, l'estat dei Sikhs foguèt annexat après una crisi de
succession que permetèt ai Britanics d'intervenir dins seis afaires intèrnes.
Enfin, fins a 1856, la Companhiá aprofichèt la disparicion d'uneis ostaus
princiers indians per annexar seis estats, especialament aqueu d'Aoudh.

Aquela annexion causèt un maucontentament fòrça important au sen deis unitats de
cipais qu'èran de soudats indians au servici de la Companhiá. Foguèt renfòrçat
per l'introduccion d'un fusiu novèu ambé de cartochas lubrificadas per de
graissas animalas impuras tant per lei musulmans que per lei indós. Maugrat una
modificacion dei cartochas, la fisança entre militars indians e britanics
declinèt. De mai, lo maucontentament foguèt egalament renfòrçat per l'agitacion
de la populacion, especialament de l'aristocràcia anciana que s'estimava
menaçada per leis annexions de la Companhiá. Enfin, un nombre gròs de cipaies
èran originaris de la region d'Aoudh venguda dirèctament dependenta de
l'administracion britanica. En mai de 1857, aquò entraïnèt la Revòuta dei
Cipaies que s'acabèt solament en 1859. A l'acomençaça dau conflicte, lei
revòutats ocupèron Delhi e una partida de la Vau de Ganges. Lei Britanics
obtenguèron lo sostèn dei Sikhs e de la màger part dei senhors indians per
reprimir l'insureccion e tornar conquistar Delhi en setembre de 1857. Pasmens,
lo centre principau de la revòuta, d'ara situat en Aoudh, foguèt solament vencut
dins lo corrent de 1858 e de combats se debanèron fins a 1859 dins certaneis
endrechs.

Marcada per d'atrocitats dins lei dos camps, aquela guèrra entraïnèt la
disparicion de l'Empèri Mogòl e la fin de l'administracion de la peninsula per
la Companhiá deis Índias. En vertut de l'India Act de 1858, lo govèrn de Londres
s'ocupèt d'ara endavant de dirigir espereu lei possessions britanicas d'Índia.

Après la repression de la Revòuta dei Cipaies, lo govèrn britanic reorganizèt
l'administracion de la peninsula e un ministèri especiau ne'n foguèt cargat. Au
nivèu politic, un Consèu legislatiu foguèt creat mai aguèt gaire de poder. En
revènge, lo ròtle dei foncionaris britanics foguèt renfòrçat. Dins lo domeni
militar, lei fòrças armadas presentas dins la region foguèron organizadas entre
una armada unicament britanica e una armada unicament indiana e desenant
recrutada magerament dins lei regions dau nòrd-èst fidèlas en 1857. Dins lei
regions demoradas sota l'autoritat de princes indians, lei Britanics s'ocupèron
gaire deis afaires intèrnes. En 1877, la rèina Victòria foguèt coronada
emperatritz deis Índias.

Dins la segonda mitat dau sègle XIX, lei fòrças intervenguèron tornarmai dins
lei regions frontalieras d'Índia. En 1870, Balochistan foguèt partejat ambé
Pèrsia. Puei, en 1878, una guèrra novèla acomencèt en Afganistan per empachar
l'installacion d'un rèi favorable ais interès rus. S'acabèt per una victòria
britanica que transformèt lo país en protectorat — fòrça autonòm dins la gestion
de seis afaires intèrnes — en 1880 maugrat una resisténcia afgana acarnada. La
linha Durand foguèt impausada coma frontiera entre l'Índia Britanica e
Afganistan.

Lòng dei frontieras nòrd e nòrd-èst, lei frontieras s'estabilizèron tanben
durant aqueu periòde. En 1861, Sikkim venguèt un protectorat britanic entraïnant
una tièra de guèrras entre Reiaume Unit e Tibet que s'acabèron per la desfacha
de Lhassa. Puei, en 1886, Birmania foguèt totalament conquistada. Enfin, en
1910, Botan venguèt tanben un protectorat e en 1914, la linha Mac Mahon foguèt
impausada coma frontiera ambé China dins la region d'Assam.

Pasmens, en parallèl d'aqueu renfòrçament de la preséncia britanica, apareguèron
lei premiers movements nacionalistas indians a partir deis annadas 1850. La
premiera fònt d'aquela emergéncia foguèt lo sistèma universitari destinat ais
Indians. Refusats dins l'administracion auta qu'èra reservada ai Britanics, lei
diplomats formèron una elèit intellectuala (jutges, mètges...) qu'anava formar
la basa d'un movement revendicant l'adopcion de reformas permetent ais Indians
de participar ai decisions regardant la politica dau país ò demandant una
reduccion dei despensas militaras e certaneis impòsts (especialament aqueu sus
lo sau). En 1885, formèron lo Congrès Nacionau Indian qu'assaièt de gropar
musulmans e indós. Dins aquò, tre sa fondacion, lo movement nacionalista indian
se devesiguèt segon una linha religiosa, especialament dins lei regions onte lei
musulmans èran majoritaris.

La segonda fònt foguèt la decision britanica de devesir la region de Bengala
entre doas regions distintas en 1904. Aquò causèt de tensions importantas ambé
leis indós de la region que venguèron minoritaris dins lei doas zònas novèlas.
Un boicòt dei produchs britanics foguèt organizat e de trèbols aguèron luòc
entraïnant una repression britanica violenta. En fàcia d'aqueleis eveniments, de
corrents radicaus dau Congrès formèron lo New Party que comencèt de desvolopar
d'idèas revolucionàrias. En 1907, aquò causèt la scission dau Congrès entre lei
doas tendàncias. De son caire, la comunautat musulmana de Bengala fondèt en 1906
una Liga musulmana per defendre la division administrativa novèla. Ansin, quand
en 1911, lei Britanics decidiguèron de restaurar l'unitat de Bengala per calmar
la situacion, aquela Liga encoratjèt lo maucontentament dei musulmans que
revendiquèron un govèrn autonòm (self government) a partir de 1913.

Quand la Premiera Guèrra Mondiala (1914-1918), lei nacionalistas indians tant
musulmans qu'indós demorèron fidèus a la corona britanica. En cambi, esperavan
obtenir lo contentament dei revendicacions d'autonòmia aparegudas dins leis
annadas 1900-1910. Un milion de soudats indians foguèron ansin mobilizats sensa
dificultat. Pasmens, lei dificultats militaras e economicas de la guèrra
aumentèron tornarmai lo maucontentament de la populacion e, en 1919, doas
decisions britanicas contradictòrias demeniguèron lo crèdit de Londres. La
premiera foguèt l'adopcion de mesuras favorablas a l'autonòmia politica mai la
segonda foguèt la confirmacion dei mesuras de seguritat adoptada dins lo corrent
de la guèrra. Mohandas Karamchand Gandhi, un avocat vengut un cap major dau
movement nacionalista durant lo conflicte, organizèt una grèva nacionala. Dins
la region de Pendjab, la tension aumentèt rapidament — que Pendjab aviá
mobilizat un nombre important de soudats durant la guèrra — e l'armada tirèt sus
una manifestacion pacifica a Amritsar lo 13 d'abriu (379 mòrts, 1 200 bleçats).

En 1920, lo movement se generalizèt e Gandhi capitèt de convéncre leis indós de
jónher un movement de desobeïssença iniciat per lei movements musulmans (boicòt
dei produchs britanics). Son objectiu èra la reconóissança de l'autonòmia
indiana. La non-violéncia ne'n foguèt la regla fins a d'accions terroristas en
1922 que causèron la fin dau movement. Gandhi foguèt arrestat e estremat per
leis autoritats colonialas. Pasmens, maugrat sa revirada, aquela campanha aviá
permes lo raliment deis elèits indianas au nacionalisme. Per la seguida, après
sa liberacion en 1924, Gandhi reorganizèt lo Congrès que revendiquèt
oficialament l'independéncia e preparèt una campanha novèla de desobeïssença.
Dins aquò, dins lo corrent d'aqueu procès, lei tensions ambé lei musulmans
aumentèron tornarmai e leis indós refusèron lei revendicacions presentadas per
Muhammad Jinnah. Ansin, en 1930, lei musulmans participèron plus ais accions
iniciadas per Gandhi e lei movements indós.

A partir de 1930, après lo començament d'una campanha còntra lo pagament de
l'impòst sus lo sau, acomencèt una tièra de conferéncias entre lei movements
nacionalistas e lo govèrn de Londres. Pasmens, mau capitèron en causa dau refús
de la formacion de collègis electoraus separadas entre lei comunautats qu'èra la
revendicacion centrala dei musulmans. En parallèl, lo Reiaume Unit donèt mai de
drechs ais Indians e permetèt entre 1919 e 1935 la formacion de govèrns locaus
elegits — ai poders e ressorsas limitats — e una aumentacion dau còrs electorau.
Leis eleccions veguèron la victòria dau Congrès e la desfacha de la Liga
Musulmana. Pasmens, lei govèrns elegits foguèron rapidament accusats de
corrupcion e de nepotisme. Ansin, Jinnah poguèt denonciar l'egemonia indoïsta
sus aqueleis institucions e la marginalizacion dei musulmans. De mai, en 1930,
apareguèt l'idèa de formar dos estats diferents per lei musulmans e leis indós.
Aquela idèa, fòrça minoritària dins leis annadas 1930, anava entraïnar lo
partiment deis Índias après la Segonda Guèrra Mondiala (1939-1945).

D'efècte, au començament de la guèrra, lei camps diferents assaièron magerament
de negociar son sostèn en cambi de concessions britanicas. D'un caire, lo
Congrès demandèt una promessa d'independéncia e de son caire, la Liga musulmana
demandèt d'asseguranças sus l'avenir dei musulmans. A partir de 1940, aqueleis
asseguranças prenguèron pauc a pauc la forma d'una demanda de creacion de dos
estats separats dins lo cas d'una independéncia. Lei dificultats britanicas de
1941-1942 causèron una repression importanta dau Congrès mentre que la Liga
demorèt passiva aumentant la separacion dei doas comunautats que venguèt quasi
definitiva ais eleccions de 1945 quand la Liga averèt la màger part dei sufragis
musulmans.

Après 1945, lei dificultats economicas britanicas e sa pèrda de poder sus lo
continent asiatic après sei desfachas còntra lei Japonés convenquèron lo govèrn
de Londres de laissar son independéncia ais Índias. De 1945 a 1947, de
negociacions entre Britanics, Indós e Musulmans se debanèron per definir lo
procès d'independéncia e l'organizacion futur de la peninsula. Mau capitèron en
causa dei divergéncias entre Indós e Musulmans : lei premiers èran partisans
d'una direccion centrala ai poders importants mentre que lei segonds èran
desirós de crear una mena de cogestion dau país entre lei doas comunautats e de
drechs importants per lei províncias (ò au mens per lei províncias musulmanas).
Enterin, de violéncias mai e mai grèvas leis opausèron dins certanei regions
coma Bengala en 1946. En 1947, d'autrei afrontaments aguèron luòc dins la region
de Pendjab onte lei Sikhs s'opausèron a la presa dau poder per la Liga.

Ansin, lei doas comunautats acceptèron finalament l'idèa de fondar dos estats
separats e Londres decidèt de fixar la data de l'independéncia au 30 de junh de
1948. Aquò marquèt lo començament de la partença d'unei milions de personas,
especialament en Pendjab onte lei Musulmans abandonèron lei regions orientalas e
leis Indós e Sikhs lei regions occidentalas. Puei, aquelei movements de
refugiats se generalizèron dins la region de Sind, la Vau de Ganges e Bengala.
Entre 1947 e 1950, aperaquí quatorze milions de personas migrèron en direccion
de l'estat correspondent a sa religion dins de condicions fòrça malaisats.
Pasmens, aquela partiment de la peninsula entre lei doas comunautats anava
rapidament entraïnar un conflicte per la definicion dei frontieras novèlas.

La causa ne'n foguèt la chausida deis estats princes (n'aviá aperaquí 500 en
1947) de raliar un estat ò un autre. Dins la màger part dei cas, aquò se debanèt
sensa dificultat vertadiera car lei senhors decidiguèron segon de critèris
geografics. Pasmens, tres estats venguèron una fònt de tension. La mens
importanta èra lo prince de Hyderabad qu'èra desirós de venir independent e que
foguèt annexat per fòrça a Índia (13-18 de setembre de 1948). Mai grèu èra lo
cas dau prince de Junagadh que se prononcièt per Paquistan avans l'organizacion
d'una revòuta que lo reversèt per Índia. Enfin, la situacion pus perilhosa èra
aquela de Cachemire region magerament musulmana dirigida per un prince indó que
chausiguèt d'integrar Índia. Enterin, doas insureccions avián començat,
especialament dins lei regions vesinas de Paquistan. Lei revoutats refusèron de
jónher Índia e de combats comencèron ambé l'armada indiana. En 1948, l'armada
paquistanesa venguèt lei sostenir entraïnant la Premiera Guèrra Indopaquistanesa
que s'acabèt per lo partiment de facto de Cachemire entre lei dos país que
contunian de'n revendicar la totalitat. D'autrei conflictes s'i debanèron en
1965, en 1971, en 1984 e en 1999 sensa resòuvre la situacion e permetre un acòrd
frontalier. Au contrari, en 1962, l'ocupacion de certanei partidas dau Cachemire
indian per la China Populara compliquèt mai la situacion qu'es totjorn a l'ora
d'ara una zòna de tension internacionala majora.

Après son independéncia, Índia adoptèt una organizacion federala que son
organizacion foguèt l'objècte de divèrsei movements populars desirós una
autonòmia fins ais annadas 1960 gràcias a la creacion d'estats pròpris. Après
l'assassinat de Gandhi, opausat ai mesuras anti-musulmanas, per un extremista
indó en 1948, lo govèrn centrau foguèt dominat per Jawaharlal Nehru fins a sa
mòrt en 1964. Adoptèt una politica d'inspiracion laïca, egalitària e socialista
que li permetèt de marginalizar leis oposicions dei partits politics indós ò
liberaus. Dins lo domeni economic, una planificacion economica moderada permetèt
de favorizar lo desvolopament dau potenciau industria dau país.

Enfin, dins l'encastre de la Guèrra Freja, Nerhu aprofichèt l'importància
estrategica d'Índia per establir de bònei relacions ambé l'Union Sovietica e
leis Estats Units. Anticolonialista, lo govèrn indian negocièt tanben ambé
França lo restacament dei cinc comptadors francés que se debanèt de 1949 a 1954.
En revènge, lo Portugal de Salazar refusèt de balhar l'Índia Portuguesa
entraïnant una guèrra brèva en 1961 que s'acabèt per una annexion aisada
d'aquelei territòris. De mai, una autra dificultat diplomatica — pus importanta
— apareguèt après la formacion de la China Comunista que capitèt d'unificar
China per lo premier còp dempuei lo decès de Yuan Shikai en 1916. Òr, lo govèrn
chinés novèu refusèt de reconóisser la frontiera sinoindiana traçada per lei
Britanics entraïnant de tensions importantas lòng d'Imalaia e una guèrra en 1962
dins lo nòrd de Cachemire. Aquò entraïnèt un raprochament entre China e
Paquistan d'un caire e entre l'URSS e Índia d'autre caire.

A la mòrt de Jawaharlal Nehru, lo govèrn indian foguèt rapidament dominat per sa
filha Indira Gandhi, premier ministre de 1966 a 1977 puei de 1980 a 1984.
Adoptèt una politica d'inspiracion socialista ambé mai d'una nacionalizacion que
causèt una scission au sen dau Congrès Nacionau Indian a la fin deis annadas
1970 entre leis alas senèstra e drecha. En 1971, Indira Gandhi averèt leis
eleccions a la tèsta de l'ala senèstra. Puei, totjorn aquela annada, sostenguèt
lei nacionalistas bangladeshis dins sa lucha independentista còntra Paquistan.
Aquò entraïnèt la Tresena Guèrra Indopaquistanesa que s'acabèt per una desfacha
de Paquistan e per l'independéncia de Bangladèsh après l'invasion rapida de
Paquistan Orientau per l'armada indiana (3 - 16 de decembre de 1971).

Pasmens, a partir de 1975, una crisi economica comencèt de demenir lo prestigi
dau govèrn e causèt d'agitacions au sen dau país. Una coalicion politica fòrça
importanta — dei maoïstas ai conservadors — se formèt per demandar la demission
d'Indira Gandhi. Aquela darriera refusèt, arrestèt lei caps principaus de
l'oposicion, proclamèt l'estat d'urgéncia e adoptèt una tièra de reformas en
favor dei classas popularas e mejanas. Lei resultats foguèron inicialament
favorables mai la crisi tornèt rapidament e, en genier, Gandhi deguèt restaurar
leis institucions democraticas puei organizar d'eleccions averats per son ancian
rivau au sen dau Congrès Morarji Desai que venguèt cap dau govèrn de 1977 a
1980. Pasmens, sa politica mau capitèt de resòuvre la crisi economica e leis
eleccions de 1980 s'acabèron per una victòria novèla d'Indira Gandhi. Deguèt
faciar de movements populars dins lo nòrd-èst dau país, especialament dins la
region de Pendjab. Lei 3 e 6 de junh de 1984, un assaut còntra lo Temple d'Aur
d'Arimtsa ocupat per d'insurgents separatistas sikhs causèt de centenaus de
mòrts. Lo chaple aguèt de repercussions prefondas dins la societat indiana e
causèt l'assassinat d'Indira Gandhi lo 31 d'octòbre de 1984 per dos de sei
gardacòrs sikhs.

Après la mòrt d'Indira Gandhi, son fiu Rajiv Gandhi li succediguèt coma cap dau
govèrn fins a sa demission en 1989. Vengut rapidament impopular perdiguèt leis
eleccions electivas de 1989 que foguèron averadas per l'oposicion menada per lei
nacionalistas indós dau BJP. Foguèt per la seguida assassinat en 1991 per lei
Tigres Tamols après l'intervencion de l'armada indiana dins la Guèrra Civila de
Sri Lanka de 1987 a 1990. Son periòde marquèt lo començament de la
liberalizacion economica d'Índia que foguèt contuniada per lo Bharatiya Janata
Party (BJP). Aqueu partit dominèt la politica indiana fins a sa desfacha
electorala de 2004 que veguèt lo retorn dau Congrès au poder. Dempuei leis
annadas 1990, lo país conois una creissença economica importanta e es vengut una
poissança economica important au nivèu mondiau.

L'organizacion politica d'Índia es definida per la constitucion adoptada en
1949-1950. Lo país es una republica parlamentària federala amb una separacion
dei poders entre lei brancas executiva, legislativa e judiciària. Son sistèma es
fòrça inspirat per lo modèl britanic que foguèt a l'origina dei premiereis
institucions indianas après la Premiera Guèrra Mondiala. En causa de la natura
federala de l'estat indian, lei poders executiu e legislativa son despartits
entre lo govèrn centrau e leis autoritats localas que gardan son autonòmia sus
certanei questions. En revènge, lo poder judiciari es pus centralizat e dirigit
a la fin finala per d'institucions centralas.

La vida politica es regida per un sistèma multipartit format de sièis partits
nacionaus e de mai de 40 partits regionaus principaus. ei dos pus importants son
lo Congrès Nacionau Indian (INC) e lo Partit Bhartiya Janata (BJP) que dominan
lo govèrn centrau dempuei l'independéncia. Lo premier es generalament considerat
coma un partit sociaudemocrata laïc favorable ai castas bassas e intermediaris.
Lo segond es puslèu considerat coma un partit conservador religiós favorable ai
castas autas. Dos elements, lo nacionalisme indian e lo liberalisme economic,
son comuns a la màger part dei partits pus importants dempuei l'independéncia
per lo premier e leis annadas 1990 per lo segond.

Lo poder legislatiu es lo poder principau deis institucions indianas. Es tengut
per lo Parlament d'Índia qu'es devesit entre una chambra auta e una chambra
bassa. La premiera es lo Conseu deis Estats (Rajya Sabha) que tèn 233 elegits au
sufragi indirèct per un mandat de sièis ans e 12 membres nomats dirèctament per
lo President. La segonda es dicha Conseu dau Pòble (Lok Sabha) e es compausada
de 543 elegits au sufragi universau per un mandat de cinc ans e de 2 membres
dirèctament nomats per lo President. Au contrari dau Conseu deis Estats, lo
Conseu deis Estats pòu èstre dissòut per lo President.

Au sen deis estats, la justícia es dirigida per una Cort Auta que fonciona coma
una cort d'apèu e una premiera instància per jutjar leis afaires pus grèvas coma
lei violacions dei drechs fondamentaus dei ciutadans. Lo nivèu inferior es
tengut per lei tribunaus de districte que son cargats deis afaires criminaus pus
grèvas. Puei, se troba de tribunaus civius de juridiccion plena que s'ocupan
deis afaires criminaus levat dei cas de murtre. Enfin, au nivèu pus locau de la
justícia indiana, se situa de tribunaus separats per leis afaires criminaus e
civius.

Lo drapèu d'Índia foguèt adoptat lo 22 de julhet de 1947. Es inspirat per lo
drapèu dau Congrès Nacionau Indian. Es format de tres bendas orizontalas de
largor egala : safran que representa lo coratge per la benda superiora, blanca
que representa la veritat e la patz per la centrala e vèrda que representa la fe
e la cortesiá per l'inferiora. Au centre, se troba, una ròda blava dicha Chakra
d'Ashoka.

L'emblèma es inspirat d'un capitèu antic dau rèine d'Ashoka situat a Sarnath.
Foguèt adoptat lo 26 de genier de 1950. La devisa dau país es « Satyameva
jayate » que significa en occitan « Solament la vertat trionfa ». Enfin, l'imne
nacionau es dich Jana Gana Mana que foguèt adoptat lo 24 de genier de 1950 a
partir d'un cant escrich en 1911 per Rabindranath Tagore.

Índia es constituida de 29 estats e 7 territòris de l'Union. Totei leis estats,
e lei dos territòris de Pondicherry e lo Territòri Nacional de la Capitala
Delhi, an elegits de legislaturas e de govèrns sus lo modèl britanic de
Westminster dotats d'una autonòmia importanta per de questions coma la
seguritat, la santat publica, la cultura, l'agricultura ò la gestion de l'aiga.
Dins certanei cas coma de trèbols important ò l'impossibilitat de formar un
govèrn après una eleccion, lo govèrn federau pòu suspendre lo poder de
l'autoritat locala. La direccion dei cinc autrei territòris de l'Union es
centralizada ambé d'administradors designats. En 1956, gràcias au States
Reorganisation Act, leis estats foguèron formats sus de basas lingüisticas.
Dempuei, aquela estructura es demorada largament incambiada. Cada estat ò
territòri de l'Union es devesit en districtes administratius. Lei districtes son
a son torn devesits en tehsils e eventualament en vilatges. Lo 29en estat,
Telangana, es a se crear en 2013.

Índia es reconguda a l'ora coma una poissança asiatica majora e una poissança
mondiala emergenta. Fa partida de l'ONU, dau Movement dei Non Alinhats e
revendica un sèti de membre permanent au Conseu de Seguritat de l'ONU (coma
Alemanha, Brasil, Japon). Dempuei la liberalizacion de son economia dins leis
annadas 1990, lo govèrn indian assaia tanben de desvolopar sei relacions ambé
d'organizacions coma l'Union Europèa (UE) e l'Associacion dei Nacions dau
Sud-Èst Asiatic (ASEAN). De liames son tanben en cors de formacion ambé leis
Estats Units d'America, especialament dempuei leis atempats de 2001.

Dins aquò, leis afaires estrangiers indians son totjorn marcats per de
conflictes frontaliers ambé Paquistan, China e Bangladèsh. Lo pus important es
aqueu de Cachemire ambé Paquistan que sa possession es revendicat per lei dos
estats. A ja entraïnat quatre conflictes majors entre Índia e Paquistan e tanben
divèrseis insureccions localas còntra l'armada indiana. Maugrat de negociacions
regularas, lei dos estats son totjorn enemics e gardan de fòrças importantas
lòng de sa frontiera comuna.

La question frontaliera ambé China es tanben un problema regular que causèt una
guèrra en 1962 e d'escaramochas frontalieras en 1967 e en 1987. Pasmens, dempuei
leis annadas 1990, Delhi e Pequin an començat de reglar lei questions pus
simplas laissant lei ponchs pus malaisats per de negociacions ulterioras. Ansin,
s'un reglament definitiu sembla encara gaire probable, la tension a fòrça
demenit entre lei dos estats. Enfin, lo darrier conflicte frontalier opausa
Índia a Bangladèsh a prepaus dau traçat fòrça complèx dau limit entre lei dos
país (176 enclavas). D'escaramochas se debanèron en 2001 entraïnant la dubertura
de negociacions per reglar aquela question.

Índia es un estat possessor de l'arma nucleara e fa partida dei poissanças
militaras mondialas pus importantas. D'efèct, en 2013, sei fòrças regularas
alinhavan 1 325 000 militars (3en reng mondiau) amb un budget de 46,1 miliards
de dolars (8en reng mondiau). Son organizadas en tres brancas principalas que
una fòrça terrèstra, una fòrça aeriana e una fòrça navala. Existís de fòrças
paramilitaras (certaneis unitats especialas de doana, milícias localas cargadas
de luchar còntra una guerilha...) fòrça importantas de mai d'un milion d'òmes.
Enfin, lo país a una tradicion militara lònga e son armada conoguèt un nombre
important de conflictes majors dempuei l'independéncia dau país especialament
còntra Paquistan, China e de guerilhas intèrnas.

L'arma nucleara indiana foguèt desvolopada dins leis annadas 1960-1970 après la
desfacha de 1962 còntra China. Lo premier assai capitat aguèt luòc en 1974 mai
un arsenau permanent foguèt creat solament a partir de la fin deis annadas 1990.
Son nombre d'ogivas es estimat entre 80 e 100. A l'ora d'ara, lei vectors
principaus son de missils mai divèrseis avions indians son capables de menar una
ataca nucleara. Se desvolopa tanben de sosmarins equipats de missils nuclears.

Lei fòrças terrèstras gropavan 1 129 000 militars qu'èran organizats au sen
d'unitats importantas (37 divisions e 37 bregadas independentas). Seis
equipaments principaus se compausavan de 1 200 carris de combat, de mai de 3 600
veïculs blindats e de mai de 2 500 sistèmas d'artilhariá. Èran en cors de
modernizacion (adopcion en cors dau T-90 rus) ambé l'introduccion progressiva
d'armaments de darriera generacion. Pasmens, la màger part èra encara de segonda
generacion. Enfin, l'armada indiana dispausava tanben d'uneis equipaments
ancians gardats en resèrva (T-55...).

Lei fòrças aerianas gropavan 127 000 militars qu'èran tanben organizats au sen
d'unitats importantas (47 escadras). Èran equipats de 1 370 avions que son
eissits de diferentei generacions (Sukhoi Su-30MKI, Mirage 2000, Mig-29,
Mig-21...). D'assais e de negociacions son en cors a l'ora d'ara per comprar
d'avions pus modèrnes (probablament de Dassault Rafale francés).

Enfin, lei fòrças navalas gropavan 58 000 militars e alinhavan 86 naviris de
superficia (en particular, 1 pòrta-avions, 1 naviri de transpòrt amfibí, 8
destroièrs, 15 fregatas e 24 corvetas), 14 sosmarins d'ataca (1 de propulsion
nuclear, 13 de propulsion convencionala) e divèrsei naviris de sostèn. Uneis
unitats importantas son en cors de produccion coma de pòrta-avions. Pasmens,
maugrat lo desvolopament de naviris locaus, la màger part deis unitats
principalas de la flòta indiana son de naviris de la fin de la Guèrra Freja
comprats ò arrendats.

Índia es lo teatre de tres conflictes intèrnes ancians dins lei regions de
Cachemire, d'Assam e dins l'èst de la peninsula. Lo premier es l'insureccion de
Cachemire que comencèt en 1989. Opausa de grops islamistas, sovent sostenguts
per Paquistan, ai fòrças indianas. Son intensitat despend dau sostèn paquistanés
e de l'evolucion deis autrei frònts implicants lei movements islamistas dins la
region (Afganistan, nòrd de Paquistan...). Pasmens, dempuei 2000, la baissa de
l'ajuda paquistanesa a entraïnat la dubertura de negociacions ambé lei grops pus
moderats e, maugrat quauquei subersauts de violéncia, aqueu conflicte es en cors
de reglament.

Lo segond comencèt en 1964 dins la region isolada d'Assam. Opausèt e opausa
totjorn dins certanei regions de grops separatistas variats (en 2002, existiá 16
guerilhas de remarca dins la region) que sei revendicacions van de la formacion
d'un estat sobeiran d'Assam au renfòrçament d'autonòmias localas. De liames
complèxs se son estats formats entre lei movements pus importants dins lo
corrent dei combats. Lei combats son episodics e l'intensitat dau conflicte es
considerada coma bassa ambé 5 300 tuats entre 2005 e 2013 (3 000 insurgents,
2 000 civius, 300 soudats e policiers indians). Pasmens, de cas regulars de
violacion dei drechs de l'òme son una fònt de contuniacion de la guèrra.

Enfin, lo tresen conflicte es lo pus actiu a l'ora d'ara. Acomencèt en 1967 e
opausa la rebellion maoïsta naxalita au govèrn centrau. Lei zònas d'activitat
principalas de la guerilha son l'èst de la peninsula indiana, especialament a
l'entorn dei vilas de Hyderabad e de Calcuta. Militarament, es tanben lo pus
equilibrat car la guerilha a demostrat mai d'un còp d'organizar d'emboscadas ò
d'attemptats saunós còntra l'armada ò lo govèrn. Per exemple, en 2010, 76
policiers foguèron tuats per sospressa a Dantewada ò en 2013, 24 caps dau
Congrès Nacionau Indian, compres un ancian ministre, foguèron tanben tuats dins
la Vau de Darbha. L'armada, la polícia e de milícias paramilitaras son cargadas
de la repression de l'insureccion e un esfòrç important es en cors dempuei 2005.
Pasmens, la pauretat persistenta dei regions tocadas per la guèrra representa un
aliat important de la guerilha. De mai, coma en Assam, dins certaneis endrechs,
d'atrocitats comesas per lei fòrças centralas renfòrçan lo sostèn a la
rebellion.

De veire: Economia d'Índia. Índia ten la 4ena economia del mond per òrdre
d'importància.

L'economia d'Índia èra en 2007 la 12a economia mondiala amb un PIB de 1 171
miliards de dolars. Pasmens, en foncion dau PIB de paritat de poder de crompar,
ocupava lo 4en reng mondiau. Aquò representava respectivament de PIB per abitant
de 950 $/ab e de 2 740 $/ab. Lo revengut nacionau es donc fòrça feble e Índia
demora marcada per una pauretat (33% de la populacion èra en dessota dau lindau
de pauretat segon la definicion de la Banca Mondiala) e d'inegalitats
importantas. L'autra caracteristica d'aquela economia es sa creissença auta
dempuei leis annadas 1990 (per exemple 9% entre 2005 que permet au país de faire
partida dei poissanças economicas emergentas.

L'agricultura indiana representava en 2012 17,4% dau PIB e ocupava 53% de la man
d'òbra. Es organizada segon un modèl de tenements fòrça pichons d'una superficia
mejana mesurada a 1,55 ectaras en 1995. Permet d'assegurar la demanda alimentara
de basa dau país. Lei culturas principalas son de ris (2en reng mondiau), de
blat (2en reng mondiau) e de milh (1èr reng mondiau). Pasmens, se fau tanben
notar l'existéncia de produccions importantas de bovins (1èr reng mondiau), de
lach (1èr reng mondiau), de nòse de cajo (1èr reng mondiau), de nòse de cocò
(1èr reng mondiau), de tè (1èr reng mondiau), de bananas (1èr reng mondiau), de
gengibre (1èr reng mondiau), de pebre negre (1èr reng mondiau), de canas de
sucre (2en reng mondiau), cauchó naturau (3en reng mondiau), de coton (3en reng
mondiau), d'ovins (3en reng mondiau), de tabac (3en reng mondiau), de sorgò (3en
reng mondiau), de trufa (3en reng mondiau), de sòja (5en reng mondiau), de liòsa
(5en reng mondiau), de gròs blat (6en reng mondiau) e de divèrseis espècias.

Leis exportacions agricòlas principalas dau país son de cerealas, de tè, de
fruchs e d'èrbas. Son magerament destinats ais Estats Units d'America, ai país
d'Orient Mejan e a de país asiatics (especialament Japon e Bangladèsh). Leis
importacions principalas regardan d'òlis alimentaras que vènon principalament
d'Indonesia e d'Argentina. Lei nòses de cajo son un cas especiau car de
quantitats importantas son importadas puei tornadas exportar après descloscatge.

Índiatèn de ressorsas minieras importantas que permetián en 2010 la produccion
de 79 mineraus diferents, en particular de fèrre (4en reng mondiau), de
manganès, de mica, de baucita (4en reng mondiau), de carbon (3en reng mondiau),
de coire, de cròmita, d'amiant, de fluorita, de gip, d'òcra, de fosforita e de
silici.

En 2012, lo sector industriau indian representava 26,1% dau PIB e emplegava 19%
de la populacion activa. Dempuei la liberalizacion economica acomençada dempuei
1991, lo sector a conegut une creissença importanta gràcias ai salaris febles de
sa man d'òbra e a son nivèu relativament aut de formacion. Pasmens, dèu tanben
faciar la concuréncia d'autrei país presentant d'avantatges similars,
especialament aquela de China qu'es la premiera poissança industriala mondiala.
En 2012, sei domenis d'activitat principaus èran l'industria tèxtila, la quimia
pesuca, l'industria agròalimentara, la siderurgia, la produccion d'equipaments
de transpòrt (magerament automobil), lo rafinatge d'idrocarburs, la produccion
de maquinas, l'industria informatica e la produccion de medicaments.

En 2011, lo sector terciari representava 56,5% dau PIB e 28% deis emplechs de
l'economia indiana. Conois una creisseça fòrça importanta dempuei leis annadas
1990 (7% en 2008 per exemple). Es dominat per lo sector marchand e per lo
torisme que representavan respectivament 15% e 6,3% dau PIB indian. Lei servicis
informatics èran tanben un sector important (aperaquí 1% deis emplechs mai una
creissença importanta e regulara).

L'arquitectura fa partida deis arts indians pus ancians e conoguèt donc
diferentei formas dins lo corrent de son existéncia. Se formèt a partir de la
civilizacion de la Vau d'Indus que desvolopèt d'esquèmas rigorós d'organizacion
dei centres urbans. A partir dei periòdes Maurya e Gupta, i foguèt apondut de
preocupacions religiosas e comencèt la bastida de complèxs religiós bodistas
importants (temple de Sanchi). Puei, apareguèt a partir dau sègle X, d'ensems
religiós indós (temples de Chennakesava, de Hoysaleswara ò de Kesava). Après
l'arribada dei musulmans, s'adoptèt de formas novèlas inspiradas per l'art
islamic. Leis òbras pus famós d'aquel estil son aquelei dau periòde mogòl coma
lo Taj Mahal ò lo Palais Umaid Bhawan. Après l'instauracion de la colonizacion
britanica, de formas europèas foguèron tanben introduchas au sègle XIX dins
l'arquitectura indiana (gara Chhatrapati Shivaji Terminus). Enfin, dempuei lo
sègle XX, l'arquitectura adoptèt d'estils novèus fòrça inspirats per lei
constrenchas d'amenatjament urban dins de zònas fòrça pobladas (Temple de Lotus,
quartier d'afaire de Nariman).

L'esculputura aguèt una importància gròssa durant lei periòdes antic e classics
de l'art indian tre la civilizacion d'Indus. L'influéncia grèga i foguèt majora
a partir dau sègle III avC. Divèrsei matèrias foguèron utilizadas segon lei
regions (bronze, argiela, estuc... etc.). Entre lei sègles IV e VI, l'Empèri
Gupta desvolopèt una escultura fòrça delicata que venguèt la fònt d'ornaments au
sen de l'arquitectura bodista ò indó dau periòde classic. Per la seguida, l'art
estatuari indian contunièt d'utilizar de formas delicatas, especialament dins
lei regions sud.

La pintura indiana apareguèt, coma son arquitectura ò son art estatuari, avans
lo periòde de la civilizacion de la Vau d'Indus. Lei vestigis pus vièlhs
coneguts a l'ora d'ara datan de 5 500 avC (Bhimbetka). Son desvolopament
contunièt durant lei sègles seguents e la literatura bodista depinta mai d'una
illustracion pintada situada dins lei palais de l'aristocràcia ò lei complèxs
religiós de la peninsula (Cròtas d'Ajanta). Unei manuscrits d'aqueu periòde èran
tanben ornats de dessenhs pintats. Coma per lo rèsta de l'art indian ancian, lei
tematicas principalas èran d'òrdre religiós. Per la seguida, au sègle XVII,
après leis invasions musulmanas e l'instauracion de l'Empèri Mogòl, la pintura
indiana adoptèt de tecnicas e d'influéncias iranianas. Puei, au sègle XIX,
foguèt lo torn de la pintura europèa, especialament britanica, d'apondre
d'influéncias novèlas a la pintura indiana. Enfin, au sègle XX, la pintura
indiana adoptèt divèrseis influéncias internacionalas e acomencèt de
diversificar lei tematicas de seis òbras que son plus solament d'inspiracion
religiosa.

La literatura indiana apareguèt durant l'Antiquitat anciana ambé la formacion
progressiva dei tèxtes religiós indós coma lei Veda. En causa de la superficia
estentuda de la peninsula e dau nombre important de lengas diferentas, aquela
literatura presenta une diversitat gròssa, especialament a partir dau sègle X.
Lo periòde coloniau introduguèt l'anglés coma lenga de literatura qu'es totjorn
fòrça utilizat. Au sègle XX, la literatura indiana venguèt un movement
internacionau major ambé mai d'un autor de reputacion mondiala coma Salman
Rushdie, Anita Desai, Amitav Ghosh, Vikram Seth, Arundhati Roy, Vijay Singh,
Tarun Tejpal, Rohinton Mistry...

Índia es lo premier productor mondiau de film, especialament gràcias a
l'industria cinematografica de la region de Bombai que realiza unei centenaus de
films (magerament en indi) cada annada. Pasmens, d'autrei centres existission
amb una produccion en indi ò dins una autra lenga. La màger part d'aquela
produccion es destinat a una esplecha comerciala corta e rapida. Pasmens, i a
tanben de film d'autor e mai d'un autor indian a averat de prèmis internacionaus
prestigiós coma Mira Nair.



https://oc.wikipedia.org/wiki/%C3%80ustria

Àustria (var. Austria; Österreich [ˈøːstɐraɪç] en alemand) es una republica
federala dau centre d'Euròpa. Es bordada a l'oèst per Soïssa e Liechtenstein, au
nòrd per Alemanha e la Republica Chèca, a l'èst per Eslovaquia e Ongria, e au
sud per Eslovènia e Itàlia.

Es un país ancian d'Euròpa qu'acomencèt sa formacion au sègle X. Au sègle XIII,
passèt sota lo contraròtle de l'Ostau de Habsborg e foguèt integrat a l'empèri
europèu d'aquela dinastia. Au sègle XVI, venguèt lo centre dei possessions dei
Habsborg d'Àustria. La disparicion d'Ongria que son rèi foguèt tuat per leis
Otomans en 1526 li permetèt de venir una poténcia majora dau continent. Pasmens,
se turtèt ais interés deis autrei poissanças coma França que luchèron per
limitar lo poder dei Habsborg. Après una tièra de conflictes ai sègles XVI e
XVII, la Guèrra de Trenta Ans s'acabèt en 1648 per una desfacha austriana que
empachèt lei Habsborg de prendre lo contraròtle dau Sant Empèri Roman Germanic.
Au sègle XVIII, la poissança austriana foguèt menaçada per l'emergéncia de
Prússia que menacèt son influéncia en Alemanha. Lei guèrras napoleonencas
arrestèron aquela rivalitat fins a 1815 e permetèron a l'Empèri d'Àustria
d'agantar son apogèu. Pasmens, la rivalitat ambé Prússia acomencèt tornarmai a
partir de la mitat dau sègle XIX. En 1866, Prússia expulsèt Àustria deis afaires
intèrns d'Alemanha. Afeblit, Viena deguèt acceptar de reconóisser lei drechs de
la minoritat ongresa per formar Àustria-Ongria. De mai, deguèt tanben dirigir
seis ambicions vèrs lei Balcans onte se turtèt au govèrn rus. Aquela rivalitat
venguèt una fònt de tensions en Euròpa e foguèt una causa de l'entraïnament de
la Premiera Guèrra Mondiala. Vencuda, Àustria-Ongria esclatèt e foguèt
remplaçada per una tièra d'estats novèus. Se formèt una Republica d'Àustria que
foguèt annexada en 1938 per lo Tresen Reich e participèt a la Segonda Guèrra
Mondiala dins lo camp alemand. Ocupada en 1945 per lei venceires, lo país foguèt
evacuat en 1955 en cambi de sa neutralitat dins leis afaires internacionaus.

Es membre de l'Union Europèa dempuei 1995. La capitala es Viena (1 825 287
abitants dins l'airal metropolitan). Lo gentilici es austriac -a (o austrian
-a).

La region d'Àustria es poblada dempuei au mens 8000 avC. Lo premier estat
conegut, lo reiaume de Norica, foguèt fondat au sègle II avC per de populacions
cèltas de la cultura de Hallstatt que s'installèron pauc a pauc entre 800 e 400
avC. Gràcias a la produccion e au comèrci de sau e de fèrre, èra un reiaume liat
au comèrci europèu e probablament un territòri prospèr. Aqueu comèrci permetèt
d'establir de relacions ambé la Republica Romana e lo reiaume de Norica èra un
aliat de Roma. Pasmens, en 16 avC, sostenguèt la revòuta de Panònia còntra lei
Romans. Desfach, foguèt integrat a l'Empèri Roman en 40.

Après la conquista de Norica, lei Romans contraròtlavan la màger part dau
territòri de l'Àustria modèrna que foguèt devesit entre lei províncias de Rètia,
de Norica e de Panònia. A partir dau sègle II, l'endrech foguèt menaçat per
d'invasions de pòbles germanics e l'Empèri Roman i organizèt lo limes de Danubi
e i mandèron mai e mai de legions (2 legions en 80, 4 en 125, 7 au sègle III).

Pasmens, quand l'Empèri Roman d'Occident s'afondrèt au sègle V, la region foguèt
ocupada per lei Lombards fins a 568 puei per leis Avars. A partir dau
començament dau sègle IX, leis Avars deguèron faciar leis atacas de l'Empèri
Carolingian de Carlesmanhe (768-814). Foguèron vencuts en 811 e la region foguèt
annexat au territòri carolingian. Ne'n formèt una marcha militara dicha Marcha
de l'Èst (Ostmark) fins ais invasions ongresas. De 900 a 955, la marcha foguèt
ocupada per leis Ongrés avans una reconquista en 955 per lei tropas dau Sant
Empèri Roman Germanic de l'emperaire Oton Ièr. En 976, Oton II nomèt lo comte
Leopold de Babenberg coma margrava dau país que foguèt dich Àustria
(Oesterreich) per lo premier còp en 996.

Lo rèine de l'Ostau de Babenberg sus Àustria durèt tres sègles de 976 a 1246. La
dinastia capitèt de venir un ostau influent dins leis afaires intèrns dau Sant
Empèri e d'aumentar son territòri. Au sègle XII, èra venguda un advèrsari de
l'Ostau dei Welf e assaièt de prendre lo contraròtle de Bavièra. Pasmens,
l'emperaire Frederic Ièr (1152-1190) èra desirós de destendre sei relacions ambé
lei Welfs. En cambi de l'abandon deis ambicions dei Babenberg, l'emperaire donèt
l'estatut de duc a Enric II d'Àustria e creèt lo Ducat d'Àustria en 1156. A
partir d'aquela data, lei Babenberg van donc se concentrar sus Àustria que
foguèt aumentada de Stiria en 1192 e de Carniola en 1232. Pasmens, en 1246, lo
duc Frederic II d'Àustria (1230-1246) moriguèt sensa eiretier durant una batalha
còntra leis Ongrés entraïnant la fin de la dinastia.

En 1251, Ottokar II de Boèmia venguèt duc d'Àustria après un periòde de tensions
entre divèrsei pretendents. Capitèt de conquistar o de crompar la region
d'Egerland en 1266, de Caríntia en 1269 e Friol en 1272. Pasmens, intrèt en
conflicte ambé l'emperaire Rodòlf de Habsborg (1273-1291) a prepaus de la
succession imperiala de 1272 e foguèt tuat en 1278 a la batalha de Marchfeld.
Sei fèus foguèron ocupats per Rodòlf que lei donèt a son fiu en 1282.

L'Ostau de Habsborg apareguèt au sègle XI en Soïssa e capitèt rapidament
d'aumentar sei domenis en Alsàcia (comtat de Sundgau, landgraviat d'Auta
Alsàcia) e Soïssa (comtat de Lenzborg). Gràcias a una politica abila, capitèt
d'aumentar son territòri e de pausar lei fondacions de l'estat austrian modèrn.
D'efèct, tre 1264, Rodòlf de Habsborg, que foguèt elegit emperaire en 1273,
obtenguèt per eiretatge de possessions dins la region de Brisgau, en Soïssa
Occidentala, lo comtat de Kyborg e lo landgraviat de Turgòvia avans de prendre
possession dei fèus d'Ottokar II de Boèmia après la batalha de Marchfeld.

La politica de l'Ostau de Habsborg foguèt similara a aquela dei Babenberg e lei
novèus ducs d'Àustria se concentrèron sus l'aumentacion dau nuclèu territòriau
format per la dinastia precedenta. Pasmens, la fin dau sègle XIII foguèt marcada
per la pèrda de Caríntia mau compensada per lo gasanh dau margraviat de Burgau
en 1301. L'etapa decisiva de l'ascension dei ducs d'Àustria se debanèt durant la
segonda mitat dau sègle XIV quand, en 1355, lei Habsborg reprenguèron lo
contraròtle de Caríntia e aquistèron la region de Tiròl. D'ara endavant, la
dinastia ocupava una posicion estrategica dins leis Aups e, franc de la pèrda
definitiva de Soïssa en 1499 après una tièra de guèrras, lei possessions
Habsborg s'aumentèron ai sègles XIV e XV de divèrsei territòris coma lo comtat
de Feldkirch en 1365, lo comtat de Bludenz en 1376, lo comtat de Hohenberg en
1381, la vila de Trieste en 1382, lo comtat de Saeckingen en 1401 e lo comtat de
Bludenz en 1451.

En 1453, per marcar la poissança de la dinastia, lei Habsborg obtenguèron lo
drech de transformar lo Ducat d'Àustria en Archiducat. Puei, en 1477, la mòrt
dau duc de Borgonha e lo maridatge entre sa filha unica e l'eiretier austrian
Maximilian de Habsborg permetèt ais Austrians de prendre lo contraròtle de la
màger part dei territòris dau duc (País Bas e Franca Comtat). Enfin, en 1500,
obtenguèt lei comtats de Goritz, de Pustherpal e de Mitterborg.

Après lo renfòrçament dei possessions Habsborg au sen dau Sant Empèri Roman
Germanic e en Euròpa Occidentala, l'annada 1526 e lo desastre ongrés de Mohács
donèron un vam decisiu a l'expansion territòriala d'Àustria que va annexar
Ongria e Boèmia. Àustria venguèt la poténcia principala d'Euròpa Centrala.
Pasmens, leis ambicions dei Habsborg se turtèron ais interés deis autrei
poissanças europèas e ai divisions religiosas entraïnadas per la Reforma. En
1648, França e Suècia capitèron de vencre lei Habsborg de Viena a l'eissida de
la guèrra de Trenta Ans e poguèron empachar la dinastia austriana de
contraròtlar lo Sant Empèri. Aquela desfacha obliguèt leis Austrains de se
concentrar sus l'extension d'Àustria. Per aquò, aprofichèron lo declin d'Espanha
e participèron ai guèrras còntra l'Empèri Otoman e Polonha per realizar divèrsei
conquistas. En revènge, a partir dau sègle XVIII, la posicion d'Àustria en
Alemanha foguèt pauc a pauc menaçada per l'emergéncia de Prússia.

La batalha de Mohács se debanèt lo 29 d'aost de 1526 e s'acabèt per la
destruccion de l'armada ongresa e la mòrt de son rèi Loís Jagellon (1516-1526).
Aquela desfacha entraïnèt l'afondrament dau reiaume d'Ongria e l'intrada en
guèrra de l'archiduc Ferdinand Ièr (1520-1546) que capitèt après una guèrra
malaisada de blocar l'avançada otomana e d'ocupar una partida deis estats de
Loís II (Boèmia e Ongria occidentala). Après la division dei possessions
Habsborg entre una dinastia espanhòula e una autra austriana en 1519 per Carles
Quint (1506-1558), aquò permetiá de faire d'Àustria una poissança majora gràcias
a un territòri important e a son influéncia au sen deis institucions dau Sant
Empèri Roman Germanic.

Pasmens, lo rèsta d'Euròpa èra opausat a l'idèa de veire l'Ostau de Habsborg
prendre lo contraròtle d'un Sant Empèri que son govèrn centrau serià vengut pron
poderós per unificar l'empèri a l'entorn deis interés Habsborg. L'enemic
principau èra França que formèt una aliança ambé leis estats protestants
d'Euròpa en lucha còntra leis ambicions de Viena. De 1618 a 1648, aqueleis
oposicions entraïnèron la Guèrra de Trenta Ans que s'acabèt per la victòria de
França e de seis aliats. Lo Sant Empèri Roman Germanic veguèt seis institucions
modificadas per assegurar l'autonòmia de sei membres e empachar una presa de
contraròtle per l'Ostau de Habsborg. De mai, Àustria perdèt sei territòris
d'Alsàcia.

L'ostilitat entre Viena e l'axe París-Istambol contunièt après aquela guèrra e
au començament dau sègle XVIII. Leis Austrians s'opausèron ais ambicions
territòrialas de Loís XIV (1643-1715) e aprofichèron la perseguida dau declin
espanhòu per conquistar una partida dei País Bas e dau nòrd d'Itàlia. Pasmens,
lei succès austrians pus importants se debanèron en Euròpa Orientala còntra lei
Turcs e lei Polonés. Dins lo premier cas, Viena conquistèt la segonda mitat
d'Ongria, Transilvània e una partida de Serbia e una partida de Valaquia de 1699
a 1719. Pasmens, Sèrbia e Valaquia foguèron perduts en 1739. Dins lo segond cas,
Àustria participèt ai partiments dau país de 1772 a 1795.

Durant aqueu periòde, l'advèrsari principau d'Àustria venguèt Prússia que son
emergéncia e seis ambicions, sostenguts per lo Reiaume Unit, menacèron
l'equilibri europèu. Aquò entraïnèt la signatura d'una aliança ambé França mai
lei diferentei guèrras entre Viena e Berlin s'acabèron a l'avantatge prussian e
per la pèrda de Silèsia au profiech de Frederic II (1740-1786) e dau Ducat de
Parma au profiech d'Espanha.

Lo periòde dei guèrras revolucionàrias e napoleonencas foguèt un periòde
malaisat per leis Austrians qu'enregistrèron una tièra de desfachas còntra
França e foguèron obligats de s'aliar ambé Napoleon Ièr après la Guèrra de la
Cinquena Coalicion (1809). Pasmens, la revirada de la Campanha de Russia (1812)
permetèt ais Austrians de reprendra la lucha e d'acabar lo conflicte dins lo
camp dei venceires.

Àustria intrèt dins lo conflicte tre lo mes d'abriu de 1792 après una
declaracion de guèrra per França revolucionària. Pasmens, leis armadas
austrianas foguèron batudas e lei Francés agantèron Alemanha e Itàlia. En 1797,
lo tractat de Campo Formio acabèt aquela premiera fasa de la guèrra per una
desfacha austriana relativa. Àustria deguèt abandonar lei País Bas Austrians e
permetre la creacion de republicas sòrres en Itàlia en cambi de l'annexion de
Venècia. Lo conflicte acomencèt tornarmai en 1799 e s'acabèt per una victòria
francesa novèla après lei batalhas de Marengo e de Hohenlinden. La patz foguèt
signada en 1801 e Àustria perdèt divèrsei territòri dins la region de Ren e dins
lo nòrd d'Itàlia. De mai, l'archiduc Francés II d'Àustria (1792-1835) acceptèt
de fach la dissolucion de l'Empèri Roman Germanic que serà oficialament
prononciada en 1806.

Per compensar la demenicion de prestigi causada per la disparicion dau Sant
Empèri, Francés II transformèt l'Archiducat d'Àustria en Empèri d'Àustria en
1804. Contunièt tanben la guèrra e son armada foguèt tornarmai esquichada a
Austerlitz a la fin de 1805 entraïnant la pèrda de 65 000 km² e de tres milions
magerament au profiech deis aliats italians e alemands de Napoleon Ièr
(1799-1814, 1815). En 1809, Àustria assaièt d'aprofichar lei dificultats
francesas en Espanha mai Napoleon Ièr foguèt venceire a Wagram entraïnant de
pèrdas importantas (regions de l'Adriatica, Tarnopol...) e l'obligacion per
Viena de venir un aliat de França. Un maridatge entre Napoleon e Maria Loïsa
d'Àustria deviá assegurar aquela aliança.

Pasmens, après la desfacha de la campanha de Russia, Àustria, Prússia e Russia
formèron una aliança secrèta lo 27 de junh de 1813 e l'armada austriana ataquèt
tornarmai França lo 12 d'aost. Participèt ambé leis autrei poissanças europèas a
la desfacha finala de la França napoleonenca après la batalha de Leipzig (16-19
d'octòbre de 1813) e la campanha de França (octòbre de 1813 - març de 1814).

Gràcias a sa participacion majora còntra lei fòrças napoleoncas, l'Empèri
d'Àustria foguèt l'endrech chausit per organizar lo congrès cargat d'organizar
lei frontieras novèlas d'Euròpa. Aqueu congrès, dich Congrès de Viena, permetèt
a Àustria d'agantar son apogèu après la reconquista de sa posicion dominanta en
Itàlia, l'annexion de divèrsei territòris d'Alemanha e la formacion dau
protectorat de la Republica de Cracòvia (finalament annexada en 1846).

Pasmens, la poténcia austriana poguèt pas resòuvre la question dei nacionalitats
de l'Empèri que comencèron de s'agitar. Lo problema esclatèt en 1848 dins lo
corrent dei movements revolucionàrias europèas, especialament en Àustria, en
Ongria, en Boèmia e dins la region de Venècia. Lo govèrn de Metternich foguèt
rebutat en març, Ferdinand Ièr (1835-1848) deguèt abdicar au profiech de son
nebòt e l'armada imperiala aguèt de dificultats per vencre lei diferentei
revolucions en 1849 ambé l'ajuda de Russia. Dins aquò, maugrat la victòria, la
question dei minoritats, sostengudas per França desirosa de rompre l'equilibri
dau Congrès de Viena, venguèt una fònt de tensions importantas en Itàlia e en
Alemanha.

Ansin, de 1859 a 1866, Àustria deguèt faciar doas guèrras perdudas en Itàlia e
en Alemanha. La premiera foguèt entraïnada per l'unificacion d'Itàlia a l'entorn
dau Reiaume de Sardenha qu'èra aliat ai Francés de Napoleon III. S'acabèt per la
pèrda de la region de Milan per leis Austrians. Puei, en 1860, una tièra de
revòutas en favor de l'unitat italiana se debanèron dins lei principats sota
protectorat de Viena. Fòrça rapid, lo movement empachèt una reaccion austriana e
lo reiaume d'Itàlia foguèt proclamat en 1861. Lo segond conflicte foguèt causat
per la question de l'unificacion alemanda a l'entorn de Berlin o de Viena. Sota
l'influéncia d'Otto von Bismarck, Prússia capitèt de prendre l'avantatge e una
guèrra en 1866 entre Àustria e una coalicion formada de Prússia e d'Itàlia
entraïnèt l'eliminacion de Viena dins leis afaires intèrns d'Alemanha e la pèrda
de Venècia au profiech de Florença.

Aquelei desfachas mostrèron la demenicion de la poissança austriana e
entraïnèron de trebols dins lo país. De mai, eliminat deis afaires alemands,
Viena èra d'ara endavant obligat de dirigir leis axes principaus de sa politica
estrangiera vèrs lei Balcans. Ansin, lo 18 de junh de 1867, un acòrd foguèt
trobat ambé la minoritat ongresa per crear un reiaume d'Ongria autonòm e un
estat novèu, dich Àustria-Ongria, qu'èra format de l'union personala d'Àustria e
d'Ongria sota la direccion de l'emperaire austrian e de tres ministres comuns ai
doas nacions.

La politica austriana dirigida vèrs lei Balcans venguèt rapidament una fònt de
tensions importantas ambé Russia e un element major de la diplomàcia europèa de
la fin dau sègle XIX e dau començament dau sègle XX. Per sostenir seis
ambicions, Viena signèt una aliança ambé l'Empèri alemand, format en 1871,
entraïnant la formacion d'una aliança francorussa en 1892-1893. D'autra part, la
question des nacionalitats contunièt d'agitar l'empèri. Après leis Ongres,
foguèt lo torn deis autrei pòbles de revendicar una autonòmia o meme
l'independéncia.

En 1914, après l'assassinat de l'archiduc Francés Ferdinand, aquelei dos factors
entraïnèron la Premiera Guèrra Mondiala entre leis Empèris Centraus (Alemanha,
Àustria-Ongria e l'Empèri Otoman) e la Tripla Entenduda (França, Reialme Unit,
Russia jónhats per Itàlia en 1915 e leis Estats Units en 1917). Aqueu periòde
veguèt la deliquescéncia d'Àustria-Ongria que son armada subiguèt de pèrdas
grèvas tre lo començament dau conflicte e que govèrn foguèt plaçat sota una
forma de protectorat alemand. En octòbre de 1918, divèrsei revòutas acomencèron
entraïnant l'afondrament e lo partiment de l'Empèri.

Après la desfacha de 1918 e la dissolucion de l'Empèri, una partida deis
Austrians èran desirós d'integrar Alemanha. Pasmens, lei venceires èran opausats
a l'idèa de renfòrçar Alemanha. Impausèron donc la formacion d'una Republica
d'Àustria que sa reünion a Alemanha foguèt defenduda per lo Tractat de
Versalhas. Per aquò, l'estat novèu obtenguèt divèrsei territòris a l'entorn de
Viena per assegurar sa basa territòriala e leis Aliats li donèron un sostèn
financiar per redreiçar son economia.

Pasmens, en 1929, lo país subiguèt lei consequéncias de la crisi economica
acomençada ais Estats Units d'America. Aquò donèt un sostèn ais idèas d'Adolf
Hitler (1933-1945) de revision dau sistèma de Versalhas e d'annexion d'Àustria.
Ansin, l'oposicion a l'annexion dau govèrn e de la màger part dei partits
politics entraïnèt una tièra de crisis intèrnas de 1934 a 1938 que va afeblir
l'estat. De mai, permetèt tanben ais Nazis de se renfòrçar e de trobar lei
limits dau tractat de 1919. Ansin, en març de 1938, Hitler capitèt d'ocupar
Àustria sensa trobar d'oposicion armada vertadiera sus lo camin de Viena e de
part deis autreis estats europèus. Aquò marquèt la disparicion de la Premiera
Republica d'Àustria que venguèt una region dau Tresen Reich fins a 1945. Après
la guèrra, Àustria foguèt tractada coma Alemanha e devesida entre quatre zònas
sota contraròtle sovietic, estatsunidenc, britanic e francés.

Ocupada fins a 1955 per lei quatre venceires de la Segonda Guèrra Mondiala
(1939-1945), lo govèrn austrian novèu se considerèt coma victima dau nazisme per
obtenir l'annexion de Tiròl e lo retirament dei tropas d'ocupacion. Per lo
premier ponch, leis Aliats refusèron mai Viena obtenguèt un drech de regard sus
leis afaires intèrns de Tiròl que demorèt politicament italian. Per lo segond,
Àustria foguèt finalament restaurada dins sei frontieras de 1921 e deguèt venir
neutre en cambi de son evacuacion. Conoguèt un desvolopament economic important
durant la Guèrra Freja e venguèt membre de l'Union Europèa en 1995.

Àustria es un país montanhós de 83 858 km² situat dins leis Aups que representan
lei dos tèrç dau territòri. A de frontieras amb uèch estats que son Soïssa e
Liechtenstein a l'oèst, Itàlia e Eslovènia au sud, Ongria e Eslovaquia a l'èst e
Alemanha e Republica Chèca au nòrd. La cima pus auta es Grossglockner (3 798 m).
Danubi, fluvi pus important d'Euròpa, passa tanben sus lo territòri austrian.

Àustria a una economia desvolopada de tipe capitalista. En 2010, lo país fasiá
partida dei dotze país pus rics dau mond segon lo rapòrt Produch Interior Brut
per abitant. Alemanha es son partenari economic principau e es un objectiu
important de Viena de desvolopar sei cambis ambé d'autrei membres de l'Union
Europèa.

L'agricultura es basada sus un ret de tenements de talha limitada en causa de la
geografia montanhósa. En 2011, representava 1,5% dau Produch Interior Brut, 5,5%
de la populacion activa e permetiá de produrre 80% dei besonhs nacionaus.
L'indústria representava 29,3% dau PIB, 27,5% deis emplechs e èra especializada
dins la sostractança e, coma l'agricultura, es basada sus un ensems de
companhiás mejanas e quauquei pus importantas dins lei domenis de la quimia, dau
textil d'auta qualitat, dau papièr, de l'electronica, de l'agroalimentar e de la
metallurgia. Enfin, lo sector dei servicis represetava 69,2% dau PIB, 67% deis
emplechs e, coma la màger part dei país occidentaus, èra lo centre de l'economia
austriana.

A la fin de setembre de 2006, Àustria aviá una populacion estimada a 8 292 322
abitants en aumentacion de 53 200 personas en 2005. La vila principala es la
capitala Viena qu'a una populacion de 1,7 milions d'abitants e quatre autrei
vilasan una populacion superiora a 100 000 abitants (Graz, Linz, Salzborg e
Innsbruck). Pasmens, coma la màger part dei país d'Euròpa Centrala, Àustria a un
taus de feconditat feble egau a 1,41 en 2005 e l'aumentacion de la populacion es
donc sostenguda solament l'immigracion e la naturalizacion d'estrangiers. Ansin,
entre 2003 e 2004, lo taus de naturizacion austrian èra entre lei pus importants
dau continent.

Àustria es un país neutre dempuei 1955 e l'evacuacion dei tropas d'ocupacion.
Aqueu principi es donc vengut l'axe principau de la diplomàcia austriana maugrat
quauquei modificacions dempuei la fin de la Guèrra Freja en 1991. Ansin, en
1995, Àustria venguèt membre de l'Union Europèa e dau Partenariat de l'OTAN per
la patz. Aperavans, Àustria èra venguda un membre actiu deis organizacions de
cooperacion internacionala coma l'Organizacion dei Nacions Unidas. Es tanben lo
sèti de divèrseis organizacions dei Nacions Unidas coma l'Agencia Internacionala
de l'Energia Atomica (AEIA) e certaneis organizacions internacionalas coma
l'OPEP.

En 2006, Àustria teniá una armada de conscripcion que sa mission principala es
la proteccion de la neutralitat dau país. La durada dau servici militar èra de
sièis mes e d'una annada de resèrva. Un servici volontari mai lòng existía e
ansin, la mitat deis efectius èran professionaus. Lo budget de la defensa
representava 0,9% dau PIB e leis efectius de l'armada èran egaus a 45 000 òmes
devesits entre una fòrça terrèstra, una fòrça aeriana, una fòrça destinada a la
realizacion de missions internacionalas e dei fòrças especialas. Lo materiau
militar principau èra modèrn e compausat de 114 carris de combat, de 48 caçaires
de carris, 530 veïculs de combat, 80 pèças d'artilhariá, 15 aeronaus de combat e
35 elicoptèrs de combat.

La musica es lo domeni pus famós de la cultura austriana e Viena foguèt un
centre major d'innovacion musicala ai sègles XVIII e XIX gràcias a la proteccion
de l'Ostau de Habsborg. Ansin, Viena foguèt lo luòc de naissença de Joseph Haydn
(1732-1809), de Johann Michael Haydn (1737-1806), de Franz Liszt (1811-1886), de
Franz Schubert (1797-1828), d'Anton Bruckner (1824-1896), de Johann Strauss
(1804-1829), de Johann Strauss II (1825-1899), de Arnold Schoenberg (1874-1951),
d'Anton Webern (1883-1945) e d'Alban Berg (1885-1935). Dins lo nòrd-oèst
d'Àustria, Salzborg foguèt lo luòc de naissença de Wolfgang Amadeus Mozart
(1756-1791).

En fòra de la musica, Àustria a tanben una literatura famosa amb un nombre
important d'escrivans e de poètas coma Arthur Schnitzler, Stefan Zweig, Thomas
Bernhard, Franz Kafka, Robert Musil, Georg Trakl, Franz Werfel, Franz
Grillparzer, Rainer Maria Rilke, Adalbert Stifter, Karl Kraus, Elfriede Jelinek,
Peter Handke e Daniel Kehlmann.

La pintura e l'arquitectura austrianas an un nombre important d'artistas majors
coma lei pintors Ferdinand Georg Waldmüller, Rudolf von Alt, Hans Makart, Gustav
Klimt, Oskar Kokoschka, Egon Schiele, Carl Moll e Friedensreich Hundertwasser,
lei fotografs coma Inge Morath e Ernst Haas e leis arquitects Johann Bernhard
Fischer von Erlach, Otto Wagner, Adolf Loos e Hans Hollein.



https://oc.wikipedia.org/wiki/Napoleon_Bonaparte

Napoleon Bonaparte (nascut Napoleone di Buonaparte lo 15 d'agost de 1769 a
Aiacciu, en Corsega ; mòrt lo 5 de mai de 1821 sus l'illa Santa Elena) foguèt
general pendant la Revolucion Francesa, dirigent de França coma Primièr cònsol
(1799 - 1804), puei Emperaire dels Franceses (1804 - 1814 e 1815). Foguèt tanbèn
Rei d'Itàlia, mediador de la Confederacion Soïssa e protector de la
Confederacion de Ren.

Nascut Napoleone di Buonaparte (Nabolione o Nabulione en còrs), solament un an
après que França crompèsse l'illa a la Republica de Gènoa. Napoleone Ans cambièt
après lo sieu nom contra la forma francesa Napoléon Bonaparte. Lo registre pus
ancian d'aquel nom apareis en un rapòrt oficial datat lo 28 de març de 1796.

La siá familha fasiá partida de la noblesa locala. Lo sieu paire, Carlo
Buonaparte, plaidejat, foguèt nomenat en 1778 representant de Corsega a la cort
de Loís XVI, luòc ont demorèt per divèrses ans, que causa foguèt per el la siá
maire, Maria Letizia Ramolino, la figura fondamentala de la siá mainadesa.
Avançada a la siá epòca, exigissiá que los sieus uèch filhs se banharàn
jornalièrament, quand lo comun èra se banhar, arribat lo cas, un còp al mes.
Napoleon, de caractèr reservat e taciturne, se mantenguèt apartat dels sieus
companhs. Li agradava d'èsser sol per meditar e sentiá una prigonda aversion cap
als franceses, qu'acusava d'èsser los opressors dels còrses. Èra pas fòrça bon
estudiant e li preocupavan solament las matematicas, sciéncia que progressava
estonanta. Se consacrèt tanben a la lectura d'òbras de la literatura classica,
coma Istòria Universala de Polibi, Vidas parallelas de Plutarc o Expedicion
d'Alexandre d'Arriano de Nicomèdia, òbras qu'aguèron una prigonda influéncia en
lo sieu esperit.

Lo sieu paire atenguèt que Napoleon e lo sieu fraire Josep se transportèsson a
la França continentala, per estudiar a l'escòla militara francesa de
Brienne-le-Château a l'edat de 10 ans. Abans de dintrar li caliá aprene lo
francés, lenga que parlèt amb un marcat accent italian per la rèsta de la siá
vida. Obtenguèt de nòtas remarcablas en matematicas e geografia, en atenhent
tanben las necessàrias per aprovar las autras matèrias. Après la siá graduacion
en 1784, foguèt admés a l'École Royale Militaire de París. Malgrat qu'aviá
cercat inicialament una formacion navala, acabèt en estudiant artilhariá a
l'École Militaire. Après la siá graduacion en setembre de 1785, foguèt
comissionat coma tinent segond d'artilhariá. Prenguèt las siás nòvas obligacions
en genièr de 1786, a l'edat de 16 ans.

Napoleon serviguèt a la garnison de Valença e d'Auxonne fins a l'esclatament de
la Revolucion Francesa (e mai se se prenguèt gaireben dos ans de licéncia en
Corsega e a París durant aquel lapse). Pauc après començar la revolucion,
Napoleon se trobava en Corsega. Apiegèt la faccion jacobina e obtenguèt lo reng
de comandant segond de la Gàrdia Nacionala de Volontaris de l'illa. Après èsser
dintrat en conflicte amb lo cap nacionalista Pasquale Paoli (ancian eròi de
Napoleon), Bonaparte e la siá familha foguèron obligats de fugir en França, ont
arribèron en junh de 1793.

Napoleon foguèt nomenat comandant de l'armada francesa en Itàlia l'an 1796.
Derrotèt successivament quatre generals austrians, las tropas que n'èran
superioras en nombre, e obliguèt Àustria e los sieus aliats de signar la patz.
Lo Tractat de Campo Formio establiguèt que França podiá conservar los territòris
conquistats, en qué Bonaparte fondèt, lo 1797, la Republica Cisalpina (Venècia),
la Republica Ligura (Gènoa) e la Republica Transalpina (Lombardia), e
enfortiguèt la siá posicion en França en enviant al tresaur de milions de
francs.

Lo 1798 dirigiguèt una expedicion en Egipte, que se trobava jos domeni de
l'Empèri Otoman, per talhar la rota britanica cap a la Índia. E mai se
conquistèt aquel país, la siá flòta foguèt destruida per l'amiral britanic
Horatio Nelson a la batalha de Nil, e lo militar francés demorèt isolat al nòrd
d'Africa. Bonaparte se descoratgèt pas davant aquel contratemps e se consacrèt a
la reforma de l'administracion e legislacion egipcianas: la servitud e lo
feudalisme foguèron abolits e los drechs fondamentals dels ciutadans garantits.
Los erudits franceses que l'avián acompanhat en lo viatge comencèron d'estudiar
l'istòria de l'anciana Egipte e de realizar divèrsas catacions arqueologicas.
Capitèt pas de conquistar Siria lo 1799, mas atenguèt una victòria indiscutibla
suls Otomans a Abukir. Mentretant, França fasiá tèsta a una nòva situacion
internacionala: l'Arquiducat d'Àustria, Russia, lo Reialme de Nàpols e Portugal
s'èran aliats amb Grand Bretanha, en configurant la Segonda Coalicion.

Se proclamèt emperaire dels Franceses lo 18 de mai de 1804 e foguèt sacrat lo 2
de decembre de 1804 sos lo nom de Napoleon Ièr, per lo papa Piu VII en la
catedrala de Nòstra Dòna de París.



https://oc.wikipedia.org/wiki/Marselha

Marselha (oficialament en francés Marseille)[nòta 1] es una vila d'Occitània, en
Provença, en riba de la mar Mediterranèa. Es la primiera vila e lo primier pòrt
d'Occitània. Tanben es la segonda vila de França, la segonda aglomeracion, e
n'es lo primier pòrt. L'area urbana que constituís amb Ais de Provença es la
tresena de França amb sei 1715096 estatjants. Es la prefectura dau departament
dei Bocas de Ròse e de la region de Provença-Aups-Còsta d'Azur.

Son escaisnom, la Ciutat Focèa, ramenta que foguèt fondada en 600 av.-C. per de
marins grècs de Focèa. A 858 120 estatjants e n'a 1 516 340 dins l'aglomeracion.

Lo nom de la vila s'escriu Marselha e se pronóncia [maʀˈsejɔ], [maʀˈsijɔ],
[maʀˈseja] o [maʀˈsejə] segon la nòrma classica.

La ciutat forma una mena d'anfiteatre, ensarrada per la mar e lei montanhas,
coma Marselhaveire au miegjorn amb lei calancas e la Còsta Blava au nòrd-oèst
amb L'Estaca, immortalizada per lo pintor Pau Cesana. Quasi la mitat de la
superfícia comunala es pas per bastir. La ciutat s'es desvolopada a l'entorn de
l'ancian pòrt grèc (Lacidon) vengut puei lo Pòrt Vièlh, especialament dins lo
corrent de la segonda mitat dau sègle XIX. D'efiech, conoissèt an aquesta
temporada un desvolopament important, escarrabilhat per lo creissement dau
negòci devèrs lo novèl empèri coloniau francés: Argeria, lo Levant luenchenc. La
carriera de la Republica es un exemple d'aquel urbanisme dau Segond Empèri amb
son estil haussmannian. Virada devèrs la mar, la ciutat « ignorèt » lòngtemps lo
reirepaís provençau, que la soleta via de comunicacion foguèt la vau de Vèune.
L'activitat portuària se desplacèt progressivament devèrs la fachada nòrd de la
ciutat, puei devèrs lo caire de Fòs amainatjat dins leis ans 1960.

Après una crisi dei grèvas dins leis ans 70 et 80, que veguèt sa populacion
passar de 1 000 000 a 800 000 abitants, leis autoritats marselhesas decidiguèron
dins leis ans 1990 e 2000 d'engimbrar un larg programa de renovacion urbana, amb
especialament l'important programa Euromediterranèa, entre la gara Sant Carles,
la Bèla de Mai e leis Ancians Magazins. La ciutat vòu maridar la Mediterranèa
amb Euròpa. Uei, en essent la primiera ciutat d'Occitània e la segonda de França
amb mai de 800 000 estatjants, constituís la primiera aglomeracion d'Occitània e
la segonda de França amb 1 560 343 estatjants (2008). L'area urbana aponde Ais
de Provença au nòrd, Lo Martegue au ponent e Sant Jacariá dins lo departament de
Var au levant. Marselha inaugurèt en 1999 lo Pargue dau XXVIen Centenari, au
miegjorn de la ciutat, per exprimir son istòria e escriure son avenidor. Un
avenidor que veirà benlèu la darriera granda ciutat populara d'Occitània (e de
França) venir una ciutat borgesa coma tanteis autrei de la còsta mediterranèa.

Lei focèus s'ancorèron lèu-lèu e bastiguèron una ciutat ardidament virada devèrs
la mar e lo negòci. Ansinta, tot dau lòng de la lònga istòria de Marselha, es lo
negòci (e lei negociants) que decidiguèron dau sòrt de la ciutat: guèrras, patz
e aliganças. La legenda dau rescòntre e de l'aligança entre lo marin Pròtis
(grèc focèu) e la polida Giptis (ligura) establís a de bòn sa tradicion de
ciutat de negòci. D'efiech, la prosperitat e lo malastre de la ciutat son ligats
au sieu pòrt. Puei, lo poderós Empèri Roman laissèt una cèrta autonomia an
aquesta ciutat grèga que foguèt famosa per son ensenhament. Pròva d'aquela
prosperitat, Marselha foguèt la premiera ciutat de la futura Occitània a
dispausar d'un sistèma d'aiguieras. Au contrari, la baissa dau negòci entre lei
diferentei ribas de la Mediterranèa a la cabussada de l'Empèri au sègle IV li
foguèt fatala. Autre malastre, la pèsta granda s'entrauquèt en Euròpa per lo
pòrt focèu en 1347. Lo sègle XIX, e son cortègi d'innovacions industrialas e lei
conquistas de França tre 1830, escarrabilhèron lo negòci maritim e la
prosperitat de la ciutat. Marselha festegèt aquela riquesa a travèrs dei Mòstras
Colonialas de 1906 e 1922 que coneguèron un succès important. L'arribada de
centenaus de milierats de repatriats estrementits en 1962 marquèt l'esperit de
la ciutat.

L'autra particularitat de la ciutat es lo movement perpetuau devèrs l'autonomia
a respècte deis autrei ciutats e poders (especialament de França, dau sieu rei e
de París), la ciutat cambiant d'avejaire (e de senhor) segon seis interès.
Pendent de temps, si governèt d'esperela. Lo quite Rei Soleu Loís XIV si
maufisava d'aquela ciutat bolegadissa: lei canons dei fòrts dei doas mans dau
Pòrt Vièlh èran pas virats devèrs la mar granda per aparar la vila, mai ben de
bòn vèrs la vila, per tenir tot esperit de revòuta en cò deis abitants. Fauguèt
esperar la Revolucion Francesa e la sieuna volontat d'uniformizacion dau
territòri francés (lenga, moneda, drech) per que Marselha perdèsse aquela
especificitat que sempre assagèt de servar. Pendent aquela temporada fosca,
l'esperit contestatari de la ciutat li faguèt pèrdre lo sieu nom: foguèt
batejada « La Ville-sans-nom »! Dau temps dau dolorós soslevament de la comuna
de París en 1870-71, Marselha tanben conoissèt son "tremblament" (segon lei mots
dau poèta Victor Gelu) mai aquela foguèt corteta. Aquel imatge arribèt fins a
Berlin. Adolf Hitler aviá per projècte d'abalir la ciutat, simbòl per eu de tot
çò qu'asirava. Lo quartier de Sant Joan, brèç de la ciutat, foguèt quasi escafat
per de rasons sanitàrias e de resisténcia. Alevat Lo Panier, qu'es encara uei la
partida pus anciana de Marselha, demòra plus grand causa de la vièlha Marselha.
Lei fòrças desbarcadas en Provença desliurèron la ciutat dau faissisme en 1944.

Son nom ven dau grèc Μασσαλία = Massalia. Avans Μασσαλία = Massalia seriá estada
nomenada bèu premier en grèc Φώκαια = Phokaia coma l'anciana capitala dei
Focèus. Aquela rasic, venguda Phocæa en latin e Focèa en occitan, es sempre
liada a la ciutat de Marselha.

Pasmens, se porgís mai d'una ipotèsi sus lo premier nom de Marselha. La premiera
concernís l'avejaire comun que dona Mas-Salia, la residéncia dei ligurs salis (o
saluvis). Mai, se lo premier mot es occitan, lo segond es latin. Ailadonc,
d'unei pensèron au grèc Mασσα (Massa). D'efiech, lei focèus avián per costuma
d'aduire d'Asia Menora lo nom de Massa en de ciutats, en de castèus, rius, etc.
Rescontram per exemple mai de trenta Massa en Itàlia; sachent que lei mots Mαζα
ou Mασα significan en latin Libum, ofèrta de tortas sagradas. Per rapòrt a la
finala λεις, se tracta d'un formatiu deis adjectius, lei Marselhés estent de
sacrificaires; la ciutat seriá aquela dei sacrificis.

Lo nom grèc Μασσαλία = Massalía (amb l'accent tonic sus lí en lenga grèga)
venguèt en latin Massàlia puei Massília (amb una reculada de l'accent tonic sus
la sillaba ssà o ssí) e passèt ansin a l'occitan Marselha.

Marselha es partejada en 16 arrondiments municipaus, partejats en quartiers (111
au totau). Leis arrondiments son agropats en dos per sectors, e cadun dei 8
sectors a son conseu e son cònsol, coma leis arrondiments de París o de Lion.



https://oc.wikipedia.org/wiki/Biologia

La biologia, dau grèc bios (βιος) e logos (λογος), es la sciéncia de la vida.
Aquesta generalitat etimologica recuèrbe mai d'una realitat :

Lo tèrme de biologia foguèt definit a la fin dau sègle XVIII per lo naturalista
francés Jean-Baptiste de Lamarck : « Tot çò qu'es generalament comun ai vegetaus
e ais animaus coma totei lei facultats que son pròprias a cadun d'aqueleis
èssers sensa excepcion, deu constituir lo solet e vast objècte d'una sciéncia
particulara qu'es pas encara fondada, qu'a pas manco de nom, e que li donarai lo
nom de biologia. »

D'autrei disciplinas son associadas a la biologia, coma la genetica o sciéncia
de l'ereditat. Un dei concèptes clau de la biologia es lo principi de
l'evolucion. La filogenia retrai ansin l'evolucion deis organismes e la
paleontologia estúdia leis organismes fossils e cèrca de retraire son evolucion.
Aquelei disciplinas s'apielan sus la taxinomia (o sistematica), qu'a per tòca de
classificar leis èssers vius per fin de leis agropar en ensems (genre, familha,
espècias, menas, eca.) pron semblants per èssers comparats entre elei dins lo
temps e l'espaci.

Lei progrès rapids de la biologia suscitan de còps d'interrogacions filosoficas,
de lanhas dei gròssas, finco una fòrta oposicion de certaneis associacions o
organizacions non governamentalas (ONG). Citem especialament : l'avortament , lo
clonatge, leis organismes modificats geneticament, lo sequençatge e lei
problèmas de proprietat que ne resultan.



https://oc.wikipedia.org/wiki/Arle

Arle (oficialament en francés Arles) es una vila d'Occitània, en Provença e es
la capitala de Camarga. Es una comuna dau departament dei Bocas de Ròse dins la
region administrativa de Provença-Aups-Còsta d'Azur. Son animal totemic es lo
leon. Lo gentilici es arlatenc -a.

Lo nom d’Arle deriva d’Arelate, mot d’origina celtica significant luec situat
près de l’estanh, per referéncia ais terrenhs sanhós qu'enròdan la ciutat.
Durant l'Edat dau Fèrre (sègle VIIIen-IIen avans J.-C.), Arle èra un dei
principaus oppida celtics de Mediterranèa. Vèrs 50 av. J.-C., Juli Cesar sona
encara la ciutat Arelate dins sei Comentaris sus la Guèrra civila (I, 36, 4).

Arle se situa a la broa de Ròse, ont comença son dèlta a la pòrta de Camarga. La
vila la bastiguèron au sègle VI sus un ròc que domina la riba senèstra de Ròse e
se desvolopèt vèrs l'oèst, sus la riba drecha (quartier de Trincatalha) puèi au
Sud (quartiers dau Borg Vièlh, de la Roqueta e de Barriòu) e au Nòrd (quartiers
de Montplaser e de Trebon). La preséncia de paluns a l'èst a limitat son
desvolopament dins aquela direccion. La vila d'Arle es marcada fortament per la
preséncia de Ròse que la còpa en dos e que demòra encara, a l'ora d'ara, una
menaça a causa de seis aigats.

Lo Mejan se situa entre lei quartiers de la Ciutat a l’èst e au sud, de la
Roqueta a l’oèst e de Ròse au nòrd; lo quartier ocupa una superfícia modesta dau
centre de la vila e son abitat se distinguís pauc dei quartiers vesins. Son
istòria remonta a la renaissença medievala de la vila. Encuei, ambe l’arribada
deis edicions Actes Sud, lo quartier a pres una orientacion culturala e aperten
tanben au sector suvagardat de la vila.

Sonat autrecòps, Borg dei Porcelets o Vielh Borg lo quartier de la Roqueta se
situa entre Ròse, lo baloard Clemenceau e la carriera Gambetta. Lo nom de Borg
deis Porcelets remonta au sègle XI quora lo quartier èra lo fèu dei senhors
arlatencs. Lo tèrme de Vielh Borg li foguèt bailat per oposicion au quartier dau
nòrd d’Arle creat pauc après e apelat lo Borg Nòu. Après estre estat un quartier
de pescadors e de mestiers liats au flume dusca l’arrivada dau camin de fèrre au
mitan dau sègle XIX, la Roqueta ambe seis ostaus estrechs e seis otèls
particulars, es encuei un quartier de 2500 abitants que coneis un reviscòl
important ambe l’implantacion de fòrça botigas e comèrcis.



https://oc.wikipedia.org/wiki/1926

Revirada totala de la coalicion deis adversaris de Stalin. D'efèct, gràcias au
partit qu'èra principalament format per sei partisans dempuei la fin dei purgas
de 1921-1924, Stalin capitèt aisament de condamnar lo « fraccionisme » de seis
opausants (Trotski, Kamenev, Zinoviev...).

Publicacion per Erwin Schrödinger (1887-1961) dins leis Annalas de Fisica d'un
article fòrça importanta a prepaus dau problema de quantificacion dei vectors
pròpris. Aqueu trabalh marquèt una etapa importanta dau desvolopament de la
mecanica quantica modèrna e foguèt a l'origina deis equacions de Schrödinger.
Aplicat a la teoria atomica, aquò permetèt de desvolopar lo modèl atomic de
Schrödinger. En 1933, Schrödinger foguèt guierdonat dau Prèmi Nobel de Fisica
(partejat ambé Paul Dirac) per aqueu trabalh.

Après l'invencion dau premier vaccin veterinari còntra lo tetanòs en 1924, un
grop format de Pierre Descombey, Gaston Ramon e de Christian Zoeller capitèt
d'adaptar lo vaccin a l'èsser uman. Aquò permetèt de generalizar la vaccinacion
a la màger part de la populacion e lo tetanòs es uei vengut una afeccion
relativament rara dins lei país desvolopats — en revènge, dins leis annadas
2000, causava totjorn la mòrt de 500 000 personas per an.



https://oc.wikipedia.org/wiki/Vallelado

Vallelado es una comuna espanhòla situada a l'extrèm nòrd-oèst de la província
de Segòvia, dins la comunautat autonòma de Castelha e Leon. Sos estatjants
s'apèlan los Valleladenses.

Vallelado fa partida de l'intercomunalitat nomenada Comunidad de Villa y Tierra
de Cuéllar (es). Aperten a la region naturala de Tierra de Pinares (es) (Tèrra
de Pinedas). Se tròba dins lo bacin de Duero, al nòrd de la Sèrra de Guadarrama.
Es a 165 km de Madrid, 73 km de Segòvia, 43 km de Valhadolid e 10 km de Cuéllar.

Sa superficia cobrís 36,84 quilomètres carrats. La localitat se situa a 779
mètres d'altitud, mas los puèges que l'enròdan culminan a 870 mètres. Vallelado
comptava 718 estatjants en 2015. Son clima es mediterranenc d'influéncia
continentala, amb d'ivèrns longs e freges e d'estius corts e cauds.

Lo còr de vila s'estrema al pè del costal de la Bodeguilla, sus la riba esquèrra
del rèc Horcajo. Al mitan de la pineda, dins lo sud de la comuna, se recapta
l'agradiu espaci natural del riu Cega (es) amb una paissièra, una pescariá e lo
pont de Minguela o pont Vièlh.

L'immigracion europenca de l'Edat de Fèrre (sègle IX ab. J.-C.) aumentèt lo
nombre de lòcs abitats. I aviá, a-n-aquela epòca, d'abitacions sul site del Pico
de Torre (al mièg de la comuna) e sus las broas del riu Cega.

Lo pòble celtic dels Vaccèus (es) vivián, almens dempuèi lo sègle IV ab. J.-C.,
dins lo bacin de Duero, quand foguèron someses pels Romans al sègle I ab. J.-C.

Los Visigòts s'establiguèron sul territòri actual de Vallelado a partir del
sègle VI, dins de vilatjòts d'uèi desapareguts coma Óvilo.

La dominacion arabo-berbèra, dins la Tierra de Pinares, durèt del sègle VIII al
Xn. Pasmens a Cuéllar, l'arqueologia e l'arquitèctura mudejar remembran la
preséncia de musulmans, fins al sègle XV.

La fondacion del vilatge de Vallelado correspond al periòde del repòblament
crestian, pendent la Reconquista dels sègles XI e XII.

En 1247, lo toponim « Sancto Thomé de Valelado » apareis pel primièr còp dins un
document. « Valelado » deriva probablament del latin « Vallem Latum » que
significa « val larga ». Tre 1320, lo nom es atestat, sens la mencion del sant,
dins sa grafia actuala : Vallelado. Foguèt, dins lo passat, en concurréncia amb
la varianta « Valle-helado ».

En 1765, la comuna de Torre (es), per de rasons economicas, es integrada a la
circonscripcion de Vallelado.

De 1808 a 1812, la region es ocupada per las tropas de Napoleon cantonadas a
Coca e Villeguillo. Vallelado e los vilatges vesins deguèron pagar d'impòstes
suplementaris e aprovisionar, a malas penas, los Franceses, mas tanben tot còp
los guerrilleros que combatián l'envasidor. En 1812, l'armada de liberacion
anglo-ispano-portuguesa traversèt la Tierra de Pinares, amb lo quite lòrd
Wellington, e la calguèt avidar parièrament, maldespièch d'una granda misèria.

Pendent las Guèrras Carlistas, la contrada demorèt leiala al poder en plaça. La
vila de Cuéllar foguèt presa dos còps per las tropas sediciosas, en 1838 e en
1873.

Quand s'amodèt la Guèrra Civila de 1936-1939, Castelha la Vièlha passèt
rapidament jol contraròtle del camp nacionalista. La linha de front
s'estabilizèt dins la Sèrra de Guadarrama. Pasmens, patiguèron localament las
repressions (particularament a Cuéllar e Coca) e Vallelado perdèt, dins las
zònas de conflicte, qualques uns de sos filhs.

En 1955, Sant Tomàs, la glèisa parroquiala, cramèt parcialament. Acabèron de la
tornar bastir en 1961. Ten una crotz processionala d'argent del sègle XVI e un
ensemble, fòrça ancian tanben, d'estatuas policròmas.

Dins las pèças irrigablas fan venir de bledas, de carròtas, de trufets e, mai
que tot, lo famós alh blanc. Devengut lo legum emblematic de Vallelado, es
representat sus son blason.



https://oc.wikipedia.org/wiki/Per%C3%B3

Peró (Perú en castelhan, Piruw en quíchoa e aimara) es un estat de l'America dau
Sud andina enviroutat per l'Ocean Pacific a l'oèst, l'Eqüator e Colómbia au
nòrd, Brasil e Bolívia a l'èst e Chile au sud. Sa capitala es Lima e a una
superficia de 1 285 216 km². Brèç dei civilizacions precolombianas deis Andes,
foguèt colonizat per Espanha que destruguèt l'Empèri Inca dins lo corrent dau
sègle XVI. Aquò entraïnèt la formacion d'una societat dominada per una
oligarquia de grands proprietaris. Vengut independent a l'acomençament dau sègle
XIX, conoguèt plusors conflictes còntra sei vesins per definir lo traçat de sei
frontieras. Sa vida politica es tanben caracterizada per una instabilitat
politica cronica en causa dei rivalitats que devesisson l'oligarquia ò
qu'opausan lei conservadors, sostenguts per lei militars, ai movements sociaus e
ai partits de senèstra.

Lo territòri perovian a una superficia de 1 285 216 km². Se pòu devesir entre
tres regions principalas que son lo litorau, leis Andes e la Seuva Amazonica :

L'idrografia peroviana es organizada a l'entorn de tres bacins principaus que
reprenon l'organizacion generala de la geografia fisica dau territòri :

Peró se situa a de latituds tropicalas mai son clima despend tanben de la massa
montanhosa deis Andes, de l'influéncia dau corrent oceanic freg de Humboldt e de
l'influéncia dau fenomèn climatic El Niño. Tres zònas climaticas diferentas en
partida liadas a la topografia pòdon ansin se destriar. Lòng dau litorau, lo
clima es sec ambé de precipitacions feblas (mens de 100 mm en Lima). En foncion
de la temperatura, es desertic caud lòng dau litorau nòrd e oèst e desertic freg
lòng dau litorau sud-oèst. Dins lei regions centralas e nòrd, lo clima es fòrça
umid e generalament de tipe eqüatoriau ò tropicau ambé doas sasons dei pluejas
ben marcadas e de precipitacions superioras a 2 000 mm anuaus dins mai d'una
region. Enfin, au sud, se troba una region amb un clima temperat.

En 2014, la populacion de Peró èra estimada a 30,1 milions d'abitants siá
aperaquí 5% de la populacion d'America da Sud. Conoguèt una aumentacion rapida
dins lo corrent deis annadas 1960 passant de 10,4 milions en 1960 a 29,1 milions
en 2009. Pasmens, aquela creissença es relativament moderada a respèct deis
autrei país de la region e la natalitat demeniguèt d'un biais important entre
1995 e 2000 en causa d'una campanha d'esterilizacion fòrçada. En 2014, lo taus
de natalitat èra de 2,2 enfants per frema. La populacion èra relativament jova
amb un temps median egau a 27 ans. L'esperança de vida èra de 73,2 ans en 2014.

Aquela populacion es principalament installada lòng dau litorau e dins lei
regions pus bassas deis Andes. Lei aglomeracions pus importantas se situan dins
aqueleis endrechs levat Iquitos que se troba au nòrd-èst dins lo bacin
d'Amazonas. Son Lima (9,9 milions d'abitants en 2015, compres lei 1,9 milions de
l'aglomeracion de Callao), Trujillo (950 000 abitants), Arequipa (920 000
abitants), Chiclayo (811 000 abitants) e Piura (517 000 abitants). En revènge,
certanei regions dau país, especialament dins la Seuva Amazonica, son quasi
vuejas ambé mens de 2 ab/km².

La composicion etnica de Peró es fòrça variada gràcias a cinc sègles de
mestissage. Seis originas principalas son lei populacions indigènas, lei colons
espanhòus e leis esclaus africans. Dins lo corrent dau sègle XIX, après
l'independéncia, un nombre non negligible d'imigrats venguts deis Illas
Britanicas, de França, d'Alemanha, d'Itàlia, de China e de Japon s'installèron a
son torn dins lo país. Durant aqueu periòde, un flux regular se mantenguèt
tanben dempuei Espanha. L'identificacion deis abitants a una etnia es donc uei
pas totjorn clara e es variabla en foncion deis estudis. Lei mestís forman lo
premier grop (47 a 60%) e leis Amerindians lo segond (25 a 30%). Lo nombre deis
Europèus (ò Blancs) presentan de variacions fòrtas e un percentatge variant de 5
a 20%. Leis Asiatics forman una minoritat gropant de 4 a 6% de la populacion.

Peró es un estat multilingua amb au mens 120 lengas diferentas parladas sus son
territòri. L'espanhòu es la lenga oficiala dau país. Es tanben la lenga mairala
de la màger part de la populacion (83,9% en 2007). Lo quíchoa e l'aimara,
respectivament lenga mairala de 13,21% e de 1,76% deis abitants, an un estatut
de cooficialitat assegurat per la constitucion dins lei regions onte predominan.
Leis autrei lengas son parladas per 0,91% de la populacion.

En fòra de l'espanhòu, lenga latina eiretatge de la colonizacion, lei lengas
parladas en Peró son gropadas au sen de 14 familhas principalas e divèrseis
isolats. Pasmens, la màger part son menaçadas de disparicion en causa dau declin
demografic de certanei comunautats indigènas, de la discriminacion anti-indigèna
e de la lònga indiferéncia dau govèrn regardant lo subjècte.

Peró es un país crestian e sustot catolic qu'au mens 77% de la populacion se
revendicava d'aquela religion en 2013. Lei protestants (13%) formavan la
premiera minoritat religiósa. Son devesits entre mai d'una glèisa diferenta mai
sa proporcion aumenta regularament dempuei leis annadas 1980. Divèrseis autrei
religions (mormons, bodistas... etc.) gropavan aperaquí 7% deis abitants. Enfin,
lo rèsta se declarava agnostic ò atèu.

La constitucion peroviana assegura la libertat religiosa per la populacion.
Pasmens, en vertut d'un acòrd signat en 1980 ambé la Glèisa Catolica, lo
catolicisme a un estatut especiau e privilegiat. Es l'unica religion ensenhada
au sen dau sistèma educatiu dau país, la Glèisa a certanei privilègis fiscaus e
l'imigracion de trabalhaires catolics es facilitada. En mai d'aquò, de simbòls
catolics (crucifiç, imatges de la Verge... etc.) se troban dins cada bastiment
public.

La Preistòria umana peroviana es fòrça mau coneguda en causa de la manca de
vestigis. Lei traças pus ancianas de preséncia umana en Peró datan d'au mens
22 000 ans. Lei populacions d'aqueu periòde èran probablament de nomadas que sa
subsisténcia èra basada sus la caça e la culhida. Lo mestritge de la fabricacion
d'otís de pèira sembla apparéisser i a 17 000 ans. La sedentarizacion e lo
desvolopament de l'agricultura foguèron un procès lòng liats au reculament dei
glaciers andins.

Lei progrès de la sedentarizacion, de l'agricultura e la pesca e lo reculament
dei glaciers favorizèron l'emergéncia de culturas e de civilizacions
vertadieras. La pus anciana es la civilizacion de Caral apareguda au començament
dau millenari III av. JC dins la region de Trujillo. Presentava ja plusors
trachs pròpris ai civilizacions andinas ulterioras coma una arquitectura massiva
caracterizadas per de bastiments piramidaus, l'existéncia d'un panteon
politeïsta, la formacion de centres urbans de talha importanta ò la realizacion
de geoglifs. Mestrejava la produccion e la teissedura dau coton mai en revènge,
conoissiá pas l'usatge de la terralha. Semblava tanben pas conóisser de
conflictes armats car leis arqueològs an pas descubèrt d'armas ò de bastiments
militars dins lei vestigis d'aquela civilizacion.

La civilizacion de Caral dispareguèt dins lo corrent dau sègle XVIII av. JC
probablament en causa de cambiaments climatics entraïnats per lo fenomèn El
Niño. Au començament dau millenari I av. JC, apareguèron doas civilizacions
novèlas lòng dau litorau que mestrejavan de tecnicas de fabricacion de la
terralha. La cultura de Chavín apareguèt vèrs 1 000 av. JC. Conoguèt son apogèu
entre 800 e 200 av. JC avans sa disparicion rapida au començament dau sègle II
av. JC. Introduguèt la metallurgia dau bronze e de l'aur dins la region,
melhorèt lei tecnologias textilas, domestiquèt lo lama e inventèt la premiera
forma andica d'art visuau conegut ambé l'escultura d'estèlas representant de
divinitats. Au nivèu politic, sembla formar un estat teocratic dominat per lo
clergat de divinitats inspiradas per leis imatges dau puma e dau jaguar. La
cultura de Paracas faguèt son aparicion vèrs 800 av. JC, conoguèt son apogèu en
600-400 av. JC e foguèt absorbida au sègle II av. JC per la civilizacion de
Nazca. Desvolopèt la teissedura de la lana e la deformacion volontària dei
cranis.

Lo periòde classic dei civilizacions precolombianas es caracterizat per un
isolament important de cada cultura que forman d'entitats politicas liadas entre
elei per de cambis comerciaus mai refusant autrament de durbir sei frontieras
ais estrangiers. Aquò favorizèt donc un desvolopament regionau ambé de culturas
fòrça diferentas mai estendudas sus un territòri relativament limitat.

De 200 av. JC a 600, doas culturas se destrian que son la cultura de Moche,
situada lòng dau litorau nòrd-oèst, e la cultura de Nazca, establida lòng dau
litorau sud. La premiera èra caracterizada per de terralhas de qualitat auta
ornadas d'escènas realistas que son de fònts importantas per estudiar son
organizacion sociala. Conoguèt un declin rapide après 700 e dispareguèt dins lo
corrent dau sègle VIII. La cultura de Nazca, eissida de la cultura de Paracas,
es famosa per sei geoglifs mai mestrejava tanben de tecnicas de fabricacion de
terralhas policromas. Conoguèt una crisi grèva vèrs 350 qu'entraïnèt
l'aclapament volontari de Cahuachi, santuari major dei Nazcas, mai lo procès de
disparicion de la cultura nazca foguèt lòng e s'acabèt probablament dins lo
corrent dau sègle VIII.

Au començament dau sègle VII, la preponderància passèt ai vilas de Tiwanaku,
installada au sud dau Lac Titicaca, e de Wari, establida dins la region
d'Ayacucho. Lei dos centres èran de metropòlis religiosas importantas que son
clergat aviá un raionament culturau important sus lei regions vesinas. Tiwanaku
desvolopèt una agricultura intensiva gràcias a la bastida d'un ret d'aigatge e
aurià federat un reiaume important ambé la somission de mai d'un prince locau a
l'autoritat e au prestigi dei prèires de la vila. Dispareguèt après 1200 en
causa d'una crisi agricòla entraïnada per un assecament dau clima. Wari adoptèt
un modèl diferent caracterizat per una expansionisme militar agressiu e la
formacion d'un reiaume ierarquizat (bastidas de rotas, de capitalas
províncialas... etc.) que prefiguran l'Empèri Inca. Lei regions somesas foguèron
tanben colonizadas e esplechadas au profiech de la capitala. Pasmens, una crisi
economica e agricòla entraïnèt la disparicion rapida dau reiaume a partir de
l'an 1000 ambé l'abandon de Wari e la restauracion de l'independéncia dei pòbles
vencuts.

A partir dau sègle XII, la diversitat culturala de la region venguèt fòrça
importanta ambé l'emergéncia de mai d'un pòble a l'origina de culturas
distintas. La pus importanta foguèt la cultura chimú que se formèt dins la
meteissa region que l'anciana cultura de Moche. Formèt un estat centralizat e
ierarquizat dirigit per un sobeiran absolut dich « Ci-quic ». Sa capitala,
Chanchan, agantèt 60 000 abitants gràcias a la bastida de rets importants de
rotas, de canaus e de fortificacions. A partir de 1200, acomencèt una politica
de conquista militara dei regions vesinas mai foguèt a son torn vencut e ocupat
per l'Empèri Inca dins lo corrent deis annadas 1460. En parallèl, lo periòde
veguèt la formacion d'estats aimaras dins lei regions montanhósas. S'organizèron
pauc a pauc en dos reiaumes dichs Urcussuyu principalament centrat sus lo
versant occidentau e Umasuyu estendut sus lo versant orientau.

L'Empèri Inca se formèt vèrs 1200 a partir d'una dinastia installada dins la
vila de Cuzco. Lo tèrme « inca » designa aquela dinastia mai lo nom dau pòble
ocupant Cuzco, que parlava quíchoa, es desconegut. Lo seten sobeiran inca,
Yahuar Huacac, capitèt d'instaurar sa dominacion sus tota la vau. Son successor
Viracocha Inca foguèt obligat d'abandonar la capitala après una desfacha grèva
còntra lei Chancas en 1438. Son fiu Yupanqui menèt la còntra-ofensiva que
s'acabèt per la victòria de Yahuarpampa. Lo venceire prenguèt alora lo títol de
Pachacutec (« lo Reformator », 1438-1471) e acomencèt una politica d'expansion
militara. Fins a sa mòrt, leis armadas incas conquistèron leis estats aimaras
principaus e lo Reiaume Chimú. Son fiu Tupac Yupanqui (1471-1493) contunièt sa
politica e sei fòrças agantèron Quito e lo nòrd dau Chile actuau onte se
turtèron ais Araucans. Remplaçat per son fiu Huyana Capac (1493-1527), l'Empèri
Inca assegurèt son contraròtle de la region de Quito e ocupèt una partida dau
litorau chilen sensa capitar de rompre la resisténcia araucana.

L'Empèri Inca foguèt l'estat pus organizat de l'America Precolombiana. Son cap
èra un monarca absolut dich Sapa Inca, considerat coma lo fiu dau Dieu-Soleu.
Cada abitant fasiá d'una partida d'una casta amb un ròtle ben definit. La
mobilitat d'una casta a una autra èra rara e necessitava de meritis
escepcionaus, generalament sus lo prat batalhier. Lo territòri èra devesit entre
tres lòts atribuits ai besonhs dau clergat, ai besonhs deis armadas e de l'Estat
(qu'èra cargat de formar de resèrvas de manjar en cas de famina) ai besonhs deis
abitants. En despiech de l'abséncia d'un sistèma d'escritura, l'adminitracion
inca conoissiá lei matematicas e èra en estat de tenir dei còmptes precís dei
produccions e de la man d'òbra. Un sistèma de corvadas permetiá de bastir de
rotas, de transpòrtar de marchandisas ò de requisicionar de guerriers.

Per unificar l'Empèri, leis Incas impausèron l'utilizacion dau quíchoa, lo culte
dau Dieu-Soleu (pasmens sensa enebir lei cultes ja establits) e desportèron lei
pòbles ostils dins de regions centralas de l'Empèri per facilitar sa somission.
Lei pòbles integrant l'Empèri d'un biais volontari ò sensa resisténcia
significativa aguèron en revènge lo drech de gardar una autonòmia locala mai ò
mens importanta. Un ret de rotas e d'ostalariás permetiá lo desplaçament rapide
deis armadas e dei messatges.

La conquista espanhòla se debanèt de 1532 a 1571. Foguèt lònga en causa de la
resisténcia de la dinastia inca mai facilitada per lei divisions intèrnas de
l'Empèri e lei malautiás vengudas d'Euròpa que decimèron la populacion (12
milions d'abitants en 1530, 1,3 milion en 1570). D'efèct, la mòrt de Huayna
Capac entraïnèt una guèrra civila per sa succession entre Huascar (1527-1532) e
Atahualpa (1532-1533). Lo premier dispausava d'una armada pus importanta e èra
installat dins la capitala mai son rivau teniá de fòrças pus experimentadas. Una
tiera de combats saunós de Quito a Cuzco li permetèt de conquistar lo poder mai
laissèt de divisions prefondas.

Tre la fin de la guèrra civila, un contingent de conquistadors espanhòus
comandat per Francisco Pizarro desbarquèt dins l'Empèri. Pauc nombrós (180
soudats, 37 cavaliers), leis Espanhòus empurèron lei divisions entre pòbles
amerindians per trobar d'aliats còntra leis Incas. Lo 16 de novembre de 1532,
capturèron Atahualpa a la batalha de Cajamarca. Pizarro demandèt un recapte
important per sa liberacion puei l'executèt per desorganizar l'Empèri entraïnant
la presa de Cuzco. Pasmens, una partida de l'Empèri assaièt de resistir ajudada
per lei combats fratricidas entre conquistadors (partisans de Pizarro còntra
partisans d'Almagro, 1536-1542). Ansin, un subrevivent de la dinastia inca dich
Manco Inca II poguèt crear lo Reiaume de Vilcacamba que demorèt un centre de
resisténcia fins a sa conquista en 1572.

Après la conquista espanhòla, lo territòri perovian foguèt integrat au sen de
l'Empèri Espanhòu e de seis institucions que permetián d'esplechar sei ressorsas
au profiech d'Espanha e d'una minoritat de grands proprietaris terrenaus. Aquel
empèri èra dirigit per lo Conseu deis Índias installat en Espanha. Pasmens, en
causa dei distàncias importantas entre America e Euròpa, una administracion
coloniala foguèt creada. Peró venguèt ansin lo centre de la Vice-Reialtat de
Peró que son sèti èra situat en Lima fondada en 1535. Aquela institucion èra
cargada de la gestion deis afaires administratius, financiers e economics dei
possessions espanhòlas d'America dau Sud franc de Veneçuèla. Pasmens, èra
devesida entre d'audiencias installadas a Panama, Santa Fe de Bogota, Quito,
Santiago e La Plata que tenián d'autonòmias fòrça importantas en causa dei
distàncias entre aquelei vilas e Lima.

Lo nivèu inferior de l'administracion èra ocupat per lei governadors de
províncias e per leis autoritats localas, especialament aquelei dei vilas
qu'èran elegits per lei captaus. Una caracteristica d'aquela administracion èra
l'importància de la corrupcion entre lei foncionaris. D'efèct, certanei,
magerament lei corregidors que tenián de poders fiscaus e de policía, èran mau
pagats per lo govèrn espanhòu e assaiavan donc de s'enriquir au detriment de la
populacion. Lei zònas poblats d'Indians foguèron generalament pus tocadas per
aqueu fenomèn.

La darriera institucion importanta de l'Empèri Espanhòu èra la Glèisa. Format
unicament de Blancs fins a la segonda mitat dau sègle XVIII, èra caracterizat
per sei ressorsas economicas fòrça importantas e per la rivalitat permanenta
entre lei diferents òrdres religiós e lo clergat secular. La richessa de la
Glèisa èra liada ai dons e ai laissas dei fidèus, lei revenguts eissits
d'aquelei bens e lo dèime. Gràcias a aquelei ressorsas, la Glèisa poguèt
finançar la bastida de glèisas, s'ocupar de l'ensenhament e de la santat, ajudar
lei paures e prestar de sòus. Enfin, aguèt un ròtle major dins l'evangelizacion
deis Indians e contunièt per la seguida de considerar que lei pòbles auctonòms
fasián partida de son ressòrt.

Lei resèrvas e jaciments d'aur e d'argent concentrèron inicialament l'atencion
deis Espanhòus. En particular, la descubèrta d'un jaciment d'argent fòrça
important a Potosi aguèt una gròssa influéncia sus lo desvolopament de Peró ambé
la creacion d'una rota Lima-Potosi que venguèt l'axe principau dau Peró
coloniau. Se formèt alora doas zònas economicas diferentas :

Lei minas de Potosi assegurèron la mitat de la produccion d'argent de l'Empèri
Espanhòu de 1550 a 1650 mai la produccion declinèt a partir de la fin dau sègle
XVII. L'activitat principala venguèt alora l'agricultura que son desvolopament
foguèt rapidament encoratjat. Se formèt alora un modèl de tenements fòrça grands
tenguts per una aristocracia terrenala (hacienda).

La societat ispanoamerica se devesiguèt entre dos ensems separats. Lo premier
èra la societat coloniala formada de Blancs, d'Africans, de mestís e d'Indians
vivent en fòra de sa comunautat d'origina. Lo segond èra l'ensems dei
comunautats indianas gaire mestissadas que gardavan sa lenga e de trachs indians
fòrça importants.

Lei Blancs èran principalament originaris d'Espanha. Dins aquò, l'emigracion dei
Blancs vèrs Peró es mau coneguda car lei documents oficiaus s'interessèron
solament ais arribadas legalas. Òr, de clandestins nombrós arribèron tanben dins
lei colonias espanhòlas. Dins lo corrent dei generacions, lei Blancs se
devesiguèron entre dos grops dichs criollos per designar aquelei nascuts sus lo
territòri american e peninsulares per designar aquelei d'Espanha. Dos principis
importats de l'aristocracia europèu dominèron son mòde de vida : la volontat de
tenir de tenements importants e la volontat de conservar la « puretat » de son
sang. Coma lei familhas de criollos avián quauquei rèires mestís, aquò entraïnèt
l'aparicion de prejutjats dei peninsulares còntra lei criollos. Pasmens, que
situacion que siegue, de grops de familhas blancas, mesclant criollos e
peninsulares, se maridant entre elei dominavan la societat. En dessota de
l'aristocracia terrenala, existiá tanben una classa mejana blanca formada
d'artesans, de marchands, de foncionaris, de regidors ò proprietaris terrenaus
mejans. Coma l'elèit, donavan fòrça d'importància a la « puretat » de son sang e
assaiavan d'exclure lei non Blancs de seis activitats per ne'n limitar la
concurréncia economica e sociala.

Leis Africans foguèron inicialament utilizats coma esclaus dins lei plantacions
e lei minas. Pasmens, tre la fin dau sègle XVII, leis afranquiments acomencèron
de se generalizar e, dins lo corrent dau sègle seguent, la màger part dei
populacions originàrias d'Africa venguèron liuras. En revènge, aquela liberacion
s'acompanhèt pas d'un progrès sociau e leis Africans demorèron dins lo debàs de
la societat.

Lei populacions mestissadas apareguèron rapidament après la conquista espanhòla
en causa dau nombre limitat de fremas espanhòlas. De mai, en despiech dau sostèn
de la Glèisa a l'arribada de fremas vengudas de la Peninsula Iberica, lei
relacions en fòra dau maridatge entre Espanhòus e Indianas contunièron. Dins
aquò, aquelei mestís èran generalament bandits per lei Blancs siá per de rasons
religiosas (lei mestís èran sovent nascuts en fòra dau maridatge) siá en causa
dau risc de concurréncia economica. Ansin, divèrsei lèis foguèron adoptadas per
enebir certanei domenis economics ò mestiers ai mestís. L'aplicacion d'aqueu
sistèma evolucionèt pauc a pauc segon lei regions en causa de la generalizacion
progressiva dau mestissatge au sen de la societat ispanoamericana. Tre lo sègle
XVI, lei premierei falhas apareguèron ambé la creacion dei habilitaciones
permetent ai mestís d'èsser considerats coma de Blancs en cambi dau pagament
d'una soma. De mestís eissits de relacions entre Blancs e Africans ò entre
Indians e Africans existián tanben. Pasmens, avián encara mens de consideracions
que leis autrei mestís.

Lei comunautats indianas gaire mestissadas e demoradas alunchadas de la societat
coloniala gardèron una partida importanta de sei trachs pròpris e son a
l'origina de la societat indiana actuala. Au començament de la colonizacion,
leis Indians foguèron somés au sistèma de l’encomienda. Aquò èra lo
transferiment dei responsabilitats de proteccion e d'evangelizacion d'un grop
d'Indians dau rèi a un individú privat. En cambi, aquel individú podiá exigir un
tribut ò de corvadas. Aqueu sistèma foguèt fòrça atacat per lei Dominicans,
especialament Bartolomé de las Casas, e en 1542, lo rèi d'Espanha adoptèt lei
Lèis Novèlas qu'ordonèron la restitucion a la Corona deis encomiendas après la
mòrt de sei proprietaris. Pasmens, en fàcia de l'ostilitat dei colons, la
monarquia deguèt finalament adoptar una posicion pus complasenta après una
revòuta dei proprietaris (1544-1548). Premier, acceptèt la prolongacion de
l’encomienda per la durada de vida de l'eiretier de son proprietari. Puei, se
creèt un sistèma suplementari de prolongacion per lei generacions seguentas.

Entre 1569 e 1581, lo vice-rèi Francisco de Toledo creèt un sistèma novèu
d'organizacion dei comunautats indianas que foguèron gropats au sen de
reducciones pagant tributs e corvadas. Perseguida per sei successors, aquela
politica capitèt parcialament car mai d'un Indian capitèt de s'escapar dei
reducciones. Dichs forasteros, aqueleis Indians venguèron generalament obriers
dins lei tenements espanhòus. Aquò entraïnèt de movements de populacions que
favorizèron l'expansion dau quíchoa e de l'aimara dins leis Andes.

Una autra particularitat importanta de la colonizacion de Peró foguèt lo
mantenement d'una partida larga de l'aristocracia inca gràcias a sa
collaboracion ambé lo poder espanhòu. D'efèct, lei caps incas (curacas) foguèron
sovent cargats de la collècta dei tributs. Pasmens, en 1780, l'introduccion de
taxas entraïnèt una revòuta d'un curaca de Cuzco qu'afirmava èsser un descendent
dei sobeirans incas. Prenguèt lo nom de Tupac Amaru II e son insureccion menacèt
Cuzco en 1781 fins au mandadís de renfòrç importants dempuei Lima. La revòuta
entraïnèt tanben una insureccion de caps aimaras qu'assetjèron La Paz en 1781
avans d'èsser vencuts avans la fin de l'annada. Lo bilanç de la guèrra foguèt
saunós (aperaquí 100 000 mòrts) e entraïnèt la disparicion de la màger part de
l'aristocracia amerindiana. De mai, lei mestís venguèron fòrça maufisants car
volián pas èsser associats ambé la revòuta.

En parallèl de l'establiment de la dominacion espanhòla, de campanhas
d'evangelizacion foguèron organizadas per convertir leis Indians au
cristianisme. Aquò acomencèt tre la conquista ambé la destruccion dei temples
pagans, deis idòlas, dei libres religiós indians ò de batejaments generaus de
populacions. Pasmens, aquela estrategia evolucionèt rapidament vèrs de metòdes
pus amagestrats per penetrar dirèctament au sen de la cultura indiana. Ansin, lo
cristianisme catolic se generalizèt sota la forma d'un sincretisme mesclant la
liturgia crestiana, lo culte de la Santa Verge, dei sants, la musica religiosa e
lei processions ambé d'elements e de rites eissits de la religion precolombiana
anciana.

Enfin, l'afondrament demografic foguèt la darriera caracteristica de la societat
indiana après la conquista. D'efèct, en causa dei conflictes, dau trabalh fòrçat
e, subretot, dei malautiás vengudas d'Euròpa qu'èran desconegudas sus lo
continent american (vairòla...), lo nombre d'Indians demeniguèt fòrça
rapidament. L'amplor d'aqueu fenomèn es mau conegut en causa de l'abséncia de
donadas precisas sus la populacion avans l'arribada deis Espanhòus. Regardant
l'èx-territòri inca, leis estimacions èra de 12 milions d'abitants e de solament
1,3 milion en 1570 e 700 000 en 1620. De mai, lei migracions d'Indians en
direccion dei centres economics de la societat ispanoamerica, especialament lei
regions minieras, agravèron lo despoblament dei territòris indians. Pasmens, au
contrari dei territòris mesoamericans, aquò entraïnèt pas una disparicion totala
deis institucions socialas amerindianas que se mantenguèron, especialament una
partida de l'aristocracia que collaborèt activament ambé leis Espanhòus.

Felipe II (1556-1598) assaièt d'organizar la gestion e de l'administracion de
l'empèri coloniau espanhòu. Pasmens, en causa dei distàncias e de la superficia
estendudas, la Corona mau capitèt e l'autoritat reiala declinèt pauc a pauc. En
parallèl, la poissança militara d'Espanha s'afebliguèt. Après la desfacha a
l'eissida de la Guèrra de Sèt Ans (1756-1763), lo govèrn de Madrid decidiguèt
tornarmai de s'ocupar de l'organizacion de sei colonias. L'influéncia dei
familhas de criolos foguèt tanben reducha ambé la creacion de pòstes
administratius importants fisats a de peninsulares.

Aquelei reformas permetèron ansin de melhorar lei revenguts reiaus. Pasmens,
aquò entraïnèt un maucontentament important, magerament au sen dei criolos,
basat sus l'aumentacion deis impòsts, lo ròtle important donat ai peninsulares ò
lei limits comerciaus impausats per lo monopòli espanhòu. Ansin, una partida
importanta de l'elèit revendicava un reequilibratge dei cambis e dei relacions
ambé la metropòli. Pasmens, en Peró, après la revòuta de 1780-1781, la màger
part dei mestís e dei criolos èran prudents que gardavan la remembrança dei
combats. De mai, donavan d'importància a sei privilègis e leis idèas dei Lutz
avián per exemple gaire de partisans.

A l'acomençament dei guèrras d'independéncia sud-americanas, la prudéncia dei
mestís e dei criolos engatjèt Peró dins lo camp espanhòu. En 1810, Lima venguèt
donc lo centre de concentracion dei tropas espanhòlas e leis autoritats localas
contentèron divèrsei demandas dei criolos per ganhar son sostèn. En 1810-1811,
lei fòrças basadas en Peró rebutèron una ataca de la junta independentista de
Buenos Aires. En 1814-1815, la còntra-ofensiva generala ordonada per lo rèi
Ferrand VII permetèt de reconquistar una partida dei colonias rebèlas e
d'assegurar tornarmai lei comunicacions entre Peró e la metropòli. Pasmens, ambé
la revòuta liberala deis annadas 1820, Espanha foguèt afeblida per de conflictes
intèrnes. Leis insurgents prenguèron tornarmai l'avantatge. Peró foguèt ansin
conquistat per Simon Bolívar en 1823. Proclamat « Liberator », lo venceire
recebèt de poders dictatoriaus l'annada seguenta per resòuvre lei conflictes
politics perovians. Dotèt lo país novèu d'una constitucion autocratica.

La question principala de l'après-guèrra d'independéncia èra aquela de l'union
entre Peró e Bolívia. L'oligarquia de Lima i èra gaire favorabla e obtenguèt
satisfaccion en 1826. Pasmens, lei tensions entre lei diferentei faccions dau
país èran encara importantas e l'instabilitat politica venguèt rapidament la
nòrma. Per exemple, lo generau Agustín Gamarra, president de 1829 a 1833, foguèt
obligat de reprimir mai d'una revòuta dins tot lo país en despiech dau
mantenement de son autoritat dins la capitala. Aquò afebliguèt grèvament Peró
que venguèt la buta deis ambicions de Bolívia. En 1835, lei tropas dau generau
bolivian Andres de Santa Cruz intrèron en Peró que foguèt devesit entre dos
estats integrats au sen d'una Confederacion Peru-Boliviana. Dins aquò, la
poissança d'aquel estat èra una menaça per Chile que s'alièt ambé Gamarra que
reprenguèt Lima en 1838. La victòria chilena de Yungay en 1839 permetèt de
restaurar l'independéncia de Peró que contunièt la guèrra còntra Bolívia.
Pasmens, foguèt vencut en 1841 entraïnant la casuda definitiva de Gamarra.

Après aqueu conflicte, leis annadas 1840 foguèron marcadas per lo desvolopament
economic dau país sostengut per l'esplecha dau güano e dei jaciments de saunitre
descubèrts dins lo Desèrt de Tarapaca. Lo generau Ramon Castilla, president en
1845-1851 e en 1855-1862, foguèt la personalitat principala dau periòde.
Aboliguèt l'esclavatge e lo tribut pagat per leis Amerindians, encoratjèt leis
investiments estrangiers e faguèt adoptar una constitucion pus liberala en 1860.

La segonda mitat dau sègle XIX foguèt marcada per mai d'un conflicte implicant
Peró còntra Eqüator (1858-1860), Espanha (1864-1866) e còntra Chile (1879-1883).
Lo premier inaugurèt un conflicte frontalier fòrça lòng regardant lo traçat dau
limit entre Peró e Eqüator qu'èra pas estat clarament definit per leis
Espanhòus. Coma Eqüator voliá vendre un territòri revendicat per Lima per pagar
son deute, una armada peroviana desbarquèt sus lo territòri eqüatorian. I trobèt
un país devesit per una guèrra civila e fòrça instable mai capitèt finalament
d'obtenir l'annulacion de la venda.

Lo segond foguèt una guèrra entraïnada per lo refús de Peró de pagar un deute
datant dau periòde coloniau. Espanha mandèt una flòta que prenguèt lo
contraròtle deis Illas Chincha, fònt importanta de revenguts per l'economia
peroviana gràcias a sei jaciments de güano, e faguèt lo blocus dau país.
Pasmens, lo conflicte se generalizèt ambé la formacion d'una coalicion gropant
Peró, Chile, Bolívia e Eqüator. La revirada d'una ataca espanhòla còntra Callao
causèt lo retirament de la flòta e marquèt la fin de la guèrra. Aqueu succès
renforcèt l'independéncia dei país sud-americans qu'èra encara mau acceptada per
Madrid.

Lo tresen foguèt una guèrra entraïnada per de tensions regardant l'esplecha dei
jaciments de saunitre dau Desèrt d'Atacama entre Bolívia e Chile. Per s'aparar
còntra la menaça chilena, La Paz signèt una aliança defensiva ambé Lima en 1873.
Ansin, en 1879, Peró se trobèt dirèctament implicat dins la guèrra entre sei dos
vesins. Gràcias a sa superioritat, la marina chilena poguèt menar d'atacas
còntra lo litorau e l'armada peroviana subiguèt una desfacha grèva a Tarapaca.
Per faciar la menaça, Nicolas de Pierola se proclamèt dictator en 1880. Dins
aquò, mau capitèt d'empachar la capitulacion de Lima l'annada seguenta, çò
qu'entraïnèt son reversament. Gràcias ai generaus Miguel Iglesias e Andres
Caceres, lei Perovians obtenguèron quauquei succès mai foguèron definitivament
vencuts a la batalha de Huamachuco en 1883. Lo tractat d'Ancon laissèt ai
Chilens tota la region de Tarapaca e permetèt l'ocupacion de Tacna e d'Arica
durant dètz ans. Un vòte èra previst a l'eissida d'aqueu periòde permetent ais
abitants de chausir entre lei dos país mai l'escrutinh foguèt jamai organizat.
La situacion foguèt reglada en 1929 ambé lo partiment de la region : Peró
recuperèt Tacna e Chile gardèt Arica.

Après la Guèrra dau Pacific còntra Chile, lo poder foguèt tengut per doas
faccions diferentas dichas « militaristas » e « civilistas ». Lei militaristas
dirigiguèron inicialament lo país ambé lei generaus Caceres (1886-1890 puei
1894-1895) e Remigio Bermudez (1890-1894). Pasmens, en 1895, una insureccion
menada per l'èx-dictator Nicolas de Piedrola prenguèt lo poder e lo gardèt fins
a 1899 ambé lo sostèn dei civilistas. Restabliguèt lei finanças dau país,
restaurèt la conscripcion obligatòria e lo vòte secrèt. Foguèt remplaçat per
Eduardo Lopez de la Romaña (1899-1903) e José Pardo y Barreda (1903-1907).

Lo periòde veguèt una transformacion importanta de l'economia peroviana ambé lo
reculament de l'importància dei jaciments de saunitre, largament perduts au
profiech de Chile en 1879, e de güano que son esplecha èra venguda pus
malaisada. Per compensar aquelei pèrdas, lo desvolopament de l'agricultura dins
lei regions litoralas, de l'industria miniera andina e la produccion de cauchó
dins la region d'Iquitos foguèt favorizat. En particular, en 1907, un camin de
fèrre foguèt bastit entre Lima e la region miniera de Cerro de Pasco.

Après 1908, lei militaristas reprenguèron lo poder amb Augusto Bernardo Leguia
(1908-1912), Guillermo Billinghurst (1912-1914) e Oscar Benavides (1914-1915).
En 1915, José Pardo retrobèt la presidéncia fins a un còp d'estat de Leguia en
1919. Après una victòria electorala en 1920, modifiquèt la constitucion de 1860
per establir sa dictatura fins a 1930.

Leis annadas de 1930 a 1980 foguèron principalament marcadas per l'oposicion
entre lei fòrças armadas e lo movement progressista de l'Aliança Populara
Revolucionària Americana (APRA). D'efèct, en 1930, un còp d'estat militar
entraïnèt la casuda de Leguia que foguèt arrestat per lo generau Luis Sanchez
Cerro. Dos camps politics se formèron alora gropant d'un caire lei militars e
lei grands proprietaris terrenaus conservadors e d'autre caire l'APRA dirigida
per Victor Raul Haya de la Torre. En 1931, una eleccion organizada per l'armada
permetèt l'eleccion de Sanchez Cerro a la presidéncia qu'enebiguèt rapidament
l'APRA e arrestèt son cap.

En 1932, l'APRA assaièt d'organizar una insureccion a Trujillo que foguèt
durament reprimida per l'armada. Un an pus tard, Sanchez Cerro foguèt assassinat
e remplaçat per l'ancian president militarista Oscar Benavides que decidèt
d'amaisar la situacion. Haya de la Torre foguèt liberat e una constitucion
novèla foguèt adoptada en 1933. Pasmens, aqueu procès foguèt suspendut en 1936
quand l'APRA ganhèt leis eleccions. Lo partit foguèt tornarmai enebit e son cap
exilat. Benavides gardèt lo poder fins a 1939 e son remplaçament per l'oligarca
Manuel Prado y Ugarteche. President fins a 1945, capitèt de redreiçar l'economia
e d'establir una patz civila mai ò mens establa dins lo país. Pasmens, aqueleis
annadas foguèron sustot marcada per una segonda guèrra còntra Eqüator
(1941-1942) regardant lo traçat de sa frontiera comuna. S'acabèt per una
victòria clara de Peró qu'obtenguèt lo contraròtle d'un territòri de 200 000 km²
revendicat per lei dos estats. Pasmens, Quito refusèt aqueu resultat e
mantenguèt sei revendicacions entraïnant doas guèrras suplementàrias en 1981 e
en 1995.

Dins aquò, lei tensions demorèron vivas entre l'APRA e lei militars. En 1944, la
capitada d'una grèva generala entraïnèt de negociacions que s'acabèron ambé
l'eleccion d'un moderat, José Luis Bustamante y Rivero, coma president en 1945.
L'APRA participèt meme au govèrn mai son sostèn ai grèvas e son programa de
senèstra (contraròtle dei pretz... etc.) suscitèt l'ostilitat dei conservadors.
L'assassinat dau cap d'un jornau de drecha agravèt lei tensions amb una
aumentacion dei poders de la polícia. En 1948, un còp d'estat de l'APRA e d'una
partida de la marina mau capitèt e lo generau Manuel Odria, ministre de
l'interior, reversèt Bustamante e prenguèt la direccion dau país fins a 1956.
Fondèt una junta militara que son programa èra de restablir l'òrdre de
l'oligarquia peroviana. L'APRA foguèt tornarmai per lo tresen còp e Haya de la
Torre tornarmai exilat. En 1950, Odria legitimèt son poder amb una eleccion
presidenciala. Ajudat per lo periòde de dinamisme economic entraïnat per la
Guèrra de Corèa, capitèt d'estabilizar la situacion interiora de Peró.

Pasmens, a partir de 1954, de dificultats apareguèron tornarmai ambé la fin de
la guèrra e Odria decidèt de tornar parlar ambé l'APRA. L'ancian president
conservador Manuel Prado foguèt elegit per un segond mandat en 1956 gràcias au
sostèn tacit dau partit de senèstra. De mai, poguèt aprofichar una scission au
sen de l'APRA ambé la creacion per Fernando Belaunde Terry d'un segond partit de
sensètra dich Accion Populara. Après sièis annadas relativament suavas, la lucha
per la succession de Prado opausèt Haya de la Torre, Belaunde e Odria.
L'escrutinh foguèt marcat per de sospicions de fraudas e l'abséncia de venceires
car ges de candidat capitèt d'obtenir lo tèrç dei vòtz necessari a una eleccion.
L'armada intervenguèt donc tornarmai dins leis afaires politics e annulèt
l'eleccion. En 1963, un vòte novèu permetèt a Belaunde, d'ara endavant assegurat
dau sostèn dei conservadors, de venir president. Pasmens, aguèt ges de majoritat
parlamentària dins un Congrès dominat per leis apristas e lei partisans d'Odria.
Ansin, sa politica se turtèt a d'oposicions importantas, especialament son
projècte de reforma agricòla que foguèt blocat per lei grands proprietaris.

Aqueu blocatge institucionau entraïnèt donc un còp d'estat militar menat per lo
generau Juan Velasco Alvarado. Pasmens, au contrari dei regimes militars
precedents, la politica de Velasco Alvarado s'inspirèt largament dei programas
de l'APRA e de l'Accion Populara ambé la nacionalizacion de divèrsei sectors
economics (petròli, minas... etc.), l'organizacion d'una campanha
d'alfabetizacion ò una reforma agrària regardant sèt milions d'ectaras. Aquò
recebèt inicialament un acuèlh favorable de part de la populacion mai de
dificultats administrativas e financieras venguèron una fònt de maucontentament.
En 1975, la repression d'una manifestacion dins la capitala faguèt un centenau
de victimas e Velasco Alvarado foguèt remplaçat per lo generau Francisco Morales
Bermudez. Demorèt en plaça fins a 1978 e apliquèt una politica economica
ortodòxa dirigida per lo FMI. Aquò entraïnèt de grèvas repetidas e la repression
venguèt mai e mai dura.

D'efèct, en 1978, lei militars foguèron obligats de laissar lo poder e una
assemblada constituenta foguèt elegida. Belaunde e l'Accion Populara ganhèron
leis eleccions organizadas en 1980. Pasmens, sa politica liberala agravèt la
crisi dau país entraïnant una demenicion dau nivèu de vida e una multiplicacion
dei grèvas. Aquò entraïnèt l'aparicion de la guerilha maoïsta dau Sendier
Luminós. A partir de 1982-1983, Belaunde ordonèt a l'armada de restablir l'òrdre
e de luchar còntra la subversion entraïnant un conflicte interior saunós.
L'Accion Populara subiguèt donc una desbranda ais eleccions de 1985 ganhada per
lo candidat de l'APRA, Alan Garcia Perez. Pasmens, aqueu darrier mau capitèt de
redreiçar la situacion e Peró deguèt tornarmai faciar de dificultats economicas
e financieras importantas.

En 1990, Alberto Fujimori ganhèt leis eleccions còntra lo candidat liberau Mario
Vargas Llosa amb un programa de reformas socialas. Pasmens, tre sa presa de
foncion, adoptèt una politica fòrça liberala d'ajustament economic sostenguda
per lo FMI, intensifiquèt la lucha còntra lo Sendier Luminós e leis autrei
guerilhas e se turtèt a una oposicion viva dau Congrès e de la justícia. En
1992, organizèt donc un còp d'estat que li permetèt de dissòuvre lo Congrès. La
meteissa annada, la captura dau cap dau Sendier Luminós li permetèt d'obtenir un
succès decisiu còntra la guerilha que comencèt de se fragmentar en causa de
l'abséncia de successors. En 2000, aviá quasi disparegut e foguèt a tòrt
considerat coma destruch. Pasmens, maugrat son mantenement dins certanei regions
centralas dau país, lo Sendier a conegut un declin fòrça important durant lo
periòde Fujimori.

En 1993, Fujimori promulguèt una constitucion novèla que li permetiá de
sollicitar un segond mandat consecutiu. Pasmens, en despiech de sa reeleccion en
1995, l'autoritarisme e la corrupcion dau regime, la pauretat e leis inegalitats
socialas acomencèron de maucontentar la populacion. Cinc ans pus tard, quand
Fujimori assaièt d'obtenir un tresen mandat presidenciau consecutiu, l'oposicion
refusèt de participar a l'escrutinh e de manifestacions importantas agitèron lo
país. Après un escàndol suplementari de corrupcion de plusors parlamentaris per
lo president, lo govèrn aprofichèt l'abséncia de Fujimori, ocupat per un viatge
en Japon, per lo destituir. Fujimori acceptèt de demissionar e demandèt l'asile
politic ais autoritats japonesas. Per la seguida, assaièt de rintrar en Peró
onte foguèt arrestat e condamnat a 25 ans de preson en 2009 per divèrsei crimes
perpetrats per son regime. D'autreis afaires son totjorn en cors còntra eu
regardant en particular de crimes còntra l'Umanitat comés durant una campanha
d'esterilizacion fòrçada.

Après la casuda de Fujimori, Peró conoguèt un desvolopament economic important
dins lo corrent deis annadas 2000 mai lo mantenement d'inegalitats socialas
grèvas contunièt d'entraïnar de trèbols. Alejandro Toledo, un deis adversaris
principaus de Fujimori, foguèt elegit president en 2001. Pasmens, mau capitèt de
reglar lei problemas sociaus dau país. En 2003, après una grèva importanta deis
ensenhaires e dei païsans, proclamèt l'estat d'urgéncia e suspendiguèt plusors
drechs fondamentaus per restaurar l'òrdre. En 2006, foguèt ansin vencut per
l'ancian president aprista Alan García. Pasmens, son mandat foguèt tanben agitat
per de manifestacions indigenistas còntra de companhiás petrolieras. Proclamèt a
son torn l'estat d'urgéncia fins a l'abrogacion dei mesuras contestadas per lo
Congrès. Pasmens, de trèbols grèus contunièron ambé 34 mòrts en junh de 2009. En
2011, lo neoliberau Ollanta Humala li succediguèt.

Peró es una republica democratica de regime presidenciau que seis institucions
son regidas per una constitucion adoptada en 1993 e modificada en 2000. Aplica
lo principi de separacion dei tres poders. La capitala es Lima que concentra, en
mai dau poder politic, la màger part dei centres economics, financiers e
culturaus dau país. La ciutadanetat es donada ai Perovians de mai de 18 ans e lo
vòte es obligatòri.

Lo poder executiu es tengut per lo President de la Republica e son
vice-president que son elegits per un mandat de cinc annadas au sufragi
universau dirècte. Dempuei 2000, un president sortent pòu pas se presentar
immediatament a sa succession. Lo president es lo cap de l'Estat, lo cap dau
govèrn e lo comandant suprèm dei fòrças armadas. Designa lo president dau Conseu
dei Ministres e forma lo govèrn.

Lo poder legislatiu es tengut per lo President de la Republica e un parlament
monocamerau dich Congrès de la Nacion. Format de 130 deputats elegits per un
mandat de cinc annadas au sufragi universau dirècte amb un escrutinh
proporcionau, a lo poder de discutir e vòta lei tèxtes de lèi, ratifica lei
tractats, autoriza leis emprunts dau govèrn, accepta lo budget presentat per lo
govèrn e vòta lei declaracions de guèrra. Lo president a un drech de vèto que li
permet de blocar un tèxte legislatiu qu'a pas son acòrd.

Lo poder judiciari es tengut per una Cort Suprèma de 16 jutges nomat per lo
Conseu Nacionau de la Justícia. Pasmens, regardant leis afaires constitucionaus,
existís una Cort Constitucionau.

Lo territòri perovian es devesit entre 24 regions e una entitat amb un estatut
particular a l'entorn de Lima. Aquelei regions an de competéncias regardant la
planificacion dau desvolopament regionau, l'execucion dei projèctes
d'investiment public, la promoccion de l'activitat economica e la gestion dei
bens publics. Son dirigidas per un president e un conseu elegits per quatre ans.
Existís tanben un conseu de coordenacion cargat de representar la societat
civila. A ges de poder executiu mai a un avejaire consultatiu. Segon la lèi
organica dei govèrns regionaus, lo transferiment de poders de l'autoritat
centrala ai regions dèu aumentar mai aqueu procès es l'objècte de conflictes
entre lo Secretariat a la Descentralizacion dau govèrn de Lima e l'Assemblada
Nacionala dei Govèrns Regionaus creada en 2007 a l'iniciativa dei presidents de
region.

Lei regions son devesidas entre 1 838 districtes dirigits per un premier cònsol.
La region de la capitala a un estatut pròpri que demora en fòra dau procès de
descentralizacion. Es dirigida per lo Conseu comunau de Lima.

En mai d'aquò, existís divèrsei simbòls non oficiaus de Peró coma la cantuta, la
vigonha, lo gau de ròca, la cocarda peroviana e lo cajón.

Ansin, au nivèu regionau, Peró participa a l'Aliança dau Pacific qu'es una zòna
de comèrci liure creada en 2011 ambé Chile, Mexic e Colómbia. Aquela
organizacion assaia de favorizar lo comèrci amb Asia e de faire còntrapés au
Mercosur. A tanben permes de raprochar Chile e Peró, çò qu'a favorizat lo
reglament dau contenciós maritim entre lei dos país (genier de 2014). Au nivèu
dau mantenement de la patz, Peró participèt ais operacions de l'ONU en Haití e
ai politicas de lucha còntra lo comèrci de dròga. D'efèct, dempuei lo
començament dau sègle XXI, lo país es vengut lo premier productor mondiau de
cocaïna, çò que presenta un risc intèrne important de destabilizacion de
certanei regions e un risc extèrne d'ingeréncia estrangiera.

Regardant lei relacions bilateralas de Lima, la diplomacia peroviana mostra una
capacitat gròssa de dubertura. Lei relacions ambé leis Estats Units d'America e
Republica Populara de China son primordialas en causa de l'importància economica
dei cambis amb aqueleis estats. Pasmens, Peró a establit de relacions bònas amb
Alemanha, Espanha, França, lo Reiaume Unit, plusors país arabis (reconeissença
de l'independéncia Palestina en 2011), Israèl (en despiech dau ponch precedent)
e la Corèa dau Sud. Lo comèrci e son desvolopament son generalament la rason
premiera d'aquela situacion ambé, per exemple, la signatura d'un acòrd de liure
comèrci ambé l'Union Europèa en 2013.

Lei fòrças armadas foguèron creadas en 1821 e son principalament cargadas de
defendre l'independéncia, la sobeiranetat e l'integritat territòriala de Peró.
Sei missions segondàrias son de participar au desvolopament economic dau país e
a de missions de proteccion civila. En 2012, avián un budget representant 1,28%
dau PIB, alinhavan aperaquí 140 000 òmes e èran devesidas entre una fòrça
terrèstra (Armada Peroviana), una marina militara (Marina de guèrra de Peró) e
una fòrça aeriana (Fòrça aeriana de Peró) :

Peró es tocat per un conflicte intèrne opausant lo govèrn centrau a divèrsei
movements revolucionaris coma lo Sendier Luminós (1980-uei) ò lo Movement
Revolucionari Tupac Amaru (1984-1997). Acomençada en 1980, aquela guèrra a fach
aperaquí 70 000 mòrts e, en 1990, de guerilhas èran presentas sus la mitat dau
territòri. Dempuei 2000, l'intensitat dei combats a demenit mai lo Sendier
Luminós es encara fèrmament installat dins lei Vaus d'Apurimac e d'Ene. De mai,
sembla i aver un desvolopament de liames importants entre certanei guerilhas e
de trafegants de dròga, çò qu'aumenta l'inseguretat, especialament dins lo
centre dau país e lòng de la frontiera ambé Colómbia.

L'economia peroviana es de talha modèsta amb un PIB nominau de 208,2 miliards en
2014 (siá 6 905 $/ab) e un taus de creissença annuau de 6,78% en 2006-2013 qu'es
lo pus important d'America dau Sud. Pasmens, Peró demorava dependent de son
sector minier e marcat per la pauretat en cors de demenicion mai totjorn
importanta (58,7 % en 2004 e 23,9 % en 2013), lo ròtle primordiau dau sector
economic informau (que regardava 60% de la populacion) e d'inegalitats socialas,
etnicas e geograficas fòrtas. Ansin, se podiá destriar tres zònas economicas
principalas que son la region de Lima-Callao (un tèrç dau PIB nacionau) que
gropava lei companhiás pus modèrnas, lei vilas litoralas en expansion rapida
dempuei lei darriereis annadas que son economia èra en cors de modernizacion e
lei zònas ruralas deis Andes e de la Seuva Amazonica onte l'economia èra sustot
destinada a assegurar la subsisténcia dei populacions.

Lei partenaris economics principaus de Peró se situavan en America e en Asia.
Lei pus importants èran leis Estats Units d'America que representavan
respectivament 18,4% deis exportacions perovianas e 24,8% deis importacions,
China (17,8% e 15,3%), Brasil (4,3% e 5,3%). Regardant leis exportacions, Canadà
(7%), Japon (5,2%), Soïssa (4,3%), Espanha (4,2%) e la Corèa dau Sud (4%) èran
d'actors importants. Regardant leis importacions, Argentina (4,8%), Chile
(4,7%), Eqüator (4,6%) e Mexic (4,4%) èran tanben de fornisseires majors.

En causa de l'importància de l'economia informala e illegala (dròga), la
descripcion de l'estructura de l'economia peroviana es malaisada. En 2015, lo
sector primari n'èra la basa gràcias a una agricultura fòrça diversificada e de
ressorsas naturalas fòrça importantas. D'efèct, gràcias ai climas variats e a un
ret d'aigatge ben desvolopat dins lei regions deserticas, lo país exportava
d'espargas, de carchòfas, d'avocats, de tartiflas, de ris, de cana de sucre, de
gròs blat, de coton, de cafè, de cacau e divèrsei fruchs tropicaus. La pesca
aviá pereu un ròtle important gràcias ais aigas peissonencas de l'Ocean Pacific
ambé 9,5 milions de tonas de pes pescats (2en reng mondiau). Enfin, lo sector
minier èra lo còr de l'economia peroviana que representava 56% deis exportacions
gràcias a l'esplecha de minas d'aur (6en reng mondiau en 2010), d'argent (2en en
2011), de coire (3en en 2014), de zinc (2en en 2009), d'estanh (3en en 2006), de
plomb (4en en 2014), d'urani, de molibdèn e de jaciments de petròli e de gas
naturau. Dempuei leis annadas 2000, Peró es tanben vengut lo premier productor
de còca e representava una fònt de revenguts per aperaquí 200 000 païsans.

Lo sector industriau conois un desvolopament important dempuei la fin dau sègle
XX a l'entorn de l'aglomeracion Lima-Callao, de certanei vilas litoralas e
d'Arequipa. Èra basada sus la siderurgia, lo rafinatge de petròli, la quimia, la
transformacion dei mineraus, l'industria automobila e l'industria
agroalimentària (produccion de farina de pes). Lo país exporta una partida
d'aquelei produccions. En revènge, èra obligat d'importar lo rèsta de sei bens
industriaus, especialament certanei produchs quimics non produchs localament,
certanei produchs petroliers, d'aparelhs electronics, d'aperelhs de
telecomunicacions, de maquinas otís, divèrsei bens manufacturats, de papièr, de
textils e de medicaments.

Lo sector dei servicis èra dominat per l'economia informala. Pasmens, lo torisme
i aviá un ròtle particular car conois una creissença fòrta dempuei la demenicion
de l'intensitat dei combats còntra lo Sendier Luminós. Lo nombre de toristas èra
encara limitat (3,1 milions en 2010 siá lo 8en reng dau continent american) mai
lo sector èra ja la segonda fònt de devisas estrangieras de l'economia
peroviana.

Peró a un patrimòni arquitecturau fòrça ric que cuerb lei periòdes
precolombians, coloniaus e modèrnes. D'efèct, l'arquitectura aviá una
importància gròssa au sen dei civilizacions precolombianas, gràcias a de
monuments massís, de l'aparicion de la civilizacion de Caral a l'acomençament
dau millenari III av. JC a l'apogèu de l'Empèri Inca. Aquò a laissat una tiera
d'edificis gigants que mostran de preocupacions religiosas mai tanben de
capacitats avançadas regardant l'organizacion dei vilas e l'urbanisme.

Après la conquista espanhòla, leis estiles arquitecturaus europèus de la
Renaissença foguèron introduchs dins lo país onte se mesclèron ambé
l'arquitectura indigèna. D'exemples d'aquelei mesclas son la Catedrala de Cuzco
bastida durant la Renaissença, lo Monastèri de Sant Francés construch pendent lo
periòde barròc ò l'Universitat de Cuzco (tanben d'inspiracion barròca).
L'independéncia marquèt la disparicion deis estiles venguts de la Peninsula
Iberica que foguèron remplaçats per lo neoclassicisme francés. Au sègle XX, de
corrents variats dominèron l'arquitectura peroviana, especialament lo
foncionalisme (Plaza Sant Martín de Lima).

Coma per l'arquitectura, l'escultura aviá un ròtle major au sen dei
civilizacions precolombianas e lo patrimòni esculturau de Peró fa partida dei
pus rics de la planeta. Après la colonizacion espanhòla, l'escultura demorèt
fòrça utilizada per ornar lei glèisas crestianas. En revènge, aquel art conoguèt
un declin certan après l'independéncia en causa de la demenicion de son
importància au sen de la societat peroviana fins au sègle XX e l'aparicion de
corrents marcats per lei culturas indigènas.

La pintura peroviana se pòu devesir entre un periòde precolombian, un periòde
coloniau e un periòde post-independéncia. La pintura foguèt ansin un art fòrça
utilizat per decorar lei monuments pus importants dei culturas precolombianas ò
per ornar certanei terralhas. Après la colonizacion, la pintura europèa foguèt
introducha dins lo país e fòrça utilizada per ornar lei glèisas e leis edificis
crestians. Se desvolopèt un estile particular dich Escòla de Cuzco mesclant
usatge de la pintura europèa, imatges crestians e representacions indigènas. Ai
sègles XVII e XVIII, leis influéncias barròcas se desvolopèron dins lo país.
Puei, au sègle XIX, coma en arquitectura, lo neoclassicisme e lo romantisme
francés s'impausèron coma estiles dominants. La creacion d'una escòla d'art a
Lima en 1919 aguèt un ròtle important per la pintura peroviana dau sègle XX car
permetèt de desvolopar divèrsei corrents artistics pròpris marcats per lei
culturas amerindianas.

La musica es apareguda sus lo territòri dau Peró actuau tre lo periòde de la
civilizacion de Caral. Puei, aquel art passèt au sen dei civilizacions e
culturas seguentas. Lei constrenchas geografics deis Andes entraïnèron alora
l'isolament de mai d'una comunautat e la formacion de centenaus de danças
regionalas diferentas. Lo cajón es l'instrument emblematic d'aquela musica
amerindiana mai lor nombre totau es tanben fòrça important. Après la conquista,
mai d'una musica europèa e africana foguèt introducha en Peró e se mesclèt ambé
lei musicas ja existantas. Un segond movement similar aguèt luòc a partir deis
annadas 1960 ambé la difusion de la musica venguda deis Estats Units d'America.
La musica peroviana presenta ansin una richessa incomparabla amb au mens 1 300
genres musicaus diferents.

La literatura peroviana es eissida dei racòntes oraus dau periòde precolombian.
Après la conquista, l'introduccion de l'escritura e de la literatura europèa
favorizèt la difusion de la literatura au sen de la societat peroviana. Dos
estiles, lo costumbrismo e lo romantisme, i aguèron un ròtle important. Puei, a
partir deis annadas 1920, se formèt la literatura peroviana contemporanèa que
s'inspirèt de la cultura amerindiana e que fa partida dempuei la segonda mitat
dau sègle XX dei corrents majors de la literatura internacionala.

La literatura orala precolombiana es largament desconeguda en causa de la
destruccion dei culturas e civilizacions anterioras a l'arribada dei
conquistadors. De mai, foguèt marginalizada per la literatura d'inspiracion
europèa. Pasmens, es supausada fòrça variada en causa de la diversitat observada
actualament dins lei racòntes oraus dei pòbles indigèns d'Eqüator, de Peró, de
Bolívia e de Chile. Divèrseis estudis menadas a partir dau sègle XIX an permés
de'n fixar una partida per escrich e d'identificar de trachs comuns coma de
tematicas (mites de creacion ò de destruccion dau Mond, mitologia
precolombiana... etc.) e au mens doas formas dichas « harawis » e « hayllis »
que son respectivament un estile poetic liric e un estile poetic epic.

La literatura peroviana dau periòde coloniau se pòu devesir entre tres ensems
principaus que son lei crònicas espanhòlas dau periòde de la Descubèrta e de la
Conquista, lei crònicas indigènas dau meteis periòde e lo neoclassicisme.
D'efèct, l'exploracion e lei guèrras de conquista de l'Empèri Inca foguèron una
fònt d'inspiracion importanta per mai d'un escrivan espanhòu. Aqueleis òbras
prenon sovent la forma de crònicas istoricas amb un caractèr epistolar
prononciat e depintan leis eveniments istorics ò lei societats dau periòde. Leis
autors espanhòus majors d'aqueu periòde son Francisco Xerez, Pedro Sancho de la
Hoz, Miguel de Estete, Cristobal de Molina e Pedro Cieza de León qu'èran
generalament de conquistadors letruts.

Lei crònicas dichas indigènas son l'òbra d'autors amerindians ò mestís coma Titu
Cusi Yupanqui qu'èra un subrevivent de l'ostau reiau inca, Juan de Santa Cruz
Pachacuti Yamqui Salcamaygua ò Felipe Guamán Poma de Ayala. Aprenguèron
d'escriure après la conquista e s'interessèron ais estats precolombians e ais
atrocitats dau sistèma coloniau. Lei crònicas de Titu Cusi Yupanqui son ansin
una fònt majora de coneissenças regardant l'istòria e lei tradicions de l'Empèri
Inca. De son caire, Guamán Poma mandèt au rèi d'Espanha un libre de reflexion
politica sus la destruccion dei societats indigènas e lei mejans de bastir una
societat melhora. La màger part d'aqueleis òbras son demoradas a l'estat de
manuscrit.

Pasmens, la literatura indigèna dispareguèt pauc a pauc ambé la formacion d'una
oligarquia mestissada a la tèsta dau Peró coloniau. D'efèct, aqueleis elèits
mespresavan la literatura indigèna que dispareguèt pauc a pauc. Au contrari,
favorizèron l'introduccion dei mitologias romanas e grègas anticas au sen de la
literatura peroviana. Sota l'influéncia d'un grop literari dich Academia
Antártica, un corrent neoclassicista dominèt la literatura peroviana dau sègle
XVI au sègle XIX ambé d'autors coma Francisco de Figueroa, Diego Mexía de
Fernangil, Manuel Asencio y Segura, Felipe Pardo y Aliaga e doas poëtessas
anonimas dichas « Clarinda » e « Amarilis ».

La literatura peroviana dempuei l'independéncia se pòu devesir entre tres ensems
marcats per lo romantisme, un periòde de modernisme marcat per un interès novèu
per la literatura indigèna tradicionala e lo periòde contemporanèu. D'efèct,
après la fin dau periòde ispanic, la literatura de Peró foguèt fòrça
influenciada au sègle XIX — coma la màger part deis autreis arts — per lo
romantisme francés ambé d'autors coma Carlos Augusto Salaverry e José Arnaldo
Márquez. Un autre corrent major d'aqueu sègle foguèt lo costumbrismo, en partida
influenciat per lo romantisme, que son objectiu èra de descriure d'un biais
precís e fidèu leis usatges sociaus de la societat. Juana Manuela Gorriti,
Teresa González de Fanning, Clorinda Matto de Turner e Mercedes Cabellero de
Carbonera son leis escrivans principaus d'aquela tendància e participèron a
l'acomençament de la modernizacion de la literatura peroviana.

Lo modernisme faguèt son aparicion au sen d'aquela literatura après la crisi
entraïnada per la desfacha de 1883 còntra Chile. José Santos Chocano e José
María Eguren ne'n foguèron lei precursors. Aqueu movement foguèt encoratjat per
la difusion dau socialisme e donèt una importància gròssa ai literaturas oralas
amerindianas. Foguèt dominat per Xavier Abril, Alberto Hidalgo, Sebastián
Salazar Bondy, Carlos Germán Belli, Luis Fabio Xammar, Ciro Alegría, José María
Arguedas e Manuel Scorza. A partir deis annadas 1950, lo modernisme perovian
ganhèt una fama internacionala ambé leis òbras de Julio Ramón Ribeyro, de
Salazar Bondy, d'Alfredo Bryce Echenique e sustot de Mario Vargas Llosa (Prèmi
Nobel de Literatura 2010).

L'introduccion dau cinèma en Peró se debanèt en 1897 ambé la projeccion dei
films dei Fraires Lumière. Pasmens, lo premier film perovian foguèt pas realizat
avans 1932. Dempuei aquela annada, l'industria cinematografia peroviana capita
de produrre regularament de films que — franc de certaneis excepcions centradas
sus de tematicas nacionalas coma la guèrra civila — sègon lei tendàncias
principalas dau cinèma internacionau e sud-american. La realizatritz Claudia
Llosa a obtengut plusors prèmis prestigiós ambé d'òbras coma The Milk of Sorrow
ò Aloft.



https://oc.wikipedia.org/wiki/N%C3%B2va_York

Nòva York (var. Nava York, Nuòva York) (en anglés: New York City, New York) es
la vila mai granda dels Estats Units d'America e una de las ciutats principalas
del mond en populacion totala e tanben en activitats economicas e culturalas. La
vila de Nòva York se tròba a l'extrèm sud de l'estat de Nòva York. La quita vila
es dividida en 5 quartièrs (boroughs), Manhattan, Brooklyn, lo Bronx, lo Queens
e Staten Island.

Sa populacion totala èra estimada a 8 404 079 abitants en 2004 (23 709 802
abitants dins la region metropolitana). La superfícia totala de la vila es
1214,4 km² (785,5 km² tèrra).

La region de la futura Nava York qu'èra originalament poblada d'indians Lenape.
Que ho explorada per l'explorator Giovanni da Verrazzano peu compte deu rei de
França Francés I en bèth l'aperar Nava Engoleime. En 1614, d'Olandés que fondèn
ua vila batejada Nava Amsterdam au sud de l'isla de Manhattan. Lo
Director-generau, Peter Minuit, que comprè l'isla aus indians Lenape per 60
guilders (ua unitat monetària qui avèva chic o brica de sens entà eths).

En 1664, los anglés que conquestèn la vila en la tornar batejar Nava York, en
aunor deu duc de York e d'Albany. A la fin de la Guèrra Anglo-olandesa, la
possession anglesa que ho confirmada en escambi de rum.

La nava ciutat anglesa que pravè. Los anglés qu'i fondèn la Columbia University
en 1754.

Los sègle XIX que vedó la vila a créisher mercès a l'arribada massiva
d'immigrants e en 1835 que vadó la màger vila deus país en despassant
Filadèlfia.

Nòva York es al nòrd-èst dels Estats Units, al sud-èst de l'estat de Nòva York e
a mièg camin aproximadament entre Washington DC e Boston. La situacion dins la
boca del riu Hudson a l'ocean Atlantic, que forma un pòrt protegit de forma
naturala, a ajudat al creissement de la vila e a contribuït a l'aumentacion de
l'importància comerciala de la ciutat. La major part de Nòva York s'estend subre
tres illas: Manhattan, Staten Island e Long Island; lo terrenh edificable es
escàs e, en conseqüéncia, i a una fòrta densitat de populacion.

Lo riu Hudson s'escorrís a travèrs de la val omònima fins a la badia de Nòva
York. Entre Nova York e la vila de Troy lo riu se convertís en un estuari.
Hudson separa Nòva York de Nòva Jersey. L'East River fluís dempuèi l'estreit de
Long Island e separa lo Bronx e Manhattan de Long Island. Lo riu Harlem, entre
los rius East e Hudson, separa Manhattan del Bronx.

Lo territòri de la vila s'es alterat considerablament a causa de l' intervencion
umana: s'es ganhat fòrça terrenh als rius dempuèi los temps colonials
neerlandeses. Aquò se nòta especialament al sud de Manhattan, ont foguèron menat
a tèrme de planificacions coma Battery Park City dins los ans 70 e 80 del sègle
XX. D'unas variacions d'altitud dins la topografia foguèron anivellada,
particularament a Manhattan.

L'aira urbana de la vila es de 831,4 km². Lo punt mai naut es lo puèg Todt, a
Staten Island (124,9 mètres desubre lo nivèl de la mar). Aqueste pujòl es cobèrt
de bòsques, ja que es part de la cintura verda de Staten Island.



https://oc.wikipedia.org/wiki/Mexic

Mexic, ò oficialament leis Estats Units Mexicans (« México » e « Estados Unidos
Mexicanos » en espanhòu) es un país d'America Centrala e d'America dau Nòrd.
Situat entre leis Estats Units d'America au nòrd, Guatemala e Belize au sud,
l'Ocean Pacific a l'oèst e lo Golf de Mexic a l'èst, es lo tresen estat pus
estendut dau continent. Es un estat federau amb un regime presidenciau que sa
capitala es Ciutat de Mexic (ò Mexico). Lo gentilici es mexican -a.

Lo país es caracterizat per de regions autas qu'agantan sovent 2 000 mètres e
per un clima tropicau moderat per l'altitud au sud e arid ò semiarid au nòrd. La
populacion viu principalament dins lei regions centralas e es en majoritat
catolica. La lenga oficiala es l'espanhòu qu'es parlat per la màger part de la
populacion. Pasmens, de desenaus de lengas indigènas an un estatut de lenga
nacionala que permet sa proteccion.

Lo territòri mexican es una region istoricament importanta que foguèt lo brèç
dei civilizacions mesoamericanas (Olmècs, Maias, Toltècs, Astècs...).
Conquistada per leis Espanhòus dins lo corrent dei sègles XVI e XVII, venguèt lo
còr de l'Espanha Novèla e una pèça importanta de l'Empèri Espanhòu. Entraïnant
la disparicion de la màger part dei societats indigènas e la mòrt de milions
d'Indians, la preséncia espanhòla favorizèt l'esplecha de la region au profiech
de la metropòli e d'una elèit limitada sovent eissida de l'aristocracia. Dins
aquò, lo declin d'Espanha afebliguèt l'autoritat de Madrid e Mexic venguèt
independent en 1821. Fins ais annadas 1870, foguèt tocat per una instabilitat
cronica e perdèt en 1848 la mitat nòrd de son territòri annexat per leis Estats
Units. En 1911, acomencèt una guèrra civila lònga e saunosa (Revolucion
Mexicana) que s'acabèt en 1920 per la formacion d'un regime presidenciau poderós
mai limitat a un mandat unic. Aquò permetèt d'estabilizar la vida politica e
favorizèt lo desvolopament economic dins la fauda deis Estats Units d'America.

Après d'aver obtengut son inpendéncia d'Espanha, s'es decidit que lo país se
deviá nomenar coma sa capitala, la ciutat de Mexic, que son nom original èra
Mexico-Tenochtitlan, en referéncia a la tribú nahua dels mexicas, lo pòble
principal de la civilizacion astèca. L'origina del nom dels mexicas es pas
conegut amb precision e se son fachas nombrosas interpretacions e teorias. Per
d'unes, seriá derivat de la paraula nahuatl Mexitl o Mexitli, un nom secret del
dieu de la guèrra e patron dels Astècas, Huitzilopochtli; en aquel cas, Mexic
significa "luòc ont abita Mexitli". Una autra ipòtesi suggerís que la paraula
nahua Mexiko, se deriva de metztli, "luna", xictli, "embonilh", "centre" o
"filh", e lo sufixe -co, "luòc", e doncas significa "Luòc al centre de la luna",
o "luòc al centre del Lac de la Luna", en referéncia al Lac de Texcoco. Lo
sistèma de lacs interconnectats, que Texcoco èra lo mai grand e se trobava al
centre, aviá la forma d'un conilh, lo meteis imatge que los astècas vesián subre
la luna. Tenochtitlan, doncas, se trobava al centre (o al embonilh) del lac
(luna/conilh). Finalament, una autra ipotèsi suggerís que lo nom se deriva de
Meclti, la diva de l'agave.

Lo nom de la ciutat s'es transliterat en castelhan/espanhòl México, amb la valor
fonetica de la x en castelhan medieval, que representava la fricativa
postalveolara sorda (/ʃ/). En castelhan, aquel son, e la fricativa postalveolara
sonora (/ʒ/), representada amb la grafia j, se son fusionat en una fricativa
velara sorda (/x/) durant lo sègle XVI, çò que produguèt la varianta ortografica
Méjico en divèrsas publicacions, principalament en Espanha, mentre que en Mexic
e autres païses castelhanoparlants, México es l'unica varianta ortografica
utilizada. Recentament, la Real Academia Espanhola, l'institucion encargada de
regular la lenga castelhana, declarèt que l'ortografia recomandada en castelhan
es México. En occitan, la x de Mexic representa pas lo son original, mas la
consonanta dobla /ts/ o fricativa postalveolara sonora.

Mexic fa partida del subcontinent de l'America del Nòrd. Geologicament la
frontièra entre l'America del Nòrd e l'America Centrala es l'istme de
Tehuantepec, çò que plaça 12% del territòri mexican en aquesta darrièra region;
fisiograficament l'ais volcanic transversal de la Sierra Nevada dividís las doas
regions. Geopoliticament, pasmens, la frontièra entre l'America del Nòrd e
l'America Centrala es la frontièra amb Belize e Guatemala, e Mexic es considerat
un país nòrd-american.

La superfícia totala de Mexic es de 1 972 550 km², qu'inclutz aproximativament
6000 km² d'illas situadas dins l'ocean Pacific (coma las illas Guadalupe e
Revillagigedo), dins la mar Cariba e dins lo Golf de Califòrnia. Mexic parteja
una frontièra al nòrd amb los Estats Units de 3141 km; al sud amb Guatemala de
871 km e amb Belize de 251 km.

Lo territòri e la topografia mexicana son fòrça accidentadas car lo país es
situat una dei zònas tectonicas pus dinamicas de la planeta. D'efèct, Mexic fa
partida de la Cencha de fuòc del Pacific qu'es una region d'activitat volcanica
e sismica fòrça importanta e se troba a l'interseccion entre la Placa
Nòrd-americana, la Placa de Cocos e la Placa de Cariba.

Lo clima mexican presenta de variacions fòrça importantas liadas a la latitud, a
l'altitud e au nivèu de precipitacions. D'efèct, Mexic es devesit entre doas
zònas termicas situadas d'un costat e de l'autre dau Tropic dau Càncer. Au nòrd,
se troba una zòna temperada ambé de temperaturas frejas dins lo corrent dei mes
d'ivèrn e, au sud, se troba una zòna cauda ambé de temperaturas pron constantas
tota l'annada. De mai, dins aquelei zònas, la temperatura evoluciona en foncion
de l'altitud. Au sud dau Tropic dau Càncer, lei temperaturas mejanas evolucionan
generalament entre 24 e 28°C fins a 1 000 m, entre 16 e 20°C entre 1 000 e 2 000
e entre 8 e 12°C en delà de 2 000 m. L'altitud permet ansin de moderar la calor
de l'estiu.

Lei precipitacions mejanas varian abòrd segon la situacion geograficas e lei
sasons. D'efèct, Mexic conois de sasons umuda e seca marcadas. La màger part dei
precipitacions an luòc entre junh e octòbre. En Califòrnia Bassa, dins lo
nòrd-oèst e una partida dau sud, son fòrça feblas (300 a 600 mm anuaus) e lo
clima i es arid. Dins lei regions sud, especialament dins leis endrechs pus
poblats (Mexico e Guadalajara), lo nivèu mejan de precipitacions evoluciona
entre 600 e 1 000 m. Lei territòris bas situats lòng dau Golf de Mexic recebon
mai de 1 000 mm anuaus (fins a 2 000 mm au sud-èst de Tabasco). Enfin, se pòu
observar de tombadas de nèu dins certanei regions meridionalas e sus lei cimas
pus autas.

De junh a novembre, lo país pòu èsser menaçat per de ciclònes venguts de l'Ocean
Pacific ò de l'Ocean Atlantic. Lei vents pòdon alora passar 200 km/h e èsser
acompanhadas per de pluejas fòrça importantas entraïnant de degalhs grèus. Lei
ciclònes atlantics entraïnan generalament mai de destruccions que leis auragans
pacifics.

En 2010, la populacion de Mexic agantava 112,3 milions d'abitants (11en reng
mondiau) amb un taus de creissença de 1,70%/an entre 2005 e 2010. Dins lo
corrent dau sègle XX, la populacion a conegut una aumentacion importanta
evolucionant de 13,6 milions d'abitants en 1900 a 97,5 milions en 2000,
especialament entre 1970 e 2000. La populacion èra relativament jova ambé 27,9%
deis abitants qu'avián un temps entre 0 e 14 ans, 18,1% entre 15 e 24 ans, 40,4
entre 25 e 54 ans e solament 13,9% de mai de 55 ans. L'esperança de vida èra de
75,4 ans en 2014 e es en aumentacion regulara dempuei la fin dau sègle XX
entraïnant l'envielhiment de la populacion.

Lo taus d'urbanizacion èra grand (78,1% en 2011) e leis abitants son
principalament concentrats dins de vilas gròssas. Ansin, en 2004, 53% de la
populacion viviá dins 55 aglomeracions. La principala èra aquela de Mexico (20,1
milions d'abitants en 2008). Leis autrei ciutats importants èran Guadalajara
(4,4 milions), Monterrey, (4,1 milions), Puebla (2,7 milions), Toluca (1,9
milions), Tijuana (1,8 milions), León (1,6 milions), Juárez (1,5 milions),
Torreón (1,3 milions), Querétaro (1,1 milions), San Luis Potosí (1 milion) e
Mérida (0,97 milion). Lei densitats de populacion pus importantas son situadas
dins lo centre dau país e lòng dei litoraus èst e oèst.

Leis originas etnicas de la populacion son variadas en causa dau mestissatge
fòrça important entre lei pòbles indigèns, lei colons europèus e leis esclaus
africans ò sei descendents. Dins aquò, lo recensament precís de l'apartenéncia
etnica deis abitants (en 2010, 65% de mestís, 17,5% d'indigèns e 16,5%
d'europèus) es malaisat car, en causa de la promoccion oficiala dei culturas
indigènas e mestissas, un nombre important de Mexicans preferisson se revendicar
indigèns ò mestís en despiech d'originas diferentas. De mai, certanei critèris
culturaus (per exemple, lo fach de pas parlar la lenga tradicionala d'una
comunautat) an tanben un ròtle important dins la definicion de l'apartenéncia
etnica e complican l'establiment de critèris estables.

La politica lingüistica de Mexic es definida per una lèi adoptada en 2001 (Lèi
dei Drechs Lingüistics) que dona l'estatut de lenga nacionala a l'espanhòu e a
un seissantenau de lengas indigènas. L'espanhòu es la lenga oficiala de facto
car es utilizat per la totalitat dei documents oficiaus e es parlat per la quasi
totalitat deis abitants (98,8% en 2008). Lei lengas indigènas son parladas per 5
a 10 % de la populacion, principalament au sud-èst dau país. Son eissidas dei
civilizacions mesoamericanas e 15 son parladas per mai de 100 000 personas. Lei
pus importantas son lo nahuatl (1,5 milions de locutors), lo maia yukatek
(770 000), lo mistèc (420 000), lo zapotèc (410 000), lo maia tzeltal (370 000)
e lo maia tzotzil (330 000). De temptativas existisson per assaiar de sauvar lei
lengas parladas (creacion d'alfabet, de mòts adaptats a la societat modèrna...
etc.) per de comunautats reduchas mai certaneis idiòmas son menaçats de
disparicion coma lo chiapanec qu'èra parlat per mens de 20 personas en 1990.

En fòra dei minoritats lingüisticas autoctònas, l'imigracion dempuei Euròpa a
entraïnat la formacion de comunautats minoritàrias parlant de lengas europèas.
Ansin, aperaquí 681 000 an l'anglés coma lenga mairala, principalament en
Califòrnia Bassa e dins lei vilas de San Miguel de Allende, Chapala e Taxco.
Dins leis Estats de Chihuahua, Zacatecas e de Durango, se troba de minoritats
mennonitas (75 000 locutors) que parlan lo bas-saxon. Enfin, dins la vila de
Chipilo, fondada per d'Italians dins lo corrent dau sègle XIX, se parla un
dialècte dau venèt.

Mexic a ges de religion oficiala e sa constitucion assegura la libertat
religiosa. Pasmens, lo catolicisme es la religion dominanta de la màger part dei
Mexicans. En 2010, 82,7% de la populacion se reclamava dau catolicisme e lo país
es lo segond estat catolic dau mond après Brasil. En causa de l'influéncia
cultura deis ancianeis civilizacions mesoamericanas, lo catolicisme mexican
presenta certanei trachs especifics car a gardat de traças de rites pagans,
especialament dins lei regions maias. De mai, totjorn en causa de l'influéncia
dau politeïsme mesoamerican, lo culte dei Sants e de la Verge Maria a una gròssa
importància.

En 2010, lo protestantisme representava aperaquí 11% de la populacion. La mitat
se reclamava de l'evangelisme. Lo desvolopament dau protestantisme aproficha lo
declin relatiu dau catolicisme (96% de la populacion en 1970 còntra 82,7% en
2010) e s'estend a partir deis estats protestants frontaliers e dins lei regions
onte l'autoritat de l'Estat es febla.

Leis autrei religions (bodisme, islam, resurgéncia de religions mesoamericanas,
religions novèlas) representavan 2,9% de la populacion en 2010. Formavan de
minoritats fòrça feblas que son sovent centradas sus de minoritats indigènas ò
estrangieras. Enfin, lo nombre d'abitants que se declaravan sensa religion èra
fòrça feble (4,7%).

La question dau poblament dau continent american fa l'objècte d'unei teorias
scientificas diferentas. Lo scenari classic, dich Modèl de Clovis, depinta una
arribada de l'Òme a partir de l'Estrech de Bering i a 14 000 ans e una migracion
progressiva en direccion dau sud. Pasmens, dempuei leis annadas 1980, de
descubèrtas e d'estudis novèus an mostrat l'existéncia d'uneis ondas de
poblament pus ancianas dempuei la region de Bering, Oceania e Euròpa
qu'acomencèron probablament i a 55 000 ò 60 000 ans.

Lo territòri mexican actuau foguèt descubèrt e abitat per de grops de
caçaires-culheires fa possiblament 30 000 ans. Lei traças de preséncia umana pus
vièlhas (rèstas de fuòcs dins la Val de Mexic) i son datats de 21 000 ans
(carbòni 14 radioactiu). L'agricultura acomencèt de s'i desvolopar a partir de
9000 avC. Lo milh, cultivat a partir de 5000 avC, la cocorda e lo faiòu aguèron
un ròtle fòrça important dins l'expansion dei societats agricòlas. La terralha,
apareguda vèrs 2500 avC, favorizèt mai la sedentarizacion. Ansin, lei premierei
civilizacions precolombianas se formèron vèrs 1200 avC a partir dei societats
agricòlas mai ò mens ierarquizadas dau sud dau Mexic actuau e de la peninsula de
Yucatan. En revènge, lei grops dau nòrd, installats dins de regions pus aridas
mens favorablas a l'agricultura, gardèron un mòde de vida principalament basat
sus un nomadisme ò un semi-nomadisme de caça e de culhida.

La cronologia dau periòde preispanic es generalament entre tres epòcas per leis
istorians. La premiera es dicha Periòde Preclassic e s'estend de 1200 avC a 250
apC. Es dominada per leis Olmècs que son a l'origina dei civilizacions
ulterioras de la region. La segonda epòca es dicha Periòde Classic e va de 250 a
950. Es caracterizada per l'apogèu dei Maias, dei Zapotècs e de la vila de
Teotihuacan. Enfin, la tresena e darriera epòca s'estend de 950 e 1500 e es
dicha Periòde Postclassic. Es dominada per lei Toltècs e per leis Astècs.

Lei civilizacions mesoamericanas presentan un ensems de trachs comuns eissits
deis Olmècs. A respècte dei civilizacions europèas, asiaticas e africanas,
presentan unei trachs originaus e mai desconcertants ò inquietants. D'efècte, la
metallurgia i es limitada a la produccion d'ornaments e ai metaus natius (aur,
argent, coire...). De mai, la ròda es desconeguda (ò a ges d'aplicacion) e ges
d'animau es utiizat per lo transpòrt. L'escritura, franc dei Maias e dei
Zapotècs, es desconeguda ò demorèt fòrça somària en despiech de l'existéncia
d'estats estenduts e fòrça centralizats. Enfin, la religion es basada sus un
politeïsme amb un nombre fòrça important de divinitats — de còps comunas a unei
pòbles — que necessitavan de sacrificis umans frequents. Dins aquò, en despiech
d'aquelei limits, lei pòbles de Mesoamerica èran fòrça avançats en matèria
d'arquitectura, d'urbanisme, d'agricultura e de matematicas (especialament la
realizacion de calendiers).

La civilizacion olmèca apareguèt vèrs 1200 avC dins lo nòrd de la region de
l'istme de Tehuantepec. Declinèt a partir de 500 avC e dispareguèt vèrs 300 avC.
Unei caracteristicas deis Olmècs son mau conegudas, especialament l'organizacion
intèrna de sa societat e l'existéncia d'una escritura formada de glifs. Pasmens,
lei vestigis olmècas mostran l'existéncia d'unei trachs que foguèron comuns ai
civilizacions ulterioras de Mesoamerica ambé la bastida de piramidas
monumentalas, lo mestritge d'una escultura massiva, l'existéncia de jòcs de
bala, l'invencion de calendiers astronomics complèxs, l'utilizacion de glifs e
una religion politeïsta necessitant de sacrificis umans e donant una importància
gròssa au jaguar.

La civilizacion maia se formèt dins la region tropicala de la peninsula de
Yucatan a partir de societats agricòlas aparegudas vèrs 2600 avC. Influenciadas
per leis Olmècs, s'organizèron a partir de 250 apC segon un sistèma de
ciutats-estats que se gropèron au sen de coalicions rivalas dirigidas per lei
vilas pus importantas coma Calakmul, Tikal, Palenque (tanben dicha Baak), Copan
ò Uxmal. De guèrras regularas opausèron lei diferentei ciutats fins au sègle X
que veguèt l'afondrament de la màger part dei vilas maias probablament
abandonadas en causa d'una crisi environamentala grèva. Dins aquò, la
civilizacion maia capitèt de se redreiçar dins la mitat nòrd de Yucatan e dins
certanei regions isoladas dau Guatemala modèrne. Aqueu periòde tardiu es marcat
per d'influéncias toltècas e per la dominacion dei vilas de Chichen Itza (sègles
X-XII) e de Mayapan (sègles XIII-XV) e per la perseguida de conflictes
recurrents entre ciutats-estats rivalas.

Lei Maias formèron una societat fòrça ierarquizada e avançada. Modernizèron
l'eiretatge olmèc ambé la bastida de temples-piramidas permetent d'observar e de
nòtar lo movement deis astres, lo desvolopament de matematicas permetent de
preveire lo movement dau Soleu e dei planetas e d'establir de calendiers precís
e la formacion progressiva d'un art fòrça rafinat. De mai, desvolopèron un
sistèma d'escritura format d'aperaquí 800 glifs permetent de formar de
combinasons per exprimir ò designar d'idèas complèxas. La religion maia es en
revènge mau coneguda mai demorèt similara ais autrei religions de Mesoamerica
amb un nombre fòrça important de dieus e de sacrificis umans regulars.

Lei civilizacions zapotèca e mistèca se desvolopèron dins lo sud e lo sud-oèst
de l'istme de Tehuantepec. Probablament influenciats per leis Olmècs, lei
Zapotècs acomencèron de formar un estat estructurat a partir de 500 avC que
conoguèt son apogèu entre 300 e 700. Monte Albán, vila principala de la region,
foguèt alora una metropòli majora de Mesoamerica. Après son declin, lei Zapotècs
fondèron d'autrei centres urbans a partir dau sègle X coma Mitla. Formèron una
societat avançada que desvolopèt un sistèma d'escritura pròpri. Pasmens, au
sègle XIII, deguèron faciar l'emergéncia dei Mistècs, influenciats per de
refugiats toltècs venguts de Tula, que venguèron la poissança principala de la
region. D'efècte, lei Mistècs capitèron de conquistar Mitla e de restaurar Monte
Albán. Pasmens, dins lo corrent dau sègle XV, foguèron vençuts per leis Astècs e
deguèron li pagar un tribut regular.

Teotihuacan èra una ciutat-estat dau centre dau Mexic actuau probablament
fondada per lei Totonaques au començament dau sègle II avC. Conoguèt son apogèu
entre lei sègles III e VI mai foguèt abandonada per de rasons mau conegudas
(probablament un ensems de crisis agricòlas e militaras) ai sègles VII-VIII.
Foguèt un centre demografic, intellectuau e religiós major dau Periòde Classic
amb una populacion estimada entre 100 000 e 200 000. Desvolopèt de sistèmas
d'irrigacion nombrós e bastiguèt unei edificis monumentaus coma la Piramida dau
Soleu, la Piramida de la Luna ò la Cauçada dei Mòrts. L'importància de la ciutat
sembla tanben liada au culte dau dieu Quetzalcoatl. Probablament originària de
Teotihuacan, aquela divinitat prenguèt una plaça fòrça importanta dins tota la
region mesoamericana e au sen dei civilizacions ulterioras, especialament lei
Toltècs e leis Astècs.

Lo pòble toltèc faguèt son aparicion dins la region mesoamericana dins lo
corrent dau sègle IX après lo declin e l'abandon de Teotihuacan. Au sègle
seguent, fondèron la vila de Tula que venguèt la capitala d'un estat que dominèt
la region fins au sègle XII. Pasmens, durant la segonda mitat d'aqueu sègle, una
tiera de crisis afebliguèt aquela civilizacion. Tula foguèt pilhada e destrucha
per lei Chichimècs probablament en 1168. Aquò entraïnèt l'afondrament de l'estat
centrat sus la vila mai lei Toltècs semblan pas disparéisser. D'efèct, de
vestigis arqueologics e de cronicas indican un movement d'emigracion vèrs lei
regions orientalas de Mesoamerica, especialament lo nòrd de la peninsula de
Yucatan. I favorizèron un novelum de la civilizacion maia en crisi dempuei la
fin dau Periòde Classic. Dins sa region d'origina, laissèron de roïnas
impressionantas que marquèron lei civilizacions ulterioras. Ansin, lei Toltècs
ancians foguèron assimilats a de dieus per unei pòbles coma leis Astècs que se
presentèron coma sei successors per legitimar son poder.

Leis Astècs èran inicialament un pòble nomada dau nòrd que migrèt vèrs la Vau de
Mexico après la disparicion dei Toltècs. Au contacte dei civilizacions
mesoamericanas, se sedentarizèt e fondèt la vila de Tenochtitlan sus una illa
dau lac Texcoco vèrs 1325 ò 1345. Dins leis annadas 1370, s'i desvolopèt un
poder reiau (tlatoani) que venguèt independent entre 1426 e 1428 après una
guèrra victoriosa còntra la ciutat-estat d'Azcapotzalco que dominavan la Vau de
Mexico. Dins lo corrent d'aqueu conflicte, se formèt una aliança poderosa entre
Tenochtitlan, Texcoco e Tlacopan que se mantenguèt e venguèt la basa de la
dominacion astèca establida sus la Vau en 1440. Puei, l'expansionisme astèc
permetèt la formacion d'un empèri important entre lo Golf de Mexic e l'Ocean
Pacific enviroutat per d'estats tributaris. Certaneis estats, coma Tlaxcala,
foguèron tanben pas destruchs per permetre d'incursions regularas destinadas a
la captura dei presoniers necessaris ai sacrificis umans demandats per la
religion astèca.

La societat astèca èra fòrça ierarquizada coma leis autrei civilizacions de la
region. Dispausava tanben de coneissenças avançadas en arquitectura, en
matematicas e en agricultura. Desvolopèron tanben un art variat amb una
literatura rica e una mestria de remarca de l'escultura, de la pintura, de la
metallurgia dei metaus preciós. Regardant la religion, lo panteon astèc
evolucionèt mai d'un còp car integrèt pauc a pauc de divinitats originaris dei
pòbles vençuts. L'importància dei sacrificis umans i demorèt importanta car
certanei ceremònias semblèron necessitar lo sacrifici d'unei centenaus, e de
còps d'unei milièrs, d'individús.

Dins lo nòrd dau Mexic actuau, lei condicions climaticas favorizèron pas
l'agricultura e lei pòbles locaus adoptèron generalament un mòde de vida
parcialament ò totalament nomada. Ansin, se lo milh foguèt pauc a pauc cultivat
dins la region dins lo corrent dau millenari I avC, la caça e la culhida i
demorèron totjorn importantas e la sedentarizacion foguèt limitada. Regardèt
principalament lei Pueblos, installats dins lo nòrd-oèst dau Nòu Mexic modèrne.
Protegit per lo relèu malaisat de la region, bastiguèron de vilatges de quauquei
centenaus d'abitants e desvolopèron una cultura pròpria caracterizada per una
produccion de terralhas, la creacion d'un ret d'irrigacions e lo teissedura dau
coton. Devesits entre diferentei tribús parlant de lengas diferentas, conoguèron
son apogèu entre 1100 e 1300 avans de declinar lentament probablament en causa
d'un cambiament climatic que causèt una demenicion dei precipitacions.

Lei populacions nomadas foguèron dichas Chichimècs per lei pòbles sedentaris de
Mesoamerica. Aqueu mòt aviá una significacion quasi identica au tèrme europèu de
« Barbars ». Formavan de tribús que desvolopèron d'interaccion ambé lei grandei
civilizacions de la region similaras a aquelei deis nomadas eurasiatics ambé
l'Empèri Bizantin ò ambé China. En temps normau, un equilibri militar precari
èra establit marcat per incursions regularas per pilhar lei regions sedentàrias
e d'expedicions punitivas per se venjar ò sometre lei nomadas. En temps de crisi
dei civilizacions mesoamericanas, lei Chichimècs èran capables de conquistar lo
sud sedentarizat entraïnant l'afondrament deis estats locaus. Pasmens, en causa
de la feblesa demografica dei venceires e de la prefondor culturala dei vençuts,
lei nomadas adoptavan rapidament lo mòde de vida dei sedentaris entraïnant la
formacion de civilizacions novèlas que gardavan un nombre important de trachs
comuns ambé leis estats ancians. Un exemple d'aqueu procès es donat per lo pòble
toltèc que fasiá probablament partida dei Chichimècs que pilhèron Teotihuacan au
sègle VIII. Pasmens, tre lo sègle seguent, avián adoptat la màger part de la
cultura d'aquela vila e foguèron alora a l'origina d'una civilizacion brilhanta.
A son torn, destrucha per lei Chichimècs au sègle XII, venguèt la fònt
d'inspiracion culturala deis estats seguents, especialament d'aqueu deis Astècs
de Tenochtitlan.

Après la descubèrta d'America per Cristòl Colomb en 1492, leis Espanhòus
s'installèron dins leis illas principalas de la Mar Cariba. En 1514, la
conquista de Cuba li permetèt de dispausar d'una basa poderosa per organizar
d'expedicions lòng dau continent a l'iniciativa dau governador Diego Velázquez.
A l'origina, leis Espanhòus se limitèron a l'exploracion dau litorau. A partir
deis annadas 1510, lei contactes se multipliquèron ambé leis estats
mesoamericans. En 1518, lo conquistador Hernán Cortés organizèt una expedicion
importanta que se dirigiguèt vèrs la peninsula de Yucatan. I obtenguèt
d'ensenhaments sus l'existéncia de la civilizacion astèca e i trobèt de sostèns
au sen dei ciutats-estats maias, especialament aqueu de traductors que li
permetèron de comprendre e d'aprofichar lei divisions entre lei pòbles
mesoamericans.

Ansin, en novembre de 1519, se dirigiguèt vèrs l'Empèri Astèc. Formèt rapidament
d'alianças ambé leis enemics tradicionaus de Tenochtitlan, especialament
Tlaxcala, e intrèt dins la capitala astèca que son rèi, Moctezuma II, èra
indecís per quant a l'atitud d'adoptar en fàcia de Cortés. Dins la vila, lo
conquistador capitèt d'organizar una ataca suspresa per lo capturar. Son
projècte èra alora de dirigir l'Empèri gràcias au contraròtle dau sobeiran. Dins
aquò, deguèt quitar rapidament la ciutat ambé la màger part de sei tropas per
luchar còntra l'expedicion de Pánfilo de Narváez, mandat dins la region per lo
governador Velázquez, inquiet dei succès e deis ambicions de Cortés. Lòng dau
litorau, capitèt de tuar Narváez e de raliar sei soudats a sa causa. Pasmens,
enterin, leis Astècs se revoutèron sota la direccion de Cuitlahuac, un nebòt de
Moctezuma II que foguèt tuat dins lo corrent dei combats. Lo 30 de junh, Cortés
ordonèt la retirada qu'entraïnèt la pèrda de centenaus de soudats espanhòus e de
milièrs d'aliats indigèns. Lei subrevivents se gropèron dins l'estat de Tlaxcala
ont organizèron una campanha novèla que permetèt finalament de conquistar
Tenochtitlan après un sètge saunós e de destrurre l'Empèri Astèc, minat per lei
malautiás vengudas d'Euròpa, en mai de 1521.

Après aquela victòria, leis Espanhòus se dirigiguèron vèrs lo sud e l'oèst. En
despiech de resisténcias duras, la màger part deis estats mesoamericans foguèron
conquistats après quauqueis annadas de combat. Coma per leis Astècs, lei
malautiás europèas qu'èran encara desconegudas sus lo continent american
(vairòla, senepion...) foguèron d'aliadas importants per lei conquistadors. En
revènge, la conquista de la peninsula de Yucatan foguèt fòrça malaisada en causa
de la resisténcia acarnada de certanei pòbles maias que repleguèron doas
invasions avans de capitular en 1542. Dins lo sud de la peninsula, certanei
ciutats-estats, protegidas per la jungla, resistiguèron fins a la fin dau sègle
XVII (Tayasal fins a 1697). Puei, au nòrd de la Vau de Mexico, leis Espanhòus se
turtèron a la resisténcia dei nomadas chichimècs. De 1550 a 1590, una tiera
d'expedicions assaièron sensa succès de lei sometre. Pasmens, dins lo corrent de
la premiera mitat dau sègle seguent, una estrategia novèla basada sus la
negociacion e lo desvolopament de l'agricultura permetèt ais Espanhòus
d'estendre pauc a pauc son influéncia dins la region. Vèrs 1650, l'autoritat
espanhòla i èra plus contestada e lei Chichimècs avián largament adoptat la
cultura mestissada de l'Empèri Espanhòu.

Enfin, dins lo corrent dau sègle XVIII, leis Espanhòus assaièron de se dirigir
vèrs lo nòrd e vèrs lo nòrd-èst per blocar l'avançada dei Rus, dei Britanics e,
subretot, dei Francés. Ansin, acomencèt la colonizacion de Tèxas ambé la
fondacion de San Antonio en 1718. Puei, se debanèt la colonizacion de la
Califòrnia Auta dins leis annadas 1770. Dins aquò, en causa de mejans limitats,
la preséncia espanhòla i demorèt limitada. De mai, per avançar vèrs aquelei
regions, leis Espanhòus deguèron luchar còntra lei tribús nomadas amerindianas
coma lei Navajos e leis Apaches.

Après la conquista espanhòla, lo territòri mexican foguèt integrat au sen de
l'Empèri Espanhòu e de seis institucions que permetián d'esplechar sei ressorsas
au profiech d'Espanha e d'una minoritat de grands proprietaris terrenaus. Aquel
empèri èra dirigit per lo Conseu deis Índias installat en Espanha. Pasmens, en
causa dei distàncias importantas entre America e Euròpa, una administracion
coloniala foguèt creada. Seis institucions pus importantas foguèron lei
Vice-reiautat, cargadas de la direccion militara e administrativa, e leis
audiencas, cargadas de la gestion deis afaires administratius, financiers e
economics, que pòdon despendre dirèctament d'un vice-rèi ò èsser fòrça
autonòmas. Regardant Mexic, èra sota lo contraròtle de la Vice-reiautat de
Mexico e devesit entre leis audiencas de Mexico e de Guadalajara. En causa de la
distància febla entre aquelei vilas, lo vice-rèi, que teniá de poders militars e
administratiu largs aviá una influéncia importanta sus leis audiencas.

Lo nivèu inferior de l'administracion èra ocupat per lei governadors de
províncias e per leis autoritats localas, especialament aquelei dei vilas
qu'èran elegits per lei captaus. Una caracteristica d'aquela administracion èra
l'importància de la corrupcion entre lei foncionaris. D'efèct, certanei,
magerament lei corregidors que tenián de poders fiscaus e de policía, èran mau
pagats per lo govèrn espanhòu e assaiavan donc de s'enriquir au detriment de la
populacion. Lei zònas poblats d'Indians foguèron generalament pus tocadas per
aqueu fenomèn.

La darriera institucion importanta de l'Empèri Espanhòu èra la Glèisa. Format
unicament de Blancs fins a la segonda mitat dau sègle XVIII, èra caracterizat
per sei ressorsas economicas fòrça importantas e per la rivalitat permanenta
entre lei diferents òrdres religiós e lo clergat secular. La richessa de la
Glèisa èra liada ai dons e ai laissas dei fidèus, lei revenguts eissits
d'aquelei bens e lo dèime. Gràcias a aquelei ressorsas, la Glèisa poguèt
finançar la bastida de glèisas, s'ocupar de l'ensenhament e de la santat, ajudar
lei paures e prestar de sòus. Enfin, aguèt un ròtle major dins l'evangelizacion
deis Indians e contunièt per la seguida de considerar que lei pòbles autoctòns
fasián partida de son ressòrt.

Lei resèrvas e jaciments d'aur e d'argent concentrèron inicialament l'atencion
deis Espanhòus. Pasmens, en fòra de Zacatecas, lei minas foguèron finalament
raras e la produccion declinèt a partir de la fin dau sègle XVII. L'activitat
principala venguèt alora l'agricultura que son desvolopament foguèt rapidament
encoratjat per l'immigracion d'Espanhòus venguts participar a l'esplecha
miniera. Se formèt alora un modèl de tenements fòrça grands tenguts per una
aristocracia terrenala (hacienda). Un monopòli dau comèrci entre Espanha e sei
colonias foguèt establit — contornejat per la còntrabanda encoratjada per leis
Anglés, leis Olandés e lei Francés — e lo pòrt foguèt desvolopat per permetre
lei cambis ambé la metropòli.

La societat ispanoamerica se devesiguèt entre dos ensems separats. Lo premier
èra la societat coloniala formada de Blancs, d'Africans, de mestís e d'Indians
vivent en fòra de sa comunautat d'origina. Lo segond èra l'ensems dei
comunautats indianas gaire mestissadas que gardavan sa lenga e de trachs indians
fòrça importants.

Lei Blancs èran principalament originaris d'Espanha. Dins aquò, l'emigracion dei
Blancs vèrs Mexic es mau coneguda car lei documents oficiaus s'interessèron
solament ais arribadas legalas. Òr, de clandestins nombrós arribèron tanben dins
lei colonias espanhòlas. Dins lo corrent dei generacions, lei Blancs se
devesiguèron entre dos grops dichs criollos per designar aquelei nascuts sus lo
territòri mexican e peninsulares per designar aquelei d'Espanha. Dos principis
importats de l'aristocracia europèu dominèron son mòde de vida : la volontat de
tenir de tenements importants e la volontat de conservar la « puretat » de son
sang. Coma lei familhas de criollos avián quauquei rèires mestís, aquò entraïnèt
l'aparicion de prejutjats dei peninsulares còntra lei criollos. Pasmens, que
situacion que siegue, de grops de familhas blancas, mesclant criollos e
peninsulares, se maridant entre elei dominavan la societat. En dessota de
l'aristocracia terrenala, existiá tanben una classa mejana blanca formada
d'artesans, de marchands, de foncionaris, de regidors ò proprietaris terrenaus
mejans. Coma l'elèit, donavan fòrça d'importància a la « puretat » de son sang e
assaiavan d'exclure lei non Blancs de seis activitats per ne'n limitar la
concurréncia economica e sociala.

Leis Africans foguèron inicialament utilizats coma esclaus dins lei plantacions
e lei minas. Foguèron ansin nombrós dins lo sud de Mexic. Pasmens, tre la fin
dau sègle XVII, leis afranquiments acomencèron de se generalizar e, dins lo
corrent dau sègle seguent, la màger part dei populacions originàrias d'Africa
venguèron liuras. En revènge, aquela liberacion s'acompanhèt pas d'un progrès e
leis Africans demorèron dins lo debàs de la societat.

Lei populacions mestissadas apareguèron rapidament après la conquista espanhòla
en causa dau nombre limitat de fremas espanhòlas. De mai, en despiech dau sostèn
de la Glèisa a l'arribada de fremas vengudas de la Peninsula Iberica, lei
relacions en fòra dau maridatge entre Espanhòus e Indianas contunièron. Dins
aquò, aquelei mestís èran generalament bandits per lei Blancs siá per de rasons
religiosas (lei mestís èran sovent nascuts en fòra dau maridatge) siá en causa
dau risc de concurréncia economica. Ansin, divèrsei lèis foguèron adoptadas per
enebir certanei domenis economics ò mestiers ai mestís. L'aplicacion d'aqueu
sistèma evolucionèt pauc a pauc segon lei regions en causa de la generalizacion
progressiva dau mestissatge au sen de la societat ispanoamericana. Tre lo sègle
XVI, lei premierei falhas apareguèron ambé la creacion dei habilitaciones
permetent ai mestís d'èsser considerats coma de Blancs en cambi dau pagament
d'una soma. De mestís eissits de relacions entre Blancs e Africans ò entre
Indians e Africans existián tanben. Pasmens, avián encara mens de consideracions
que leis autrei mestís.

Lei comunautats indianas gaire mestissadas e demoradas alunchadas de la societat
coloniala gardèron una partida importanta de sei trachs pròpris e son a
l'origina de la societat indiana actuala. Au començament de la colonizacion,
leis Indians foguèron somés au sistèma de l’encomienda. Aquò èra lo
transferiment dei responsabilitats de proteccion e d'evangelizacion d'un grop
d'Indians dau rèi a un individú privat. En cambi, aquel individú podiá exigir un
tribut ò de corvadas. Aqueu sistèma foguèt fòrça atacat per lei Dominicans,
especialament Bartolomé de las Casas, e en 1542, lo rèi d'Espanha adoptèt lei
Lèis Novèlas qu'ordonèron la restitucion a la Corona deis encomiendas après la
mòrt de sei proprietaris. Pasmens, en fàcia de l'ostilitat dei colons, la
monarquia deguèt finalament adoptar una posicion pus complasenta après una
revòuta dei proprietaris (1544-1548). Premier, acceptèt la prolongacion de
l’encomienda per la durada de vida de l'eiretier de son proprietari. Puei, se
creèt un sistèma suplementari de prolongacion per lei generacions seguentas.

En parallèl de l'establiment de la dominacion espanhòla, de campanhas
d'evangelizacion foguèron organizadas per convertir leis Indians au
cristianisme. Aquò acomencèt tre la conquista de l'Empèri Astèc ambé la
destruccion dei temples pagans, deis idòlas, dei libres religiós indians ò de
batejaments generaus de populacions. Pasmens, aquela estrategia evolucionèt
rapidament vèrs de metòdes pus amagestrats per penetrar dirèctament au sen de la
cultura indiana. Ansin, lo cristianisme catolic se generalizèt sota la forma
d'un sincretisme mesclant la liturgia crestiana, lo culte de la Santa Verge, dei
sants, la musica religiosa e lei processions ambé d'elements e de rites eissits
de la religion mesoamericana anciana.

Enfin, l'afondrament demografic foguèt la darriera caracteristica de la societat
indiana après la conquista. D'efèct, en causa dei conflictes, dau trabalh fòrçat
e, subretot, dei malautiás vengudas d'Euròpa qu'èran desconegudas sus lo
continent american (vairòla...), lo nombre d'Indians demeniguèt fòrça
rapidament. L'amplor d'aqueu fenomèn es mau conegut en causa de l'abséncia de
donadas precisas sus la populacion avans l'arribada deis Espanhòus. Regardant lo
territòri mexican, leis estimacions evolucionan entre 11 e 25 milions
d'individús en 1519 e solament entre un e dos milions a la fin dau sègle XVII.
De mai, lei migracions d'Indians en direccion dei centres economics de la
societat ispanoamerica, especialament lei regions minieras, agravèron lo
despoblament dei territòris indians. Aquò aguèt per consequéncia la disparicion
progressiva de l'aristocracia e deis institucions dei comunautats indianas,
compres aquelei deis estats aliats a Espanha coma Tlaxcala.

Felipe II (1556-1598) assaièt d'organizar la gestion e de l'administracion de
l'empèri coloniau espanhòu. Pasmens, en causa dei distàncias e de la superficia
estendudas, la Corona mau capitèt e l'autoritat reiala declinèt pauc a pauc. En
parallèl, la poissança militara d'Espanha s'afebliguèt. Après la desfacha a
l'eissida de la Guèrra de Sèt Ans (1756-1763), lo govèrn de Madrid decidiguèt
tornarmai de s'ocupar de l'organizacion de sei colonias. L'influéncia dei
familhas de criolos foguèt tanben reducha ambé la creacion de pòstes
administratius importants fisats a de peninsulares.

Aquelei reformas permetèron ansin de melhorar lei revenguts reiaus. Pasmens,
aquò entraïnèt un maucontentament important, magerament au sen dei criolos,
basat sus l'aumentacion deis impòsts, lo ròtle important donat ai peninsulares ò
lei limits comerciaus impausats per lo monopòli espanhòu. Ansin, una partida
importanta de l'elèit revendicava un reequilibratge dei cambis e dei relacions
ambé la metropòli. En revènge, donava d'importància a sei privilègis e èra fòrça
maufisanta dei classas popularas. En particular, après lei combats durs de la
Revolucion en Haití, leis idèas dei Lutz avián gaire de partisans. La rompedura
entre Mexic e la metropòli foguèt donc progressiva e entraïnada per l'afebliment
d'Espanha, ocupada per França, e per lo refús continú de Madrid d'acceptar lei
principalei revendicacions mexicanas.

En 1807-1808, l'invasion de l'Espanha peninsulara per lei Francés de Napoleon
Ièr e l'acomençament de l'insurreccion populara espanhòla entraïnèt
l'afondrament de l'autoritat reiala remplaçada per una junta suprèma que se
transformèt rapidament en conseu de regéncia. De combats durs e saunós se
debanèron fins a la fin de 1813 còntra lei Francés e lo conseu convoquèt de
Cortes cargadas de redigir una constitucion, adoptada en 1812, d'inspiracion
liberala. Lei Cortes associèron lei colonias a aqueu procès e l'elèit dei
criolos poguèt i mandar de delegats. Obtenguèron d'assegurenças regardant lei
libertats individualas ò l'organizacion d'eleccions liuras. Pasmens, en 1814,
après la restauracion de la monarquia, aqueleis avançadas foguèron largament
oblidas e l'autoritat reiala foguèt restablida sus tot l'empèri franc de la
region dau Rio de la Plata. Pasmens, en 1820, una revòuta novèla en Espanha
afebliguèt lo poder reiau e marquèt lo començament d'un periòde pus liberau.

Dins lo corrent d'aqueu periòde, lo vice-rèi de Mexico, qu'assaiava de formar
una junta ambé lei criolos, foguèt reversat per un còp d'estat organizat per lei
peninsulares. Lo poder foguèt alora tengut per l'audienca e sa milicía. Aquò
permetèt de blocar lei revendicacions dei criolos mai lo maucontentament se
generalizèt dins tota la vice-reialtat de Novèla Espanha. Lo 16 de setembre de
1810, una premiera insurreccion importanta acomencèt sota la direccion dau
prèire Miguel Hidalgo. Revendicant la supression dau tribut pagat per leis
Indians, la restitucion de certanei territòris indians ò l'eliminacion deis
Espanhòus, lo movement s'estendèt rapidament e alinhava 80 000 combatents en
octòbre. En fàcia, criolos e peninsulares s'alièron per s'opausar a una
insurreccion populara menaçant sei privilègis e defendiguèron victoriosament
Mexico. En març de 1811, Hidalgo e sei tropas foguèron anientats dins la region
de Guadalajara e lei caps de la revòuta fusilhats. Pasmens, una autra
insurreccion acomencèt lèu dins lo sud sota la direccion d'un autre prèire
mestís dich José Maria Morelos. Au contrari de Hidalgo, capitèt d'organizar e de
disciplinar sei tropas que conquistèron Oaxaca e Acapulco en 1812-1813. Una
guèrra lònga foguèt necessària per leis afeblir que s'acabèt solament en 1815
ambé la captura de Morelos e son execucion. Pasmens, Vicente Guerrero, un
luòctenent de Morelos, capitèt de contuniar la lucha.

Lo poder en Mexico demorèt entre lei mans dei conservadors mai l'influéncia dei
criolos aumentèt. Favorables a l'autonòmia per aparar sei privilègis en fàcia
dau liberalisme vengut de Madrid. La Glèisa, menaçada per l'anticlericalisme de
certanei tendàncias revolucionàrias espanhòlas, èra tanben fòrça maufisanta a
respèct de la metropòli. En 1820, lo coronèu Augustin de Iturbide, cargat de
luchar còntra leis insurgents de Guerrero, passèt au contrari un acòrd ambé seis
adversaris en febrier de 1821. Dich plan d'Iguala, prevesiá la formacion d'un
Empèri de Mexic independent dirigit per lo rèi Ferdinand VII ò un prince de son
ostau. Lo catolicisme demorava religion d'Estat e la Glèisa gardava sei bens e
sei privilègis. Enfin, l'egalitat juridica èra establida. Iturbide e Guerrero
jonhèron sei tropas e, en aost, lei leialistas foguèron vençuts e obligats
d'acceptar lo plan. En setembre, Iturbide venguèt president d'una regéncia.
Pasmens, Ferdinand VII refusèt l'acòrd d'Iguala. Ansin, lo 18 de mai de 1822,
Iturbide, desirós de mantenir un regime monarquic, foguèt proclamat emperaire
per sei soudats. Lei sièis províncias de la capitanariá generala de Guatemala
jonhèron l'Empèri.

Pasmens, tre 1822, l'Empèri autoritari d'Augustin Ièr suscitèt una oposicion
importanta renfòrçada per la crisi financiera de l'estat novèu. En 1823, un còp
d'estat organizat per lo coronèu Antonio López de Santa Anna entraïnèt
l'abdicacion e l'exili de l'emperaire. Augustin Ièr foguèt fusilhat l'annada
seguenta après una temptativa mancada de reconquistar lo poder. La republica
foguèt proclamada mai un periòde lòng d'instabilitat acomencèt. Lei províncias
d'America Centrala aprofichèron la situacion per proclamar son independéncia.

En 1824, una constitucion d'inspiracion liberala foguèt adoptada. Pasmens, de
tensions apareguèron rapidament ambé lei conservadors. Ansin, après la victòria
electorala conservatritz de 1828, un còp d'estat foguèt organizat per lei
liberaus que donèron lo poder a Vicente Guerrero. Ordonèt l'expulsion deis
Espanhòus en 1828 e capitèt de replegar un còrs expedicionari espanhòu l'annada
seguenta. Dins aquò, tre 1830, Guerrero foguèt reversat per un còp d'estat
conservador e fusilhat l'annada seguenta après una insurreccion mancada.

En 1832, lo generau Santa Anna capitèt de reconquistar lo poder ambé lo sostèn
dei liberaus. Demorèt la personalitat principala de la vida politica mexicana
fins a la segonda mitat dau sègle XIX mai perdiguèt unei còps la presidéncia e
deguèt s'exilar en 1844. Dins lo corrent d'aqueu periòde, unei govèrns se
succediguèron rapidament. Assaièron de centralizar l'estat entraïnant la revòuta
de Tèxas que venguèt de facto independent en 1835.

La question de Tèxas entraïnèt un conflicte còntra leis Estats Units d'America
de 1846 a 1848. Sa causa premiera foguèt l'annexion de Tèxas per leis Estats
Units en 1845. Puei, leis intradas de tropas estatsunidencas dins lei territòris
contestats entre Tèxas e Mexic e aquela de soudats mexicans au nòrd de Rio Bravo
causèron lo començament vertadier de la guèrra. En aost de 1846, lo govèrn
demandèt lo retorn de Santa Anna mai la situacion militara mexicana venguèt
rapidament catastrofica. Lei vilas de Monterrey (setembre de 1846), de Veracruz
(març de 1847) e de Mexico (setembre de 1847) foguèron perdudas e Mexic deguèt
reconoisser sa desfacha. Lo 2 de febrier de 1848, signèt lo tractat de Guadalupe
Hidalgo entraïnèt la cession de la màger part dau nòrd dau país (Tèxas,
Califòrnia Auta, Nòu Mexic) en cambi dau pagament d'una indemnitat de 15 milions
de dolars. En 1853, aquelei pèrdas foguèron completadas per la venda d'una
partida suplementària dau nòrd de Mexic (Crompa Gadsden).

En 1853, lo poder foguèt tornarmai fisat a Santa Anna reversat tre 1855 per lei
generaus Juan Alvarez e Ignacio Comonfort. Santa Anna deguèt s'exilar tornarmai
e sa partença marquèt lo començament d'una tiera de reformas liberalas en
despiech dau mantenement de resisténcias importantas de part dei reialistas e
dei conservadors. L'influéncia de la Glèisa, que sei bens inalienables
representavan un patrimòni fòrça important, foguèt una question majora dau
periòde. En 1856-1857, divèrsei mesuras anticlericalas (fin de l'inalienabilitat
dei bens eclesiastics, adopcion d'una constitucion sensa referéncia au
catolicisme) entraïnèron de protestacions importantas puei una guèrra civila
novèla. En 1858, lei conservadors conquistèron lei regions centralas e lei
liberaus, dirigits per Benito Juárez, s'installèron a Veracruz. Nacionalizèron
lei bens de la Glèisa en 1859 e capitèron finalament de reconquistar la capitala
en 1860.

Après l'eleccion de Juárez coma president en 1861, lo govèrn mexican deguèt
faciar la question de son deute public. Foguèt rapidament obligat d'arrestar son
remborsament. Aquò entraïnèt una intervencion dau Reiaume Unit, de França e
d'Espanha que mandèron un còrs expedicionari qu'ocupèt lei doanas de Veracruz.
Juárez capitèt de trobar un acòrdi ambé lei Britanics e leis Espanhòus. En
revènge, l'emperaire francés Napoleon III èra desirós de crear un empèri mexican
catolic susceptible d'equilibrar la poissança estatsunidenca. Mau conselhat per
de conservadors mexicans, Napoleon III pensava obtenir un acuèlh favorable a sei
projèctes. Pasmens, sei tropas se turtèron a l'oposicion dei liberaus de Juárez
e aguèron de dificultats per intrar dins la capitala en 1863. Lei Francés
prepausèron lo tròne a Maximilian, fraire de l'archiduc d'Àustria, que foguèt
coronat en junh de 1864 ambé lo sostèn dei conservadors. Lei liberaus e Juárez
se retirèron vèrs lo nòrd.

Lei Francés e lei tropas imperialas deguèron alora luchar còntra divèrsei
guerilhas. A partir de 1866, Napoleon III èra desirós de se retirar dau teatre
mexican e lei liberaus prenguèron l'avantatge. En març de 1867, après la
retirada totala dei Francés, la situacion militara de Maximilian s'agravèt
rapidament. En junh, foguèt capturat e fusilhat per lei fòrças republicanas.

La republica foguèt restablida mai la situacion financiera demorèt marrida e lei
venceires se devesiguèron entre elei, especialament Benito Juárez e Porfirio
Díaz. D'efècte, lo govèrn de Juárez venguèt rapidament fòrça autoritari. En
1872, après la mòrt de Juárez, Sebastián Lerdo de Tejada li succediguèt
acomençant un programa de modernizacion (bastida dau premier camin de fèrre
entre Veracruz e Mexico) fins a son reversament per Diaz en 1876.

Porfirio Díaz gardèt lo poder fins a 1911 d'un biais autoritari. D'efècte, aqueu
periòde dich « Porfiriato » es caracterizat per d'eleccions trucadas, una
censura activa de la premsa e la formacion de milicías paramilitarizadas per
mantenir l'òrdre. De mai, formèt un ret de liames personaus ambé de captaus dins
tot lo país. Pasmens, Díaz mantenguèt leis aparéncias d'un regime
constitucionau, capitèt d'estabilizar la situacion economica e de melhorar lei
relacions entre lo govèrn e lei catolics.

D'efècte, la situacion conoguèt divèrseis evolucions permetent sa creissença a
partir de la privatizacion dei tèrras indianas e la formacion d'esplechas
agricòlas de talha gròssa que sei produccions èran destinadas a l'exportacion.
La populacion aumentèt ansin de 7,5 milions en 1850 a 14 milions en 1910. Aquò
favorizèt l'arribada de capitaus estrangiers que foguèron investits dins la
bastida d'un ret de camin de fèrre e lo sector minier (aur, argent, coire,
zinc...). Au començament dau sègle XX, lo sector minier èra vengut fòrça per
l'economia mexicana e representava la mitat deis exportacions. Lei classas
mejanas urbanas e l'oligarquia foguèron lei beneficiaris d'aqueleis annadas.
Pasmens, aqueu desvolopament se faguèt au detriment deis Indians e dei païsans
que sa condicion se desgradèt. Dins lo sud conservador, capitèron de gardar lo
contraròtle de la màger part dau territòri. En revènge, dins leis autrei
regions, la formacion d'haciendas limitèt lo nombre de tenements disponibles e
entraïnèt l'aparicion d'un proletariat rurau.

Regardant leis afaires religiós, Diáz reglèt lo conflicte ambé lei catolics en
1877. Anoncièt la fin dei persecucions còntra la Glèisa.

A partir de 1900, lei partisans de Diáz acomencèron de se devesir entre elei
regardant leis orientacions de donar au país. Un grop de tecnocratas dichs
cientificos recomandèt la creacion d'un partit politic per enquadrar totei lei
diferentei practicas dau « Porfiriato ». Aquò se turtèt a l'oposicion dei caps
regionaus. En 1904, per contentar lei captaus provínciaus, Diáz acceptèt de
prolongar de doas annadas suplementàrias lo mandat dei governadors. Pasmens,
après aquela crisi intèrna, la situacion interiora s'agravèt. En 1906 e 1907, de
grèvas duras se debanèron dins lo sector minier. L'inflacion e lo chaumatge
aumentèron. Aquò favorizèt lo maucontentament e, en 1910, la reeleccion de Diáz
èra menaçada per Francisco Madero. Per s'aparar còntra son adversari, Diáz
ordonèt son arrestacion, çò que li permetèt d'èsser tornarmai elegit president.
Pasmens, aquò entraïnèt una insurreccion grèva e marquèt lo començament d'una
guèrra civila lònga de 1910 a 1920.

En 1911, la fin dau periòde Porfirio Diaz entraïnèt una guèrra civila dicha
Revolucion Mexicana que durèt fins a 1920. Causèt la mòrt d'aperaquí un milion
de personas. Lo conflicte acomencèt après la liberacion de Francisco Madero que
s'exilèt en Tèxas. Organizèt lèu una revòuta ambé l'ajuda de caps revolucionaris
coma Pancho Villa ò Emiliano Zapata. Dins lo corrent d'aquela annada, Madero
ocupèt una partida dau nòrd mexican e installèt un govèrn provisòri. Puei,
capitèt de negociar un acòrd ambé lo grop dei cientificos e de desarmar leis
insurgents franc de Zapata. Aquò entraïnèt la fin dau regime Diaz e lo
debanament d'una eleccion liura en octòbre.

Ambé lo sostèn dei cientificos, Madero ganhèt l'escrutinh e venguèt president.
Pasmens, son autoritat demorèt febla, especialament en causa de la perseguida de
la Revolucion per Emiliano Zapata. Au contrari, Zapata prepausèt un plan per
rendre sei tèrras tradicionalas ais Indians. L'agitacion continuala entraïnèt un
còp d'estat organizat per lei cientificos que mau capitèt (9 - 18 de febrier de
1913). Lo generau Victoriano Huerta aprofichèt lo caòs per prendre lo poder.
Madero foguèt assassinat e Huerta s'alièt ai cientificos e ais Estats Units
d'America per se proclamar president.

De 1913 a 1917, lei conflictes intèrnes se multipliquèron dins lo país.
D'efècte, après sa presa dau poder, Victoriano Huerta decidèt d'atacar lei
fòrças d'Emiliano Zapata situadas dins lo nòrd. Pasmens, après unei desfachas,
leis insurgents se reorganizèron au sen d'una « armada constitucionala »
dirigidas per Venustiano Carranza, governador de Coahuila, Pablo Gonzalez,
Pancho Vila e Álvaro Obregón. En parallèl, de combats opausèron lei païsans
paures, ajudats per lei tropas de Zapata, ai fòrças dei grands proprietaris.

La conjugason d'aquelei conflictes entraïnèt una generalizacion de la guèrra
civila sus tot lo país. De mai, la diplomacia estatsunidenca agravèt la
situacion car Washington sostenguèt per torn lei diferentei faccions per assaiar
d'estabilizar la situacion. En abriu de 1914, lo president Woodrow Wilson mandèt
un còrs expedicionari que desbarquèt dins lo pòrt de Veracruz e bombardèron la
vila. Aquò destabilizèt Huerta e permetèt a seis adversaris d'avançar en
direccion de la capitala. En julhet, sei tropas foguèron desfachas entraïnant sa
desmission e son exili.

Pasmens, lei venceires mau capitèron de s'unir e la guèrra contunièt. En octòbre
de 1914, Pancho Villa reüniguèt una convencion que permetèt a Zapata d'obtenir
l'aprovacion de son programa. Lo mes seguent, Carranza e Obregón s'alièron per
formar un govèrn provisòri installat en Veracruz. Lei combats contunièron alora
entre lei constitucionalistas e lei tropas de Villa e de Zapata. En abriu de
1915, Obregón capitèt de desfaire Villa e Zapata perdiguèt definitivament lo
contraròtle de Mexico. Après aquelei victòrias, lo govèrn de Carranza foguèt
finalament reconegut per leis Estats Units dins lo corrent de setembre. Pasmens,
lei combats contunièron dins lo país fins a l'assassinat de Zapata en 1919 e la
somission de Villa en 1920.

En 1917, una convencion foguèt reünida per redigir una constitucion novèla. Lo
tèxte foguèt publicat dins lo corrent de l'annada e permetèt d'acomençar lo
reglament dau conflicte. D'efècte, permetèt de renfòrçar l'autoritat dau govèrn
federau e de contentar certanei revendicacions popularas (possibilitat de
restituir de tèrras ais Indians, drech de grèva, jornada de trabalh d'uèch oras,
separacion de la Glèisa e de l'Estat, limits impausats a l'influéncia dau
clergat...).

Fins a 1920, Carranza gardèt la màger part dau poder e capitèt d'estabilizar son
poder. Assaièt de reprodurre lo modèl instaurat per Diaz mai Obregón obtenguèt
lo sostèn dei captaus dau nòrd, dei sindicats obriers e de Pancho Villa. Ansin,
quand Carranza ordonèt l'arrestacion de son ancian aliat, se turtèt a una
oposicion fòrta que formèt una « armada liberala constitucionala » poderosa.
Deguèt alora abandonar Mexico avans d'èsser assassinat sus lo camin de Veracruz.

Lei venceires prenguèron lo poder sota l'autoritat d'Obregón elegit president
dins lo corrent de setembre. Formèron un ret gropant captaus tradicionaus, caps
de sindicats ò de gropaments de païsans, oficièrs superiors de l'armada e caps
politics. Aquò permetèt au regime novèu d'enquadrar la populacion. Per completar
aqueu sistèma, una ideologia novèla enaurant lei culturas indianas e mestissas,
la gèsta revolucionària e desvalorant lo periòde coloniau.

Álvaro Obregón gardèt lo poder de 1920 a 1924. Adoptèt una politica economica
similara a aquela dau periòde Diáz moderada per la necessitat de contentar una
partida de sa basa revolucionària. Donèt donc la prioritat au desvolopament
d'una industria capitalista exportatritz finançada gràcias a d'investiments
estrangiers e s'ocupèt d'equilibrar lo budget de l'Estat. Pasmens, organizèt
tanben una refòrma agrariana que permetèt de distribuir de tèrras a 10% dei
païsans mexicans. Limitada, aquela decision cambièt pas lo modèl d'una
agricultura centrada sus lei grands proprietaris e aguèt d'efèctes febles sus la
produccion car lei païsans beneficiaris, generalament paures, aguèron de
dificultats per esplechar sei tèrras novèlas.

Se la presidéncia d'Obregón permetèt d'amaisar lei tensions eissidas de la
Revolucion Mexicana, la fin de son mandat foguèt marcada per una guèrra civila
brèva regardant sa succession. D'efècte, segon la Constitucion de 1917, lo
president mexican podiá se presentar a sa reeleccion. Per lo remplaçar, Obregón
chausiguèt de sostenir la candidatura de Plutarco Elias Calles e se turtèt a
l'oposicion d'unei generaus partisans d'Adolfo de la Huerta. Una insurreccion
aguèt luòc que s'acabèt per la victòria dei partisans d'Obregon e l'execucion
d'unei caps revolucionaris. D'eleccions trucadas permetèron alora l'eleccion de
Calles.

Plutarco Elías Calles foguèt president de 1924 a 1928 e demorèt lo cap vertadier
dau país fins a 1934. Contunièt la politica economica de son predecessor mai
adoptèt, en matèria de religion, una atitud ostila a la Glèisa qu'entraïnèt una
guèrra civila de 1926 a 1929. D'efècte, tre 1925, son govèrn decidèt
d'encoratjar lo desvolopament de l'escòla laïca. L'annada seguenta, ordonèt
l'aplicacion deis articles de la Constitucion de 1917 permetent de redurre leis
activitats de la Glèisa. Aquò entraïnèt una oposicion fòrta au sen dei classas
mejanas e dau clergat qu'ordonèt la suspension de totei lei celebracions
religiosas. Lei païsans de l'oèst de Mexico se revoutèron alora e l'insurreccion
resistiguèt ais atacas de l'armada fins a la conclusion d'una trèva en 1929.

Aquelei trèbols afebliguèron Calles e una modificacion de la constitucion
permetèt a Álvaro Obregón d'èsser elegit president un segond còp en 1928. La
durada dau mandat presidenciau foguèt tanben aumentada de quatre a sièis
annadas. Pasmens, foguèt assassinat tre lo 17 de julhet de 1928 per un militant
catolic. Aquò permetèt a Calles de renfòrçar sa posicion ambé la fondacion dau
Partit nacionau revolucionari (PNR) e l'eleccion d'aliats politics sensa
autoritat de son partit a la presidéncia. Dins lei fachs, Calles, d'ara endavant
dich « jefe maximo » gardèt la realitat dau poder e acomencèt de negociar ambé
la Glèisa la suspension dei lèis anticlericalas de 1926.

Dins aquò, lei problemas de la crisi religiosa foguèron rapidament remplaçats
per lei dificultats pus grèvas de la crisi economica de 1929. D'efècte, fòrça
despendanta deis exportacions, l'economia mexicana foguèt fòrça tocada per la
reduccion dau comèrci mondiala. Aquò entraïnèt de tensions importantas dins lei
classas popularas e mejanas tant dins lei vilas que dins lei zònas ruralas. Lo
regime i respondèt per de mesuras autoritàrias e per un renfòrçament de la
repression. Pasmens, aquò mau capitèt d'empachar lo desvolopament de
l'oposicion, compres au sen dau PNR. En 1934, Calles foguèt donc obligat de
laissar lo poder e de designar lo generau Lazaro Cardenas coma successor.

Leis annadas Cardenas aguèron un ròtle decisiu dins lo renfòrçament dau regime
eissit de la Constitucion de 1917. D'efècte, après l'eliminacion dei partisans
de Calles entre 1924 e 1926, donèt una impulsion novèla au movement
revolucionari gràcias a una refòrma agrariana, a un sostèn regular ai sindicats
e a la nacionalizacion de l'industria petrolièra. Sa popularitat li permetèt
d'assegurar lo mantenement de la patz intèrna e dau regime que
s'institucionalizèt.

Lo president, elegit per un mandat de sièis ans, èra lo cap quasi absolut de
l'Estat mai aviá pas lo drech de se representar. En revènge, podiá designar son
successor que son eleccion èra assegurada gràcias a d'eleccions regularament
trucadas. Pasmens, en despiech de l'aspèct non democratic d'aqueu foncionament,
divèrsei drechs fondamentaus protegits per la constitucion foguèron mai ò mens
respectats coma la libertat d'opinion, la diversitat de la premsa, la libertat
religiosa, divèrsei drechs sociaus ò l'existéncia d'autrei partits politics. Lo
modèl politic mexican evolucionèt ansin entre democracia e dictatura e lo PNR,
que venguèt lo Partit revolucionari institucionau (PRI) en 1946, gardèt lo poder
de 1940 a 1997.

De 1940 a la fin deis annadas 1960, Mexic conoguèt un periòde de creissença
economica importanta que favorizèron l'industrializacion e l'urbanizacion dau
país. Lei presidents chausiguèron d'adoptar una politica economica capitalista
que venguèt mai e mai liberala dins lo corrent dau sègle. D'efècte, Manuel Ávila
Camacho (1940-1946) e Miguel Alemán Valdés (1946-1952) restaurèron de relacions
bònas ambé leis Estats Units d'America e favorizèron lo sector privat,
especialament dins l'agricultura e lo torisme, permetent d'atraire
d'investiments estrangiers importants. Sota Adolfo Ruiz Cortines (1952-1958),
aquela tendància se confirmèt e l'influéncia de tecnocratas liberaus se
renforcèt. En particular, una politica d'economias drasticas permetèt de
redreiçar la situacion dei finanças nacioalas mai entraïnèt de tensions socialas
fòrça importantas.

Son successor Adolfo López Mateos (1958-1964) deguèt reprimir unei grèvas duras
e orientar sa politica vèrs la senèstra (reforma agrariana novèla, mantenement
de relacions diplomaticas ambé Cuba...). Pasmens, aquò permetèt pas de resòuvre
la crisi sociala e Gustavo Díaz Ordaz (1964-1970) chausiguèt lo metòde
autoritari per contraròtlar lei movements revendicatius encoratjats per
l'organizacion dei Jòcs Olimpics en Mexic en 1968. Ansin, lo 2 d'octòbre,
l'armada tirèt sus una manifestacion d'estudiants tuant aperaquí 250 personas.
En mai d'aquò, la fin deis annadas 1960 marquèt lo començament d'un periòde lòng
de problemas economicas. Lei revendicacions politicas e socialas aumentèron e lo
PRI aguèt alora de dificultats recurrentas per faciar la situacion.

Dins lo corrent de la fin deis annadas 1960 e dau començament deis annadas 1970,
la conjugason entre lei mutacions prefondas de la societat mexicana (exòdi
rurau, formacion de barris de barracas fòrça pauras a l'entorn dei vilas
principalas, aumentacion deis inegalitats socialas ja fòrça importantas,
industrializacion...) e lei dificultats economicas devesiguèt prefondament lo
PRI e, pus generalament, tota la vida politica dau país. La drecha, sovent
formada ais Estats Units, èra venguda fòrça liberala mentre que la senèstra èra
favorabla au modèl cuban. Aquò afebliguèt lo partit e favorizèt l'emergéncia de
revendicacions demandant l'instauracion d'una democracia vertadiera.

La presidéncia de Luis Echeverría (1970-1976) foguèt ansin marcada per de
combats entre l'armada e de guerilhas urbanas en 1971. En parallèl, la situacion
economica contunièt de s'agravar. Pendent son mandat, José López Portillo
(1976-1982) adoptèt un plan d'austeritat per sostenir e estabilizar la moneda
nacionala que demeniguèt lo nivèu de vida e aumentèt lo chaumatge. De mai, leis
efèctes negatius d'aquela politica foguèron agravats per la descubèrta de
jaciments de petròli dins divèrsei regions. Son esplecha entraïnèt una
competicion acarnada e d'aumentacions fòrça importantas de la corupcion, de
l'inflacion e deis importacions. En 1982, la situacion economica èra tant
catastrofica que Mexico deguèt arrestar lo pagament deis interès dau deute
nacionau. Miguel de la Madrid (1982-1988) assaièt de redreiçar la situacion
financiera gràcias a un plan d'austeritat novèu mai aquò aguèt tornarmai de
consequéncias negativas sus lei classas popularas. Entraïnèt tanben una scission
dau PRI ambé la partença de son ala progressita que fondèt lo Partit de la
revolucion democratica (PRD) en 1989. Son successor Carlos Salinas de Gortari
(1988-1994), elegit ambé solament 50,3% dei sufragis exprimits, contunièt aquela
politica e chausiguèt d'intrar au sen d'un mercat economic comun dich ALENA
format ambé Canadà e leis Estats Units d'America. Lei consequéncias d'aquel
acòrd sus lei revenguts dei païsans paures entraïnèron en 1994 una guèrra civila
brèva dins lo sud-èst còntra l'Armada Zapatista de Liberacion Nacionala (EZLN)
que se revendica de Zapata. Un alta-au-fuòc permetèt d'arrestar lei combats mai
lei negociacions mau capitèron e la guerilha zapatista ocupa e administra
totjorn quauquei vilatges de Chiapas.

En 1994, l'eleccion dau candidat dau PRI, Ernesto Zedillo, foguèt fòrça
malaisada (48,7%) e, en 1997, lo partit perdiguèt sa majoritat a la Chambra dei
deputats. Puei, en 2000, per lo premier còp dempuei la fin de la Revolucion
Mexicana, lo PRI perdiguèt lo poder au profiech de Vicente Fox dau Partit
d'accion nacionala (PAN, un partit conservador, liberau e catolic fondat en
1939). En 2006, lo PAN gardèt lo poder just just (35,9% per lo PAN e 35,3% per
lo PRD) e Felipe Calderón venguèt president. Sa politica fòrça liberala
favorizèt la creissença economica mai agravèt leis inegalitats socialas. De mai,
deguèron faciar lo problema de la criminalitat organizada mexicana qu'es venguda
poderosa en causa dau desvolopament dei trafegs, especialament aquelei de
drògas, en direccion dau territòri estatsunidenc. Acomençada per Fox, la lucha
còntra lei cartèus de la dròga se transformèt en guèrra civila saunosa (entre
60 000 e 100 000 mòrts pendent lo periòde 2006-2012) ambé la participacion
dirècta de l'armada decidida per Calderon.

Mexic es una republica presidenciala democratica e federala de 31 Estats e d'un
districte federau. La seperacion dei poders es assegurada per la constitucion de
1917. Lo poder executiu es tengut per lo president, lo poder legislatiu per lo
Congrès e lo president e lo poder judiciari per divèrsei corts especializadas
que la pus importanta es la Cort Suprèma de Justícia. Pasmens, en despiech
d'unei reformas destinadas a limitar sei poders, lo president garda un ròtle
fòrça important au sen deis institucions. De mai, la corupcion es un problema
recurrent au sen dei tres poders maugrat de campanhas regularas de lucha còntra
lo problema.

Lo poder executiu es tengut per lo president de la Republica qu'es elegit per un
mandat non renovelable de sièis annadas au sufragi universau dirèct amb un torn
unic. I a ges de Premier ministre. Lo president a lo drech de nommar e de
revocar lei ministres, leis ambaissadors e lei cònsols generaus. Es tanben lo
cap suprèm dei fòrças armadas e, ambé l'acòrdi day Congrès, a lo drech de
declarar una guèrra ò de signar una patz. Regardant leis afaires diplomatics,
pòu negociar de tractats. Enfin, lo president a un drech de vèto sus lei lèis
votadas per lo Parlament.

Lo poder legislatiu es tengut per lo Congrès qu'es devesit entre una chambra
auta e una chambra bassa e per lo president que tèn certanei drechs legislatius,
especialament un drech de vèto sus lei lèis votadas e lo drech d'adoptar de
decrèts. Lei doas chambras an de drechs legislatius identics. La premiera
assemblada es dicha Senat e es formada de 128 senators (4 per cada entitat
federala) elegits per un mandat de sièis annadas. L'eleccion se fa segon un
sistèma de dos escrutinhs parallèls. 96 senators son designats per un vòte
organizat amb un torn unic dins cada circonscripcion. Lo venceire ganha dos sèti
e lo segond ne'n ganha un. Lei 32 autrei senators son elegits segon un sistèma
de representacion proporcionala establit au nivèu nacionau. Totei lei mandats
son non renovelables.

La segonda chambra dau Parlament es dicha Chambra dei deputats e es formada de
500 deputats elegits au sufragi universau dirèct per un mandat de tres annadas.
I a dos sistèmas d'elecicons. 300 deputats son elegits amb un escrutinh d'un
torn organizats dins 300 circonscripcions e 200 son designats d'un biais
proporcionau. Coma per lo Senat, lo mandat de deputats es pas renovelable.

Lo Congrès a lo poder de discutir e de vòtar lei lèis federalas, declarar una
guèrra, fixar lo montant deis impòsts, discutir e vòtar lo budget e ratificar
lei tractats. Coma lo president, lo Congrès pòu adoptar de decrèts que son de
tèxtes legislatius de portada e de durada limitadas. Un decrèt dau Congrès pòu
pas èsser blocat per lo vèto presidenciau.

Lo poder judiciari es dirigit per una Cort Suprèma de Justícia que sei jutges
son nommats per un mandat de 15 ans per lo president ambé l'acòrdi dau Congrès.
Es cargada d'interpretar lei lèis e lei decisions de justícia federalas presas
per de corts inferioras e de jutjar leis afaires regardant la constitucion. En
matèria electorala, l'autoritat suprèma es tenguda per lo Tribunau Electorau dau
Pòble Judiciari de la Federacion.

Leis Estats Units Mexicans son una federacion de trenta un estats liures,
autonòms e sobeirans dirigits per un govèrn, un parlament e una justícia locaus.
An lo drech de tenir lei sieunas lèis e constitucion, compres en matèria de
còdis civius e penaus. Pasmens, aquelei tèxtes pòdon pas èsser en desacòrdi ambé
la constitucion federala. De mai, regardant leis afaires estrangiers, un estat
pòu pas contractar d'aliança ambé d'autreis estats ò nacions sensa
l'autorizacion de la federacion. Lo govèrn de cada estat es presidit per un
governador elegit cada sièis ans sensa possibilitat de reeleccion. Lo poder
legislatiu deis estats repausa subre un Congrès deis Deputats unicamerau, que lo
nombre de sei sètis despend de cada estat. La justícia es dirigida per un
Tribunau Superior.

Cada estat es a son torn devesit entre de municipalitats que pòdon gropar unei
vilas ò vilatges. Aqueleis entitats son en partida autonòmas e recebon una
partida deis impòsts locaus. La ciutat de Mexic es lo Districte federal, sèti
dei poders dau govèrn de l'Union, e capitala deis Estats Units Mexicans.

Lo drapèu mexican foguèt adoptat en 1821 ambé l'independéncia dau país. Conoguèt
diferentei versions, magerament definidas per de modificacions de l'emblèma
centrau e de la talha. La version actuala data de 1968 e foguèt chausida per
diferenciar lo drapèu mexican dau drapèu italian pendent lei Jòcs Olimpics
organizats en Mexico. A l'origina, lo vèrd representava l'independéncia, lo
blanc la religion catolica e lo roge l'union entre Europèus e Americans.
Pasmens, ambé la laïcizacion de la societat en 1857, la significacion dei colors
cambièt e, d'ara endavant, lo vèrd representa l'esperança dau pòble dins lo
futur de sa « raça », lo blanc la puretat deis ideaus de la populacion e lo roge
lo sang deis eròis.

L'emblèma centrau dau drapèu es lo blason de Mexic. Representa un agla qu'es
ajocat sus una figuiera de Barbaria e que devora un sèrp. Aqueleis animaus èran
fòrça presents dins la mitologia dei pòbles mesoamericans. Coma per lo drapèu,
unei versions foguèron utilizadas dempuei l'independéncia e l'actuala foguèt
adoptada en 1968.

L'imne nacionau es dich Himno Nacional Mexicano (« Imne Nacionau Mexican » en
occitan). Escrich en 1853 per Francisco González Bocanegra per celebrar la
defensa de Mexic còntra la temptativa de reconquista espanhòla de 1829, foguèt
adoptat coma imne nacionau oficiau tre 1854. Foguèt modificat en 1943 ambé la
supression d'uneis estròfas. Enfin, Mexic a ges de devisa oficiala.

Mexic es una poissança regionala que fa partida de la màger part deis
organizacions internacionalas e regionalas pus importantas (ONU, OMC, OEA, G20,
OSCE... etc.). Après un periòde lòng de neutralitat relativa definida per la
doctrina Estrada (non-intervencion dins leis afaires intèrnes deis autreis
estats, reconoissença dei govèrns estrangiers...), lo govèrn mexican assaia
dempuei l'acomençament dau sègle XXI d'adoptar una diplomacia novèla pus
intervencionista. Es basada sus quatre axes principaus dictats per de rasons
economicas que son lo desvolopament dei relacions ambé lei país d'America
Latina, lo melhorament dei relacions ambé leis Estats Units d'America tocadas
d'un biais negatiu per lei trafecs de dròga entre lei dos estats, lo mantenement
de relacions bònas ambé l'Union Europèa e lo desvolopament dei relacions amb
Asia.

Lo desvolopament dei relacions ambé l'America Latina es basat sus l'afirmacion
d'una cultura comuna ais estats ispanofòns de la region. Es tanben dictat per la
volontat mexicana de tornar venir una poissança regionala importanta en America
e per l'importància deis investiments mexicans dins aquelei país. Lei relacions
ambé Washington son fòrça importantas en causa dau ròtle dominant deis Estats
Units d'America sus lo continent e de l'importància dei cambis economics entre
lei dos territòris. D'efèct, Estats Units, Canadà e Mexic fan partida d'un
mercat comun de liure comèrci dich ALENA qu'es vengut lo motor principau de
l'economia mexicana. Pasmens, en causa dei trafecs frontaliers illegaus fòrça
importants (dròga, imigracion...), lei relacions entre Mexico e Washington son
sovent problematicas. L'objectiu principau dau govèrn mexican es donc de
« normalizar » lei discussions entre lei dos país. De mai, lo sostèn dau govèrn
estatsunidenc es important dins l'encastre de la lucha intèrna còntra lei
cartèls.

La relacion amb Asia es considerada coma una prioritat en causa dau dinamisme
economic de la region. Japon i es un partenari ancian de Mexic que tèn d'interès
importants dins l'industria nacionala. China i es un partenari novèu mai la
relacion es fòrça desequilibrada en favor de Pequin qu'importa relativament pauc
de produchs mexicans.

En 2012, lei fòrças armadas mexicanas tenián aperaquí 260 000 òmes amb un budget
de 7 miliards de dolars (0,5% dau PIB) qu'èra lo cinquen dau continent american.
Èran devesidas entre doas brancas principalas qu'èran l'Armada Mexicana, gropant
lei fòrças terrèstras e aerianas, e la Marina Mexicana. Cada branca teniá lo
sieu estat-major e es plaçada sota l'autoritat dau President de la Republica. Lo
recrutament dei militars es basat sus lo volontariat. La conscripcion existís
mai lo servici militar es en realitat pas aplicat ò fòrça limitat. Coma Mexic a
pas conegut de conflictes d'amplor dempuei la fin de la Revolucion Mexicana,
leis armaments son relativament ancians e leugiers en despiech d'un començament
de modernizacion. De mai, l'industria militara mexicana es pauc desvolopada e lo
país despend de poissanças estrangieras (principalament leis Estats Units
d'America, Russia e Alemanha) per la crompa de seis armaments pus importants.

L'Armada Mexicana èra en 2012 la branca numericament pus importanta amb aperaquí
192 000 òmes. Utilizava ges de carri de combat e seis armaments pus pesucs èran
formats de 1 200 veïculs blindats (Sedena-Henschel HWK-11, Panhard VCR), de 490
pèças d'artilhariá e d'unei milièrs de veïculs leugiers (VBL, Humvee).
L'aviacion gropava aperaquí 11 000 militars 240 avions e 140 elicoptèrs
principalament destinats au transpòrt. Leis unitats principalas son 10 caçaires
multiròtles (F-5), 40 avions de transpòrt, 3 AWACS leugiers, 6 elicoptèrs de
combat (UH-60), 111 elicoptèrs de transpòrt e 5 drones.

La Marina alinhava en 2012 aperaquí 59 000 òmes, 189 naviris e 139 aeronaus. Sei
missions principalas èran d'assegurar lo mestritge dei zònas maritimas
economicas e la susvelhança dau litorau. Èra ansin dotada d'un nombre important
de naviris leugiers e rapides e seis unitats pus importantas èran 2 destroièrs,
6 fregatas polivalentas, 5 naviris de desbarcament, 2 corvetas, 6 naviris de
guèrra dei minas, 32 patrolhaires maritims e 36 patrolhaires costièrs. Teniá
tanben un còrs d'infantariá de marina de 20 000 òmes.

Mexic facia a l'ora d'ara dos conflictes intèrnes que son la Revòuta de Chiapas
acomençada en 1994 e la Guèrra còntra lei narcotraficaires mexicans. Lo premier
conflicte foguèt entraïnada per la signatura de l'acòrd de creacion de l'ALENA e
opausèt una guerilha indigèna dicha EZLN (Armada Zapatista de Liberacion
Nacionala) de Chiapas a l'armada mexicana. Après quauquei jorns de combat,
l'armada reconquistèt la màger part dau territòri ocupat per la guerilha e un
alta-au-fuòc foguèt signat. D'escaramochas regularas opausan encara la guerilha
a d'unitats paramilitaras mai dempuei la fin dau sègle XX, lei combats son rars.
De negociacions son oficialament en cors per resòuvre la crisi mai lei progrès
son febles. Ansin, dempuei 1994, 32 municipalitats de Chiapas son dirigidas per
l'EZLN.

Lo segond conflicte es una guèrra vertadiera e fòrça saunosa acomençada en 2006
quand lo govèrn assaièt d'eliminar lei poderós cartèls mexicans de la dròga. Se
turtèt a una gròssa resisténcia e deguèt mobilizar lei fòrças armadas per
sostenir la polícia. Leis operacions son fòrça complèxas e opausan lo govèrn ai
cartèls e certanei cartèls entre elei. D'organizacions criminalas estrangieras
que participan au comèrci internacionau de la dròga en direccion dau territòri
estatsunidenc son tanben sospichats de tenir un ròtle dins lo conflicte en
ajudant seis aliats locaus. Unei vilas e regions dau nòrd e de l'èst de Mexic
son ansin vengudas fòrça perilhosas car lei cartèls atacan lei populacions que
sostènon lo govèrn ò lei cartèls advèrs. En 2014, lei combats avián entraïnat la
mòrt de 160 000 personas e lo desplaçament de 1,6 milions d'abitants.

En 2013, Mexic aviá un PIB d'aperaquí 1,327 miliards de dolars estatsunidencs e
èra la quatrena economia dau continent american après leis Estats Units
d'America, Brasil e Canadà. Es caracterizada per l'existéncia de sectors fòrça
modèrnes que coexistisson ambé de sectors tecnologicament pauc desvolopats.
D'efèct, dempuei 1994 e la creacion de l'ALENA, lo país conois un periòde de
mutacions economicas prefondas ambé lo desvolopament d'un sector industriau
exportator fòrça important, una aumentacion dau revengut mejan e la formacion
d'una economia fòrça liberalizada e duberta. Pasmens, aquò se faguèt au
detriment de certanei regions, especialament aquelei dau sud, ò de certanei
classas socialas, magerament lei païsans e lei classas obrieras, e Mexic es
vengut lo país pus inegalitari de l'OCDE. Per exemple, en 2012, lo taus de
pauretat i èra de 52,3% mai la segonda fortuna pus gròssa dau mond èra mexicana.
De mai, l'economia mexicana es tanben venguda fòrça dependenda de la conjontura
deis Estats Units d'America que representavan, en 2012, 78% deis exportacions de
Mexic e 50% de seis importacions. Enfin, lo país, qu'a bastit una partida de son
desvolopament sus sei salaris febles, dèu d'ara endavant faciar la concuréncia
de la man d'òbra chinesa que son còst es encara mens important.

En 2013, l'agricultura formava respectivament 3,6% dau PIB mexican e 13,4% deis
emplechs, l'industria e leis activitats minieras 36,6% e 24,1% e lo sector dei
servicis 59,8% e 61,9%. Lo taus de chaumatge èra oficialament de 4,9% mai son
estimacion vertadiera es malaisada en causa de l'importància de l'economia
informala dins certanei regions. Certaneis estudis evocavan un taus de
sosemplech reau d'aperaquí 25%.

L'agricultura es un sector que son importància demenís pauc a pauc au sen de
l'economia mexicana. D'efècte, representava 25% dau PIB en 1970, 7% en 1990 e
solament 3,6% en 2013. Pasmens, coma èra pauc encara pauc mecanizada,
representava en 2013 una part relativament importanta de la man d'òbra activa
(13,4%). Dempuei la creacion de l'ALENA, lo sector a conegut de transformacions
importantas e leis inegalitats i son fòrça importantas. De mai, solament 13% dau
territòri es pron druda per sostenir una activitat agricòla.

Lo modèl pus frequent es aqueu de tenements pichons destinats a de culturas
alimentàrias de subsisténcia. Lei revenguts i èran febles. Ansin, 85% dei
tenements èra en 2013 a l'origina de solament 15% de la produccion agricòla
nacionala. Lei tenements modernizats èran pus rars (15%) e donavan 85% de la
produccion mexicana. La causa principala d'aquela estructura duala es la
concurréncia dirècta ambé leis agriculturas estatsunidenca e canadiana, entre
lei pus modèrnas dau mond, que son capablas de produrre de volums pus importants
amb un còst pus feble. Aquò a entraïnat la disparicion d'unei tenements de talha
intermediària qu'èran pas capables de demenir mai sei còsts de produccion.

En 2012, lei culturas pus importantas èran lo gròs blat (20 milions de tonas,
4en reng mondiau), lei cebas (1en reng), leis èrbas, leis agrums (1èr reng
mondiau per lei citrons, 3en per leis aranges), lei flors destinadas a
l'orticultura (1èr reng) e la cana de sucre. Lo noirigatge regardava
principalament lo polet (3en reng mondiau).

En fòra de l'agricultura e dau norrigatge, la fusta es una ressorsa non
negligibla car la superficia dei seuvas representava en 2012 23% dau territòri.
Uneis espècias preciosas i èran esplechadas (ebèn, acajó, noguier... etc.). La
desforestacion agantava aperaquí 700 000 dins lo corrent dau decenni 1980. Aquò
èra important mai èra pas encara una menaça a respèct de l'importància dei
superficias abosquidas.

En 2013, lo sector industriau e minier representavan 36,6% dau PIB e emplegava
24,1% de la man d'òbra activa. La produccion agroalimentària, la transformacion
de tabat, la fabricacion de produchs quimics, la produccion de betum, la
siderurgia, la produccion e la transformacion dau petròli, l'esplecha de metaus
e de mineraus (argent, fluorina, cadmi, arsenic, plomb, zinc, coire, sofre),
l'industria textila, l'industria automobila e la produccion de bens de
consomacion correnta son leis activitats principalas dau sector.

L'industria conois dempuei leis annadas 1990 una creissença importanta gràcias
au nivèu de qualificacion relativament aut de la man d'òbra e a son còst feble
que favorizan lei deslocalizacions vèrs lo territòri mexican. Lei condicions de
trabalh son donc marridas, especialament dins leis industrias exportatritz que
sa valor aponduda es febla (fenomèn dei maquiladoras). Pasmens, Mexic assaia
pereu de desvolopar d'industria amb una valor aponduda auta, especialament dins
lei tecnologias novèlas e dins l'aviacion.

En 2013, lo sector terciari formava 59,9% dau PIB e emplegava 61,9% de la man
d'òbra. Es un sector amb un taus de creissença important qu'es vengut en 2001 lo
pus important d'America après aquelei deis Estats Units d'America e de Canadà.
Lo torisme e leis activitats financieras ne'n son lei dos pielons. En
particular, Mexic es lo uechen país pus visitat dau mond amb aperaquí 20 milions
de toristas en 2007.

Brèç de mai que d'una civilizacion anciana, lo territòri mexican a un patrimòni
arquitecturau ric que comença ambé lo periòde mesoamerican. En partida destrucha
en causa dei degalhs entraïnats per la conquista espanhòla ò l'abandon dei
vilas, presenta de vestigis fòrça importants de bastiments publics (jòcs de
bala, palais...) ò religiós (piramidas...) e d'infrastructuras majoras (rotas,
canaus, fortificacions...) que fasián partida dei bastidas pus importantas de
son epòca.

Après la colonizacion, apareguèt l'estil coloniau espanhòu que dominèt lei
premiers sègles dau periòde. Èra inspirat per l'arquitectura de la Peninsula
Iberica dei sègles XVI-XVII (estils Renaissença, mossarab...). Foguèt
principalament utilizat per la bastida de monuments religiós destinats a
l'evangelizacion dei pòbles indigèns. Pasmens, integrèt quauquei modificacions
localas coma de capèlas dubèrtas ò d'estructuras defensivas. Dins lo corrent dau
sègle XVIII, se formèt l'estil barròc chorigueresc caracterizat per una gròssa
abondància ornamentala inspirada deis arquitecturas aràbias e mesoamericanas.
Puei, a la fin dau periòde coloniau, se fondèt en 1798, l'Academia de San Carlos
en Mexico, premiera escòla artistica dau continent american, que promoguèt lo
neoclassicisme inspirada de la Roma e de la Grècia antica pendent la premiera
mitat dau sègle XIX.

Lo neoclassicisme demorèt popular après l'independéncia fins a la Guèrra de
Mexic. D'efèct, maugrat sa durada limitada, l'ocupacion francesa aguèt una
influéncia importanta sus l'arquitectura mexicana fins a la Revolucion Mexicana
que son ideologia oficiala se raprochèt dei tradicions indigènas. Ansin, dins lo
corrent dau sègle XX, se mesclèt lei movements artistics europèus ò
estatsunidencs ambé d'estils eissits deis ancianeis civilizacions
mesoamericanas.

L'escultura apareguèt sus lo territòri mexican tre lo començament de la
sedentarizacion de l'òme dins la region. Ansin, lei civilizacions mesoamericanas
mestrejavan d'estiles variats d'escultura anant de l'ornamentacion interiora a
la realizacion d'estatuas monumentalas. Au sègle XVI, l'arribada deis Espanhòus
entraïnèt l'introduccion de l'escultura europèa que foguèt fòrça utilizada dins
l'art religiós per sostenir l'evangelizacion dei pòbles indigèns (ornamentacion
de glèisas, autars, retaules...). L'aplicacion de l'escultura dins d'autrei
domenis foguèt progressiva e se desvolopèt subretot a partir dau sègle XVIII.
Fins au sègle XIX, leis estiles europèus importats en Mexic foguèron aquelei que
dominavan lo periòde en Espanha (manierisme, neoclassicisme, Art novèu... etc.).
A la fin dau sègle XIX, una influéncia francesa se manifestèt en causa de
l'efèct de la preséncia dau còrs expedicionari francés. Puei coma en
arquitectura, au començament dau sègle XX, leis idèas veïculadas per la
Revolucion favorizèron l'emergéncia d'estiles mesclant leis ancianei tradicions
indigènas ambé lei corrents internacionaus dominants.

La pintura apareguèt tre la fin de la Preïstòria (5500 av. JC) sus lo territòri
actuau de Mexic dins la region de Califòrnia Bassa. Aquel art se desvolopèt ambé
lo desvolopament de societats complèxas e prenguèt una plaça importanta au sen
dei civilizacions mesoamericanas. D'efèct, la pintura i èra fòrça utilizada per
l'ornamentacion dei bastiments, dei codèxs, de la terralha ò dei vèstits. Après
la conquista, la pintura gardèt un ròtle important, especialament per la
decoracion murala deis edificis religiós (glèisas, monastèris... etc.). Puei, la
pintura d'Espanha Novèla foguèt influenciada per lei corrents principaus
d'Euròpa (manierisme, barròc... etc.). Au sègle XIX, lo romantisme aguèt una
influéncia importanta ambé de pintors coma Hermenegildo Bustos, Santiago Rebull,
José Salomé Pina, Félix Parra, Eugenio Landesio e José María Velasco Gómez. La
realizacion de païsatges e de retrachs dominèron aqueu periòde. Puei, au sègle
XX, lei tematicas economicas e socialas foguèron favorizadas per leis idèas
veïculadas per la Revolucion Mexicana. Coma dins leis autreis arts majors, Mexic
demorèt influenciat per lei movements mondiaus principaus (subre-realisme...)
mai gardèt de trachs locaus (influéncias indigènas, gròssa libertat dins la
chausida dei colors e dei texturas). En particular, l'utilizacion de muralhas
coma supòrt a gardat una importància granda (muralismo).

La musica e la dança mexicanas apareguèron tre lo periòde mesoamerican. Leis
instruments pus utilizats èran la batariá, la flaüta, lei maracas. La dança e lo
cant èran tanben fòrça desvolopats car leis arts musicaus avián una plaça
important au sen de la societat indiana. Aqueleis estils existisson totjorn a
l'ora d'ara dins certanei comunautats indigènas.

Pasmens, coma dins la màger part deis autreis arts mexicans contemporanèus, la
musica e la dança mexicanas modèrnas prenguèron forma dins lo corrent de la
colonizacion espanhòla e après l'independéncia ambé la mescla entre leis estils
europèus e unei tradicions mesoamericanas. Ansin, a l'ora d'ara, musica e dança
mexicanas presentan una gròssa varietat qu'es sostenguda per l'importància
economica dau país. D'efèct, Mexic a l'industria musicala pus importanta
d'America Latina, çò que li permet de difusar sa musica dins tot lo continent e
d'atraire un nombre important d'artistas que vènon trabalhar ambé lei productors
mexicans.

La literatura mexicana es eissida dau mestissatge entre lei literaturas
mesoamericanas e espanhòla que se debanèt ai sègles XVI e XVII, de la
creolizacion de la societat coloniala au sègle XVIII e de la dubertura dau país
ais influéncias internacionalas dominantas. D'efèct, la literatura èra un art
fòrça dinamic dins lo corrent dau periòde mesoamerican e, en despiech dei
destruccions e dei pèrdas entraïnadas per lei combats, una partida subrevisquèt
gràcias ai vestigis laissats per lei civilizacions ancianas, ai racòntes oraus ò
ai trabalhs d'enregistrament dei tradicions indigènas. Après la conquista,
l'espanhòu venguèt la lenga de la literatura mai un nombre important de mòts
d'origina americana i foguèron rapidament aponduts. Coma en arquitectura,
l'estil barròc e sei derivats dominèron fins a la fin dau sègle XVIII ambé
d'escribans coma Bernardo de Balbuena, Carlos de Sigüenza y Góngora, Juan Ruiz
de Alarcón ò Sor Juana Inés de la Cruz.

A la fin dau periòde coloniau, se difusèt l'estil picaresc illustrat per José
Joaquín Fernández de Lizardi. Dins aquò, l'instabilitat consecutiva ai desòrdres
de l'independéncia entraïnèt una demenicion de la produccion literària fins a la
segonda mitat dau sègle XIX. L'estabilizacion politica li permetèt de prendre
alen e una generacion novèla d'escrivans ò de poètas (Amado Nervo, Manuel
Gutiérrez Nájera... etc.) aguent adoptat lei principalei tendéncias
internacionalas apareguèt.

Au començament dau sègle XX, la Revolucion Mexicana favorizèt lo desvolopament
dau genre jornalistic e venguèt una tematica majora d'inspiracion. Iniciada per
d'autors coma Mariano Azuela e Rodolfo Usigli. Aquò permetèt l'emergéncia d'una
literatura nacionala novèla (Rosario Castellanos, Juan Rulfo... etc.) e d'una
literatura indigèna (Ricardo Pozas, Francisco Rojas Gonzalez... etc.) depintant
la vida e la pensada dei pòbles autoctòns mexicans. Pereu, se desvolopèt de
movements literaris coma l'Estridentismo (Arqueles Vela, Manuel Maples Arce...
etc.) ò lei Contemporáneos (Salvador Novo, Xavier Villaurrutia, José
Gorostiza... etc.) influenciats per de corrents d'avans-gàrdia europèas. Puei,
dins lo corrent de la segonda mitat dau sègle XX, la literatura mexicana se
diversifiquèt au contact dei grands movements internacionaus (Octavio Paz).

Lo cinèma mexican apareguèt en 1896 ambé l'arribada de dos tecnicians francés
(Gabriel Veyre e Claude Ferdinand Von Bernard) venguts filmar de presas de
vistas en America Latina. Suscitèron de vocacions e lei premiers cineastas
mexicans apareguèron tre 1897 (Ignacio Aguirre, Don Juan Tenorio, Guillermo
Becerril, Enrique Rosas... etc.). Lo govèrn de Diáz, qu'utilizava lo cinèma per
illustrar e mostrar l'estabilitat dau país, sostenguèt lo desvolopament d'un
cinèma nacionau. Lei revolucionaris dau periòde 1910-1920, especialament Pancho
Villa, contunièron aquela politica.

Dins leis annadas 1930, lo passatge dau Sovietic Sergei Eisenstein e d'una
partida de son còla entraïnèt de rescòntres ambé lei pintors muralistas mexicans
coma José Clemente Orozco, David Alfaro Siqueiros e Diego Rivera. Fascinat per
lei païsatges e lei comunautats indigènas dau país, sa recèrca estetica aguèt
una influéncia importanta. D'efèct, Eisenstein creèt una escòla e acomencèt de
realizar un film sus la Revolucion Mexicana. Acabèt jamai son projècte mai la
lucha dei classas inspirèt d'ara endavant lo cinèma mexicana e, en 1934, lo
president Cárdenas decidèt de sostenir unei films sus aquela tematica.

Lo periòde deis annadas veguèt tanben l'aparicion dei films sonòrs e leis
annadas 1930-1950 son considerats coma l'apogèu dau cinèma mexican. L'industria
cinematografia foguèt desvolopada e d'actors venguèron rapidament famós.
Aprofichant l'installacion de govèrns faissistas en Espanha e en Argentina,
Mexic dominava alora lo cinèma d'America Latina e èra lo premier productor de
films dau mond ispanofòns. Un trach important d'aqueu periòde èra la realizacion
de films inspirats per la vida e l'identitat mexicanas que permetèron d'obtenir
un estil diferent dei produccions estatsunidencas d'Hollywood. Leis actors
principaus d'aqueleis annadas foguèron Sara García, Cantinflas, Dolores del Río,
Pedro Infante, Evita Muñoz e Ninón Sevilla e lei realizators principaus foguèron
Emilio Fernández, Gabriel Figueroa, Alejandro Galindo e Luis Buñuel.

Dins lo corrent deis annadas 1960 e 1970, l'industria cinematografica conoguèt
una crisi en causa de la demenicion dei finançaments e lo govèrn foguèt
finalament obligat de crear d'estudiòs dichs Nuevo cine Mexicano. Una generacion
novèla de realizators (Arturo Ripstein, Alfonso Arau, Alfonso Cuarón e Maria
Novaro... etc.) participa d'ara endavant ai competicions internacionalas de
cinèma. Aquò a entraïnat una internacionalizacion dei films, especialament sota
l'influéncia de corrents europèus.



https://oc.wikipedia.org/wiki/Cristianisme

Lo cristianisme es sortit del judaïsme, somés a l'influéncia del mond grècoroman
dempuèi Lissandre lo Grand. Lo nom "cristianisme" ven de la traduccion del mot
ebrieu Messias, "Onch", en grèc Khristos. Segon los Actes dels apòstols 11-26,
foguèt a Antiòquia que, pel primièr còp, los que creson en Jèsus Crist foguèron
dichs crestians.

A las escrituras josivas acampadas pels crestians dins l'Ancian Testament, la
tradicion dels primièrs sègles del cristianisme i ajustèt lo Novèl Testament.
Aquel darrièr se compausa dels quatre evangèlis, segon Matèu, Marc, Luc e Joan,
dels actes dels apòstols, de las epistòlas e de l'Apocalipsi. La lora
composicion se seriá facha dins la segonda mitat del sègle primièr.

Lo nom de Cristianisme ven del nom del Crist. Doncas li crestians se definisson
coma li discípols de Jèsus Crist, çò que baila de còps de consequéncias curiosas
coma en China.

Li primiers crestians chineses foguèron de nestorians, al sègle VI. Chausiguèron
per dire "Dieu" una formula que vòu dire en gròs "lo dieu, lo rèi del cèu".

Se tròba que li catolics qu'arribèron al sègle XVI (de jesuitas italians)
faguèron la mèma chausida.

Laidonc, per un Chinés taoïsta, confucianista e un pauc bodista, coma son
gaireben toti, li Cristiâns ortodòxes de Manchoria, li Catolics de pertot, li
Nestoriâs e li Josieus so considerats coma una sola mena.

Li protestants anglosaxons, quand arribèron, chausiguèron per dire "Dieu" lo mot
"Yào", qu'es lo nom d'un emperador mitic de la debuta legendària de l'Istòria de
la China. Doncas, son estats considerats sus aquel ponch coma de Chinés
ordinaris.

Dinc si cinc primiers sègles, lo Cristianisme coneguet de grands debats, per
saber se Jèsus Crist èra òme solament, Dieu solament, òme e Dieu en doas
partidas, o òme-Dieu d'un sol tenent.

Desempuèi la glèisia catolica d'Anglatèrra se separet de las autras sota lo
regne d'Enric VIII. Lis autri la sonon desempuèi "anglicana". Guela se sona en
anglés "Catholic" (e sona li Catoliques "Roman-Catholics") En America la sonon
tanben "Glèisia episcopaliana".

Desempuèi, la glèisia russa se separet de las autras glèisias ortodòxas, en
novembre de 1996. Mas coma aquò es enquèra pro recent, se sap pas enquèra s'aquò
es una rompuda definitiva.

Al sègle XVI, tornèron paréisser, mas amb una fòrça novèla, de movements, que en
tot èsser indiscutiblament crestiâns, refusavon d'avedre de prèires; lo centre
de lor vida religiosa essent desenant la Paraula, e pas mai lo Sacrifici. Li
sonèron li Protestants, que compartiguèron en:

D'aquessas glèisas novèlas nasquèron tanben d'autras religions, mas que son pas
mai crestianas, coma la religion mormona.

- las religions paganas: totas las religions autras que lo Cristianisme e lo
Judaïsme son radunadas sota aquela apelacion. Aquò empacha ges per l'estudi, de
las diferenciar. Mas son consideradas coma un sol ensems: lo qu'a pas conegut la
revelacion divina.

(Daprès, se pòt diferenciar. Per exemple, en Corea, a la debuta del sègle vint,
de vièlhs confucianistas, malirós de veire las tradicions morir davant la
modernitat, chausiguèron de faire passar lo país al Cristianisme tant que
poguèron, considerant que lo Cristianisme èra una forma "modèrna" de
confucianisme, çò qu'es ni absurde, ni tanpauc obligatòri en bona doctrina
confucianista).



https://oc.wikipedia.org/wiki/Alemand

L'alemand (nom autoctòn: Deutsch o deutsche Sprache) es una lenga germanica del
grop occidental. Es la lenga qu'a lo nombre pus grand de locutors natius de
l'Union Europèa (120 milions), e ocupa la 9ena plaça dins lo classament mondial
de las lengas per nombre de locutors.

I a fòrça dialèctes locals, qui se despartisson en dos grops: Alemand bas
(Niederdeutsch o Plattdeutsch), e Alemand naut (Hochdeutsch). L'alemand naut es
la basa por la lenga estandartizada d'Alemanha e d'Àustria.

L'alemand foguet tamben parlat en diversas colonias en America (p.e. en
Pennsylvania) e Africa (p.e. Namibia). Uèi, existisson de communitats alemandas
en Russia e Cazacstan.

b, d, g, son fòrts en posicion finala. k, p, t, son aspiradas (una pichona h
après la letra).

En alemand, i a de vèrbs fòrts (vèrbs irregulars) e de vèrbs febles (vèrbs
regulars). D'importants Verbs forts son sein (èsser) e haben (aver).

En alguns cases, i a una mutacion de la arrel de la paraula: Winken canvis a
gewunken en particip. schwimmen canvis a (ich) schwamm en Präteritum e a
geschwommen en lo particip.



https://oc.wikipedia.org/wiki/1911

Après sa temptativa mancada d'arrestar son adversari politic Francisco Madero,
Porfirio Diaz abandonèt lo poder. Madero trobèt alora d'aliats au sen dau
movement revolucionari mexican coma Pancho Villa ò Emiliano Zapata e organizèt
lèu una revòuta dei províncias meridionalas. I installèt un govèrn provisòri e
capitèt de negociar un acòrd ambé lo grop dei cientificos — un grop de
tecnocratas partisans d'un regime centralizat amb un partit unic destinat a
enquadrar lei practicas diferentas dau periòde Diáz — e lo desarmament de seis
aliats. Una eleccion foguèt organizada que li permetèt de venir president.
Pasmens, en causa de l'afondrament dau sistèma Diáz, lo poder de l'Estat demorèt
feble e lei trèbols contunièron.

Premiera utilizacion d'un avion per bombardar una posicion enemiga. L'ataca se
debanèt lo 1er de novembre e foguèt l'òbra dau luòctenent italian Giulio Gavotti
(1882-1939. L'aviator mandèt manualament de grenadas sus de soudats turcs e
arabis. L'Empèri Otoman protestèt car l'utilizacion d'aerostats per lo
bombardament èra defendut dempuei 1899. Pasmens, Itàlia refusèt de considerar un
avion coma un aerostat e aquò entraïnèt l'aparicion progressiva dei bombardiers.

Regardant la marina militara, capitada dau premier apontatge (18 de genier)
realizat per l'aviator estatsunidenc Eugene Ely (1886-1911) sus un crosaire
modificat per installar una plataforma d'aviacion. Aquò anava permetre lo
desvolopament dau pòrta-avions.

Redescobèrta de la ciutadèla inca de Machu Picchu (Peró) per Hiram Bingham lo 24
de julhet.

Publicacion dau modèl de Rutherford de l'atòm a partir dei resultats de
l'experiéncia de Rutherford realizada en 1909. Son modèl prepausèt per lo
premier còp l'existéncia d'un nuclèu, concentrant la màger part de la matèria,
enviroutat per d'electrons en orbita a l'entorn dau nuclèu.

Descubèrta de la supraconductivitat per lo fisician olandés Heike Kamerlingh
Onnes (1853-1926) a partir de l'estudi de mòstras de metaus refrejats a quauquei
gras kelvin.



https://oc.wikipedia.org/wiki/Ordinator

Lo tèrme d'ordinator (o ben ordenador [var. ordenaor, ordenader]) designa un
dispositiu fisic materializant una maquina de Turing.

Aquesta definicion, e mai siá rigorosa, dona gaire d'entresenhas subre çò qu'en
practica un ordinator es o pòt faire : d'efècte existisson de tipes nombrós
d'ordinators, construchs e especializats per de pretzfachs divèrs : dei maquinas
qu'emplon de salas entieras e que pòdon efectuar quin tractament que siá fins a
de circuits integrats de quauquei millimètres que contraròtlan un minirobòt o
una mòstra. Mai se se fa abstraccion de sa talha e e de çò que fan, possedisson
totei doas causas : (aumens) una memòria e (aumens) un processor.

Una maquina de Turing (e per ansin un ordinator) es concebuda per executar de
programas : un ordinator sens un programa d'executar es inutil. Totei leis
ordinators an doncas besonh de programas : lo programa mai important, de fòrça,
per un ordinator es son sistèma operatiu, que s'ocupa de gerir la maquina, sei
ressorsas e lei programas qu'executa d'esperela, e balha a l'utilizaire un mejan
per introduire e executar leis autrei programas, comunament sonats aplicacions.

L'ensemble dei programas es lo logiciau, en oposicion au materiau qu'es la
partida fisica deis ordinators.

Coma es ja estat dich, un ordinator es la materializacion fisica d'una maquina
de Turing, segon l'arquitectura imaginada per Von Neumann: doncas totei leis
ordinators an aumens un processor, una cèrta quantitat de memòria RAM de trabalh
e una cèrta quantitat de memòria non volatila (ROM, PROM, EPROM, EEPROM o Flash)
ont es inscrich lo premier programa d'executar a l'entraïnament de l'ordinator :
segon lei cas, aquest programa pòt èsser lo solet que la maquina executarà
(firmware) o ben servir de trempolin per cargar lo sistèma operatiu propriament
dich dins la memòria de trabalh : en aquest cas se parla de loader (o de BIOS se
complís tanben d'autrei foncions en mai d'aquesta). En generau aquestei tres
components se tròban fisicament ensems dins lo meteis circuit integrat o subre
la meteissa carta electronica, qu'en aquest cas es dicha carta maire. Es
important de rementar qu'actualament, i a una pichona quantitat de memòria
sonada Cache au dintre dau processor ; coma la velocitat dau Bus de liason entre
processor e memòria es limitada, lo processor poiriá èsser "frenat" per lo còl
de botelha de la RAM ; lo biais de defugir aquò es d'apondre au dintre dau
processor una pichona quantitat de memòria onte son cargadas leis informacions
pus sovent tractadas.

En mai d'executar de programas, un ordinator deu tanben poder comunicar ambé
l'exterior : per aiçò son totjorn presentas d'interfàcias entre l'ordinator e de
dispositius divèrs. Quasi sempre, levat lei cas de microcontrarotlaires fòrça
simples, es prevista la possibilitat de plaçar un clavier e un dispositiu de
visualizacion (monitor, stampante). De mai un ordinator utiliza en generau de
memòrias de massa per registrar lei donadas e lei programas en liberant la
memòria RAM, e quasi sempre es possible d'i apondre de periferics extèrnes e de
cartas d'extension.

Una dei cartas d'extension pus importantas es la carta VGA, o carta vidèo.
Aquesta carta s'ocupa de gerir totei leis imatges e de lei visualizar sus
l'ordinator ; lei cartas vidèo de darriera generacion an una poténcia
excepcionala e permeton d'experiéncias novèlas ambé l'ordinator.

Per aquesta rason, se li aponde totjorn un autre tipe de memòria, fòrça mai
lenta e economica mai subretot capabla de conservar lei donadas que i son
inscrichas per un temps indefinit : aquesta es sonada memòria de massa e es
constituida en generau per de discs magnetics (existisson pasmens de produchs
compausats de memòria solida - aquela qu'es utilizada per lei RAM - mai aquestei
dispositius son fòrça costós e s'utilizan mai que mai dins de domenis medicaus o
militars). En cas d'aplicacions qu'exigisson pauc de memòria son utilizadas lei
NOVRAM, de RAM particularas non volatilas, se se vòu escriure e reescriure lei
donadas, lei ROM se lo programa deu pas èsser cambiat, o au mai cambiat fòrça
rarament (de ROM escafablas per mejan de rais UV o tensions predefinidas). En
generau, lei donadas son escrichas sus aquestei memòrias sota forma de
fichiers : lo biais d'organizar e de catalogar lei fichiers se sòna sistèma de
fichiers.

Nòstre ordinator poiriá pas foncionar sensa lo bus de sistèma. Aquest es en fach
la liason entre lei divèrs components d'un ordinator : processor, chipset, carta
vidèo, etc. Es constituit de fieus onte passan leis informacions en forma de
donadas que s'escàmbian lei divèrs periferics e components de l'ordinator.
Existisson tres tipes fondamentaus de bus que, ensems, forman lo bus de
sistèma :

Lei periferics extèrnes pòdon èsser reliats au bus de sistèma per mejan deis
interfàcias fornidas per lo constructor (dins lo cas de components integrats), o
per mejan deis interfàcias proprietàrias dins lo cas de components particulars o
non integrats dins lo sistèma propriament dich (carta maire). Aquestei
components son dichs cartas d'extension e se plaçan directament dins
d'emplaçaments ad hoc (slot) de la carta maire. Aquestei slot dialògan, gràcias
a l'interfàcia dau chipset, ambé tota la rèsta dau sistèma. Per ansin
naturalament la preséncia de cèrteis interfàcias o d'autrei depend unicament dau
chipset present subre la carta maire.

Existisson un cèrt nombre d'interfàcias genericas, adaptadas a fòrça tòcas,
qu'en generau lei constructors an suenh d'implementar sempre dins leis
ordinators que produson, per n'aumentar la polivaléncia. En generau leis
especificacions per aquesteis interfàcias son d'estandards publics, establits
per d'organismes come l'IEEE o l'ISO.

A l'ora d'ara lei lectors de disqueta e leis interfàcias Centronics vènon
obsolèts e en meteis temps s'installa de lectors de smartcard.

Alcune vecchie mainboard de la mitat deis annadas 90 progettate per lei
processors Pentium II e per lei premiers processors Pentium III (con core non
Coppermine) èran appositamente desprovesidas de socket e au contrari montavano
un slot simile ai normali slot d'extension PCI per alloggiare una carta
electronica contenent 2 circuits integrats o mai qu'ensems constituissián lo
processor de l'ordinator.

Uei ambé la tecnologia dual core e la pus recenta multi core es au contrari
possible d'integrar directament au dintre d'un unic processor 2 (per lo dual
core) o mai (per lo multi core) core logici dins lo meteis package, capables
d'aumentar la poténcia de calcul sens aumentar la frequéncia de foncionament dau
processor.

Dins un segond temps, dins leis annadas seissanta, en particular per Digital e
per HP, vennero introdotti elaboratori dau pretz pron reduch per poder èsser
crompats per piccole aziende o per singoli dipartimenti de recèrca, e de
dimensions comparablas a un armari. Aquò permetèt una utilizacion pus flexibla e
per ansin lei premiereis experimentacions dins lo domeni informatic. Per lei
destriar dei mainframe foguèt creat lo tèrme de miniordinator.

Au començament deis annadas setanta l'introduccion dau premier microprocessor,
l'Intel 4004, rendèt disponibles d'ordinators dau pretz pron reduch per poder
èsser crompats per una simpla persona. La premiera generacion d'aquestei
dispositius, destinada subretot ais afecionats, èra de mal utilizar. Lei
personal ordinator pòdon èsser considerats coma de microordinators.

Basats au començaments sus de processors 8 bits e arquitecturalament fòrça
simples, èran dotats d'interfàcias exclusivament textualas e coma memòrias de
massa se servián, aumens inicialament, de cassetas audio. Èran utilizats
principalament coma consòlas per videojuecs, o ben per l'iniciacion a la
programacion.

Ambé mai de dètz milions de maquinas vendudas, l'ordinator pus representatiu
d'aquesta categoria foguèt lo Commodore 64. Leis ordinators 16/32bits Amiga e
Atari ST aguèron tanben un brave succés a la fin deis annadas 1980 e lo
començament deis annadas 1990, avans que s'impausèsson leis compatibles IBM que
sachèron mesclar au còp usatge professionau e ludic.



https://oc.wikipedia.org/wiki/Fus_orari

Un fus orari es una zona de la superfícia terrèstra ont l'ora adoptada es
identica en tot punt. Generalament, un fus orari seguís mai o mens l'ora mejana
del meridian central.

Aqueste sistèma foguèt prepausat en 1876, ambe lo meridian de Greenwich per
origina dels tempses, la linha de cambiament de data al meridian 180° (èst e
oèst), e en devesissent lo glòbe en 24 fuses oraris de meteissa talha.

Los oraris legals son basats sul Temps Universal Coordenat (UTC), que li es
ajustat o sostrach un cèrt nombre d'oras. Çaquelà correspondon uèi forçadament
als fuses oraris originals, en rason d'un cèrt nombre d'adaptacions :

En consequéncia, l'ensemble dels païses del glòbe utiliza a l'ora d'ara 41 fuses
oraris (en comptant UTC+8:45 qu'es pas un fus oficial), dont 36 tota l'annada
(mas pas forçadament pels meteisses païses), dos solament a l'ora d'ivèrn
boreala (UTC-3:30 e UTC+3:30), un unicament a l'ora d'ivèrn australa
(UTC+12:45), un exclusivament a l'ora d'estiu boreala (UTC-2:30), un darrièr
unicament a l'ora d'estiu australa (UTC+13:45).



https://oc.wikipedia.org/wiki/Drech

Lo drech (var. dreit, dret) es l'ensemble de las règlas, definidas e acceptadas
pels òmes per regir los rapòrts socials, e garantidas per l'intervencion del
poder public, valent a dire de l'Estat. La sancion ligada a la règla de drech es
çò que destria aquesta de las autras règlas, coma las règlas moralas e de
civilitat. Lo fach qu’aquesta sancion provenga de l'Estat, e doncas d'une
creacion artificiala umana presupausada acceptada per totes, destria lo drech de
la religion.

Lo drech positiu es l'ensemble dels tèxtes de lei d'una comunautat, e de lor
aplicacion per la justícia, la jurisprudéncia. Visa un apròchi scientific ont
« lo drech s'explica pel drech » segon la ierarquia de las nòrmas. Aqueste biais
de veire lo drech permet de desbarrassar son estudi de tota question religiosa,
sociologica, etnologica o istòrica. Es lo drech dels juristas, ensenhat dins las
universitats actualament.

Çaquelà, se la vision positivista permet al drech d'aver una certana rigor e
logica, cal pas qu’aquesta definicion, que decopa lo real amb l'ajuda de
categoria juridica preexistenta, siá la sola presa en compte. Lo drech, al sens
larg, es una recèrca del rapòrt d’efectuar entre de circonstàncias de faches e
de leis. Lo tèxt de lei es pas alara la sola donada de prendre en compte. Conven
tanben d'observar la natura dels faches, l'efectivitat del drech, etc. En
efècte, i a pas tant de leis que de situacions de faches, e i a de leis que
demòran letras mòrtas. Es abans tot per l'analisi dels faches que se sauprà
quina lei aplicar e quina poirà « regir melhor los rapòrts socials ».

Lo drech objectiu es l'ensemble de las règlas juridicas obligatòrias
aplicadoiras dins un país. Aquestas règlas son establidas pel poder regularament
en plaça dins lo país e son destinadas al manten de l'òrdre e de la securitat, a
« preservar los interèsses subjectius legitims e a reprimir los interèsses
subjectius illegitims (Huguette Jones, 2002-03) ». Se parla alara melhor del
Drech.

Dins lo drech francés, coma dins fòrça dreches romano-germanics, se destria lo
drech public e lo drech privat. Aquesta distincion es mens presenta al sen dels
sistèmas juridics anglosaxons tanben nomenats sistèmas de common law.

Los dreches subjectius son de prerogativas personalas reconegudas pel drech
objectiu. Son oposables als tèrces. Aquestes son per exemple, lo drech de
proprietat, lo drech de crèdit,... Se parla alara pus volontièrs dels dreches.

Las fonts formalas del drech internacional son las Convencions internacionalas,
la costuma internacionala, la jurisprudéncia internacionala e los principis
generals del drech reconeguts per la màger part dels païses.

Dins los païses de tradicion romano-germanica e de drech escrich coma França,
las solas fonts formalas son la lei lato sensu, comprenent la constitucion, la
lei stricto sensu, los tèxtes subordenats (règlaments), coma los decrets, los
arrestats, las circularas e la costuma. La jurisprudéncia, los principis
generals del drech formulats especialament per la doctrina son pas que
parcialament reconeguts coma de fonts del drech.

A las fonts del drech correspond una ierarquia de las nòrmas qu’establís la
plaça de las nòrmas dins l'òrdre juridic.

Lo drech privat es la partida del drech que regís los rapòrts entre los
particulars, que sián de personas fisicas o de personas moralas de drech privat.

Ubi societas, ubi jus (« ont i a societat, i a drech »), maxima de la Roma
antica. Aquesta donada permet d'armonizar los rapòrts dins una collectivitat.
Balha un poder de formular, d'adoptar e promulgar de règlas de conducha
imperativas per regir las relacions dels individús que la compausan.



https://oc.wikipedia.org/wiki/Belgica

Belgica o oficialament lo Reialme de Belgica (var. Reiaume de Belgica) (en
neerlandés Koninkrijk België; en francés Royaume de Belgique, en alemand
Königreich Belgien, en valon Royåme di Beldjike) es un país del nòrd-oèst
d'Euròpa que confronta los Païses Basses al nòrd, Alemanha a l'èst, Luxemborg al
sud e França al sud. Es bordat per la Mar del Nòrd a l'oèst.

Fins au sègle XVI, lo territòri bèlga faguèt partida deis espacis gallic e
flamand. Pasmens, ne foguèt separat a l'eissida de la Guèrra d'Uechanta Ans
(1568-1648) que s'acabèt ambé l'independéncia dei Províncias Unidas.

Après la scission dei País Bas, Espanha gardèt lo contraròtle dau Sud onte menèt
vigorosament la Contra-Reforma. Aquò entraïnèt l'abjuracion ò l'emigracion dei
darriers protestants. Puei, Madrid deguèt far fàcia ais ambicions francesas. De
1648 a 1697, de guèrras quasi incessantas s'acabèron per la pèrda d'Artés, de
l'oèst e dau sud de Flandra, de Cambrésis, de Valencianas e dau sud de
Luxemborg.

Ocupats per França en 1701-1706 e per leis Angloolandés en 1706-1713, lei País
Bas Espanhòus foguèron atribuits ais Austrians en 1714. La prosperitat de la
region foguèt restablida après 1748 e la conclusion de la patz definitiva entre
Borbon e Hamsborg. Lo regime austrian centralizèt l'administracion mai respectèt
lei privilègis tradicionaus de cada província. A la fin dau sègle XVIII, Jousè
II (1780-1790) menèt una importanta politica de modernizacion (edicte de
tolerància en favor dei protestants, reorganizacion judiciària e
administrativa...). Pasmens, se turtèt ai captaus locaus (clergat, noblesa,
magistrats...) que se revoutèron en aost de 1789. Àustria deguèt esperar fins a
la fin de 1790 per restablir l'òrdre.

Belgica es una monarquia federala constitucionala e parlamentària, qu'après la
Segonda Guèrra Mondiala evolucionèt d'un estat unitari a una federacion. Lo
Parlament bicameral es format d'un Senat e d'una Cambra de Representants. La
primièra es una barreja de politics màgers elegits dirèctament e de
representants de las comunautats e de las regions; del temps que la darrièra
representa totes los bèlgas qu'an almens dètz-e-uèch ans en un sistèma de
representacion proporcionala.

Belgica es un dels paucs païses onte votar es obligatòri, e per aiçò a un dels
taus pus nauts de participacion electorala del mond.

Lo nombre de ministres francofòns e neerlandofòns es lo meteis, coma es prescrit
dins la constitucion. Lo Rei o Reina - actualament Albert II - es lo Cap
d'Estat, mai se an prerrogativas limitadas. Lo poder veritable es fisat al
primièr ministre e als diferents govèrns que govèrnan lo país. Lo primièr
ministre actual es Yves Leterme.

La superfícia totala de Belgica (30 528 km²) es vesina de la de l'estat american
de Maryland (un pauc mendre).

Las lengas oficialas de Belgica son lo neerlandés (flamenc), parlat per almens 6
milions d'abitants, lo francés, parlat per aproximativament 3 milions
d'abitants, e l'alemand, parlat per mens d'un per cent de la populacion totala.
La capitala, Brussèlas, es bilingüa.



https://oc.wikipedia.org/wiki/1963

Dins lo Sud, la lucha còntra la segregacion – fòrça activa dempuei 1954 e
encoratjada per plusors succès recents – passèt una etapa decisiva ambé
l'organizacion de la marcha sus Washington. Gropant entre 200 000 e 300 000
personas, permetèt ai militants de la causa antisegregacionista d'afiermar sa
fòrça. Lo discors de Martin Luther King (I have a dream) marquèt prefondament la
societat dau periòde. D'ara endavant politicament en dificultat, lei partisans
de la segregacion aumentèron sa violéncia mai aquò empachèt pas la preparacion
de plusors lèis per establir l'egalitat entre Blancs e Negres (→ 1964).

Minada dempuei d'annadas per lo complòt e l'atemptat de 1959 ò per lei relacions
bònas de Cambòtja ambé plusors estats comunistas, lei relacions entre Phnom Penh
e Hanoi foguèron rompudas dins lo corrent d'aost. Lei relacions ambé Washington
contunièron tanben de se desgradar e Cambòtja preferiguèt abandonar l'ajuda
financiera estatsunidenca per mantenir son autonòmia diplomatica. Pasmens, aquò
entraïnèt rapidament de problemas financiers. Enfin, divèrseis arrestacions,
execucions e disparicions d'opausants politics aguèron luòc dins lo corrent de
l'annada (Preap In, Sam Sary) e lei comunistas, dichs Khmers Roges per Norodom
Sihanouk e d'ara endavant dirigits per Pol Pot, acabèron sa migracion vèrs lei
regions ruralas dau país.

Publicacion dau roman La Planeta dei Moninas de l'escrivan francés Pierre Boulle
(1912-1994). Depinta lo remplaçament de l'Òme per la monina coma espècia
dominanta de la planeta en causa dau declin de la pensada e de la reflexion
umana. Aquela òbra aguèt un succès important e conoguèt plusors adaptacions
cinematograficas.

Premier vòl espaciau (Vostok 6) d'una frema ambé la cosmonauta sovietica
Valentina Terechkova (16-19 de junh).

Intrada en servici dau premier subregenerator (ais Estats Units) e dau premier
tokamak (en Union Sovietica).

Desvolopament dau premier vaccin còntra lo sarrampiu per la còla dau biologista
estatsunidenc Maurice Hilleman (1919-2005).

Descubèrta dau virüs de l'epatita B per lo genetician estatsunidenc Baruch
Blumberg (1925-2011). Aquò li permetèt d'estudiar de mecanismes novèus de lucha
còntra lei virüs. En 1976, recebèt lo Prèmi Nobel de Fisiologia ò Medecina.



https://oc.wikipedia.org/wiki/1957

Dins lo Sud, la lucha còntra la segregacion – fòrça activa dempuei 1954 –
contunièt. Foguèt principalament centrada sus la vila de Little Rock onte de
Negres devián per lo premier còp èsser integrats dins una escòla blanca. Leis
autoritats localas assaièron de s'i opausar, especialament lo governador Orval
Faubus. Lo president Eisenhower ordonèt finalament de desplegar un milier d'òmes
eissits d'una formacion d'elèit de l'armada estatsunidenca per assegurar la
proteccion deis estudiants negres (lei Nòu de Little Rock). Pasmens, leis
autoritats de la vila capitèron de sarrar leis escòlas e la legislacion
antisegregacion de 1957 demorèt pauc eficaça (→ 1960).

Per renfòrçar son poder e umiliar l'oposicion, lo prince e cap dau govèrn
Norodom Sihanouk convoquèt lei caps dau principau partit d'oposicion a son
palais. I foguèron obligats d'escotar un lòng discors dau Premier Ministre puei
maumenats per de soudats e de policiers.

Publicacion dau roman La Grèva de l'escrivana estatsunidenca Ayn Rand
(1905-1982). Còntra-utopia depintant l'afondrament de la societat après lo
retirament volontaris deis « òmes d'esperit » (entrepreneires onèsts,
scientifics independents, artistas individualistas... etc.), denoncia la
democracia sociala e lo partiment dei richessas. Aquela òbra defend ansin lo
capitalisme individualista e aguèt un succès considerable au sen de la societat
estatsunidenca.

Capitada dau premier vòl de la fusada sovietica R-7 Semiorka lo 21 d'aost. Puei
capitada de la premiera temptativa, totjorn sovietica de mesa en orbita d'un
satellit artificiau (Sputnik 1) lo 4 d'octòbre. De son caire, leis Estats Units
capitèron lo premier tir de la fusada Atlàs lo 11 de decembre.

Publicacion d'un estudi sus la fusion termonucleara per lo fisician britanic
John Lawson (1923-2008). I prensentèt lei condicions necessàrias per obtenir una
reaccion de fusion que son d'ara endavant dichas critèri de Lawson.

Capitada de la premiera implantacion d'un còrs artificiau (sus un chin) per lo
mètge estatsunidenc Willem Johan Kolff (1911-2009). L'animau subrevisquèt 90
minutas. Aquò marquèt lo començament de recèrcas importantas regardant lo
desvolopament d'un còr artificiau per l'èsser uman.

Formulacion de la teoria BCS — dicha segon leis inicialas de seis autors John
Barden, Leon Neil Cooper e John Robert Schrieffer — que permetèt per lo premier
còp de descriure lo fenomèn de supraconductivitat descubèrt en 1911 per Heike
Kmaerlingh Onnes (1853-1926).

A l'iniciativa de l'armada estatsunidenca, intrada en servici dau premier
carrejaire modèrne equipat de rampas d'accès interioras. D'efèct, se l'idèa dau
carrejaire èra pas novèla (→ 1849), aqueu tipe de naviri despendiá de rampas
d'accès bastits sus lo cai dei pòrts, çò que representava un limit important a
son utilizacion. Lo sistèma de rampas d'accès interioras permetiá d'utilizar un
carrejaire dins la màger part dei pòrts importants e d'accelerar lo cargament e
lo descargament dei naviris. Foguèt donc rapidament adoptat per totei lei tipes
de carrejaires.



https://oc.wikipedia.org/wiki/1867

Fin de l'expedicion en Mexic. Après la fin dau retirament francés en març, lo
govèrn imperiau installat per lei Francés i foguèt rapidament reversat.
L'execucion de Maximilian marquèt la revirada finala dau projècte de Napoleon
III de crear un Empèri de Mexic pron poderós per equilibrar la poissança
estatsunidenca en America.

Perseguida de la crisi liada ai presoniers europèus capturats en 1864 per faire
pression sus lei Britanics amb un ultimatum de Londres demandant lor liberacion.
Lo negus Tewodros II i respondèt entraïnant l'organizacion d'una expedicion
britanica còntra l'Empèri. Pasmens, Tewodros aviá de problemas pus grèus de
resòuvre car totei lei províncias èran en revòuta franc de Bagademer. En
octòbre, decidèt d'abandonar e de crear sa capitala de Debre Tabor e se retirèt
dins sa fortalesa de Meqdela qu'èra son centre militara principau.

Fin de la Guèrra de Mexic. D'efècte, après la fin dau retirament francés en
març, la superiotat numerica dei republicans li permetèt d'atacar lei vilas
encara tengudas per lei tropas imperialas. Una temptativa de còntra-ofensiva de
Maximilian mau capitèt e s'acabèt per sa captura. Foguèt fusilhat per lei
venceires marcant la fin dau conflicte. La republica foguèt restablida mai la
situacion financiera demorèt marrida e lei venceires se devesiguèron entre elei.
Una repression saunosa còntra leis aliats dei Francés permetèt d'eliminar la
màger part dau partit conservador, ço que favorizèt l'estabilizacion politica de
Mexic en 1876 per lo premier còp dempuei l'independéncia.

Desvolopament de la dinamita per lo quimista suedés Alfred Nobel (1833-1896) que
trobèt un mejan per estabilizar la nitroglicerina.

Inauguracion de la premiera restanca pes modèrna lòng de Furens dins la region
de Sant Estève. Sa bastida aviá començat en 1861. L'obratge es fach de
maçonariá. Lo betum remplacèt la maçonariá en 1900.

Concepcion dau premier motor atmosferic per leis Alemands Nicolas Otto
(1832-1891) e Eugen Langen (1833-1895). Aqueu motor venguèt lo motor pus
utilizat en Euròpa fins a l'aparicion dau motor de 4 temps (1876).

Invencion dau procès Miller de purificacion de l'aur. Basat sus l'accion dau
clòr gasós dins l'aur en fusion, permet una cloruracion selecticva deis
impuretats. Òr, coma aquelei clorurs son pas solubles dins l'aur liquid, aquò
permet d'eliminar la màger part deis impuretats e d'obtenir de lingòts d'aur amb
una puretat de 99,95%.



https://oc.wikipedia.org/wiki/1851

En setembre, lei revòutats Taiping capitèron de conquistar sa premiera vila
fortificada après la presa de Yong'an. Dins lo nòrd de China, començament de la
Revòuta dei Nian après una venguda deis aigas catastroficas dau Fluvi Jaune.

Invencion d'una ròda novèla per lei molins d'aiga per l'engenhaire francés
Alphonse Sagebien (1807-1892). Permetèt d'aumentar d'un biais important lo
rendement mai aqueu sistèma — e tota la tecnologia dei molins d'aiga — foguèt
lèu suplantat per l'eficacitat dei turbinas.

Aquela annada ò la precedenta, lo o Francés Gustave Le Gray (1820-1884) e lo
Britanic Frederick Scott Archer (1813-1857) desvolopèron d'un biais independent
un procès fotografic, dich collodion umid, qu'anava s'impausar fins ais ans
1870. A respèct dei sistèmas precedents, utilizava una solucion de
nitrocellulòsa, d'alcoòl e d'etèr per melhorar la fixacion de l'imatge au
supòrt. La qualitat de l'imatge èra tanben superiora. En revènge, la tecnica
necessitava tractament rapide per revelar l'imatge e la nitrocellulòsa es una
substància perilhosa en causa de son caractèr fòrça inflamable. Tres variantas
d'aquela tecnica apareguèt : l'ambrotupe (un imatge positiu sus una placa de
veire), lo ferrotipe ò tintipe (un imatge positiu sus una placa de metau) e un
metòde basat sus un imatge negatiu sus una vitra.



https://oc.wikipedia.org/wiki/Su%C3%A8cia

Suècia (en suedés Sverige) es un país de l'Euròpa del Nòrd, en Escandinàvia.
Suècia a de frontièras terrèstras amb Norvègia a l'oèst e amb Finlàndia al
nòrd-èst, e es religada a Danemarc pel pont sus l'estrèch d'Ø̈resund.

Amb 450 000 km2, Suècia es lo tresen país de l'Union Europèa en superfícia. Ten
una populacion totala de 9,2 milions d'abitants. Suècia a una densitat de
populacion de 20 abitants per quilomètre carrat, mas la densitat pus fòrta es
dins la mitat meridionala del país. A l'entorn de 85% de la populacion viu en
airal urban. La capitala de Suècia es Estocòlme, la quala es tanben la vila pus
poblada, amb 1,3 milions d'abitants, e 2 milions dins l'airal metropolitan. Las
autras vilas pus pobladas son Göteborg e Malmö.

Lo territòri suedés foguèt cubèrt de glaç durant lei periòdes glaciaris.
L'installacion de l'èsser uman dins la region se debanèt après lo rescaufament
dau clima. Lei traças pus ancianas, en Escània, datan de 8 000 av. JC. Formadas
de caçaires culheires, aquelei populacions avancèron pauc a pauc vèrs lo nòrd.
Fins a 6 000 av. JC, lo Maglonesian foguèt la cultura dominanta seguit per la
cultura de Kongemose (6 000-5 200 av. JC) e per la cultura d'Ertebolle
(5 200-4 000 av. JC). En parallèl d'aquela cultura, d'autrei grops existiguèron
au nòrd coma lei culturas de Fosna e de Hensbacka, contemporanèas dau
Maglonesian, que foguèron remplaçadas per lei culturas de Nostvet e de Lihult. A
partir de 4 000 av. JC, de culturas caracterizadas per terralhas particularas
(cultura megalitica dei betas d'embut, cultura de la terralha perforada, cultura
de la terralha cordada) apareguèron ambé lo desvolopament de l'agricultura.

L'utilizacion dau bronze apareguèt dins lo corrent dau millenari II av. JC. La
societat escandinava dau periòde acomencèt tanben de s'organizar a l'entorn de
clans ierarquizats prefigurant lo modèl viking. A partir dau sègle VI av. JC, de
contactes èran establits ambé lei culturas dau sud de la Mar Baltica. Lei
premierei descripcions — limitadas — de la region foguèron l'òbra d'autors
romans coma Tacit. L'utilizacion dau fèrre foguèt relativament tardiva que
comencèt au sègle VI ap. JC. Lo modèl clanic se renforcèt coma lo mostra lei
cavaments de tombas de guerriers mostrant l'importància de l'armament. Lo
periòde veguèt tanben l'aparicion dei premiers navigators escandinaus. Se
contentant encara de viatges d'exploracion ò amb un objectiu unicament
comerciau, foguèron a l'origina dei premierei rotas maritimas utilizadas per lei
Vikings.

Au començament de l'Edat Mejana, Suècia fasiá partida de l'espaci viking e
partejava alora una cultura comuna ambé lo rèsta d'Escandinàvia. Navigators
audaciós e combatents disciplinats, lei Vikings organizavan d'incursions còntra
leis estats europèus pus rics qu'entraïnavan sovent lo pilhatge deis endrechs
mau defenduts. A respèct dei Norvegians e dei Danés, lei Suedés, dichs Varegs,
s'interessèron ai rius de Russia e a la Mar Negra ont intrèron en relacion ambé
l'Empèri Bizantin. Maugrat de pilhatges recurrents, fondèron un important ret
comerciau ambé la construccion de comptadors e de vilas e aguèron un ròtle
primordiau dins la formacion dau Rus' de Kiev, premier estat eslau situat entre
Novgorod e Kiev.

La formacion acomencèt dins lo corrent de la segonda mitat dau sègle XI amb una
dinastia originària de Gotaland qu'entreprenguèt d'impausar lo cristianisme. En
1164, un arquevescat foguèt fondat a Uppsala. Au sègle seguent, la pression de
la Liga Anseatica entraïnèt la dubertura dau reiaume au comèrci estrangier.
Estocòlme, fondada en 1252, ne'n venguèt la capitala.

En despiech de la fin dau periòde vareg, lei Suedés gardèron d'ambicions
territòrialas en Mar Baltica. Una crosada — probablament legendària — seriá
estada organizada tre lo sègle XII per convertir lei Finés. En revènge, a partir
de 1249, lei crosadas suedesas son ben attestadas. Durèron fins a 1323 e
foguèron marcadas per de combats murtriers còntra lei pòbles finés e baltics. Au
sègle XIV, Suècia èra venguda una poissança regionala de remarca gràcias ai
ressorsas mineralas de Dalarna (fèrre, coire... etc.). Assaièt de conquistar lei
territòris danés sus la riba orientala de Sund. Prenguèt Escània en 1332 mai
deguèt finalament l'abandonar en fàcia dei còntra-ofensivas danesa organizadas
per lo rèi Valdemar IV (1340-1375).

A la mòrt sensa eiretier de Valdemar IV, sa filha Margarida qu'èra la frema dau
rèi Haakon VI de Norvègia, faguèt designar son fiu Oluf coma rèi e obtenguèt la
regéncia. Après la mòrt de son marit, venguèt tanben regenta de Norvègia. Òr,
gràcias ai liames tescuts entre lei diferentei dinastias escandinavas, Oluf èra
tanben pretendent a la corona suedesa. Après sa disparicion prematura en 1387,
Margarida gardèt lo contraròtle de Danemarc e de Norvègia e se portèt candidat a
la corona de Suècia. Lo rèi Albèrt de Mecklembourg foguèt reversat per son
aristocracia e Margarida dirigiguèt lei tres reiaumes nòrdics fins a sa mòrt en
1412. En 1397, chausiguèt son nebòt Eric coma successor e una assemblada de
senhors danés, norvegians e suedés definiguèt a Kalmar lei modalitats de l'union
entre lei tres estats.

Segon lo tèxte adoptat a Kalmar, l'Union èra limitada ais afaires estrangiers e
a la defensa, especialament còntra leis Alemands, e cada reiaume deviá gardar
seis institucions e son autonòmia. Dins lei fachs, Danemarc dirigiguèt l'ensems
e Norvègia ne'n venguèt rapidament una despendéncia. En revènge, Suècia
resistiguèt e se dotèt dins lo corrent dau sègle XV de regents mai ò mens ostils
au poder danés. De son caire, Danemarc aprofichèt sa poissança novèla per
afeblir la Liga anseatica que declinava dempuei l'acomençament dau sègle XV. En
particular, en 1429, un peatge foguèt instaurat per lei naviris passant Sund.

Pasmens, lo conflicte entre Danés e Suedés s'agravèt e entraïnèt l'abdicacion
d'Eric de Pomerània en 1439. Cristian d'Oldenborg restaurèt un temps l'Union mai
en Suècia, la realitat dau poder passèt pauc a pauc a de regents. Son fiu Joan
Ièr foguèt elegit rèi de Danemarc sensa dificultat (1483) mai deguèt luchar per
sometre Suècia (1497). Son successor Cristian II decidèt d'assassinar seis
adversaris au sen de l'aristocracia suedesa (chaple d'Estocòlme en 1520), çò que
precipitèt la fin de l'Union. Dalecàrlia se revoutèt sota la direccion de Gustav
Vasa (1523-1560). Leis insurgents capitèron de caçar lei Danés fòra de Suècia en
1523.

Après sa victòria, Gustav Vasa reorganizèt lo reiaume e la monarquia i venguèt
ereditària en 1544. La Reforma recebèt un acuelh favorable e una dieta l'adoptèt
oficialament en 1527. Pasmens, a la fin dau sègle, lo rèi Sigismond III Vasa
(1587-1632), qu'èra rèi de Suècia e de Polonha-Lituània en union personala,
assaièt de restaurar lo catolicisme. Aquò entraïnèt una revòuta dirigida per un
fiu de Gustav Vasa, Carles IX (1604-1610). Divèrsei guèrras contunièron entre
lei dos reiaumes a prepaus dau contraròtle dei regions balticas. Venguèron un
conflicte periferic de la Guèrra de Trenta Ans (1618-1648) e s'acabèron en 1629
per la conquista suedesa de Livònia franc de la partida sud-èst d'aquela region.
Aperavans, lo país aviá pres Estònia (1561-1582), Ingria e Carèlia (1617).

Suècia, encoratjada per França, participèt a la Guèrra de Trenta Ans a partir de
1630 dins lo camp protestant. Lo rèi Gustau II Adolf (1611-1632) ganhèt una
tiera de batalhas còntra leis Imperiaus mai foguèt finalament tuat a la batalha
de Lutzen. Sa filha Cristina (1632-1654) sota la regéncia d'Axel Oenstierna que
contunièt la politica dau rèi. Après l'intervencion dirècta de França dins lo
conflicte, la situacion dei Suedés, menaçadas per de còntra-ofensivas
imperialas, se melhorèt e Suècia faguèt partida dei venceires de la guèrra. Ai
Tractats de Vestfàlia, obtenguèt la Pomerània Anteriora, lo pòrt de Wismar e lei
principats eclesiastics secularizats de Brema e de Virden.

A la fin dau sègle XVI, Danemarc e Suècia participèron ensems a la Guèrra de
Livònia que permetèt ai Suedés d'obtenir Estònia en 1561-1582 e ai Danés l'illa
d'Ösel en 1573. Pasmens, la rompedura de l'equilibri europèu — favorable ai
Suedés — entraïnat per la Guèrra de Trenta Ans foguèt la fònt de tensions entre
Copenaga e Estocòlme. De 1643 a 1645, una premiera guèrra s'acabèt per una
victòria suedesa e l'annexion de Jämtland, de Gotland e d'Ösel. Puei, una
segonda guèrra opausèt tornarmai Danemarc, aliat a Polonha-Lituània, e Suècia.
S'acabèt per una victòria novèla dei Suedés que prenguèron lo contraròtle de
Bohus, d'Halland e d'Escània.

Una guèrra aguèt tornarmai luòc entre Danemarc e Suècia dins l'encastre de la
Guèrra d'Olanda de 1675 a 1679. Aliada a la França de Loís XIV, Suècia ataquèt
leis aliats alemands dei Províncias Unidas per leis empachar de concentrar sei
fòrças còntra lei Francés. Pasmens, l'armada suedesa foguèt desfacha a la
batalha de Fehrbellin per Brandeborg. Estocòlme mantenguèt son integritat
territòriala car Loís XIV refusèt d'acceptar la mendra pèrda per son aliat au
Tractat de Nimega.

Lo sègle seguent foguèt caracterizat per l'emergéncia de la poissança russa que
s'afirmèt en Mar Baltica au detriment de Suècia. D'efèct, en 1700, acomencèt la
Granda Guèrra dau Nòrd qu'opausèt Suècia a la quasi totalitat de sei vesins. En
1700, Danemarc foguèt aisament vencut e se retirèt dau conflicte fins a 1709.
Lei Rus subiguèron tanben una desfacha dura a Narva mai la lònga campanha còntra
polonesa li permetèt de se reorganizar. Ocupèron Ingria, Livònia e Estònia. En
1709, lo rèi Carles XII (1697-1718) foguèt batut a Batalha de Poltava que
s'acabèt per la destruccion de la màger part de l'armada suedesa. Aquò donèt
l'avantatge ai Rus que conquistèron Finlàndia en 1714 e intrèron en Suècia en
1718. Après la mòrt de Carles XII, lei Suedés foguèron obligats de cessar lo
combat e d'abandonar la màger part de sei conquistas dau sègle XVI (Carèlia,
Estònia, Livònia, sud de la Pomerània anteriora e leis evescats de Brema e de
Verden). De mai, Suècia fasiá d'ara endavant plus partida dei poissanças majoras
dau continent europèu.

Après aquela desfacha, la Cort se devesiguèt entre doas faccions favorablas siá
a una aliança anglorussa siá au mantenement de l'aliança francesa. Lo partit
favorable ai Francés capitèt de convencre lo govèrn d'acomençar una guèrra
còntra Russia en 1741. Pasmens, s'acabèt per una revirada e per la pèrda dau
sud-èst de Finlàndia en 1743. Aquò amaisèt pas la situacion au sen de la Dieta e
lo lassitge generau fàcia au blocatge politic dau reiaume permetèt au rèi Gustau
III (1771-1792) de demenir lo poder de la chambra en 1772. D'ara endavant mèstre
dau govèrn, engatjèt una politica de modernizacion dau país. Pasmens, de
tensions intèrnas importantas contunièron d'agitar la vida politica e la
populacion. En 1788, Gustau III declarèt la guèrra ai Rus per assaiar sensa
succès de resòuvre aqueu problema. Lo conflicte s'acabèt per una patz blanca e
lo rèi foguèt assassinat dos ans pus tard.

Lei guèrras napoleonencas foguèt un periòde de dificultats per Suècia, aliada au
Reiaume Unit. Inicialament, lo país assaièt de demorar neutre e participèt en
1800 au projècte de liga de neutralitat per la proteccion dau comèrci maritim
gropant Russia, Danemarc e Prússia. Pasmens, en 1808, son aliança ambé Londres
foguèt utilizat coma pretèxte per Russia, alora aliada de Napoleon Ièr, per
atacar e conquistar Finlàndia a l'eissida de la guèrra de 1808-1809.

En 1810, lo manescau francés Bernadotte foguèt elegit prince eiretier de Suècia.
Tre l'annada seguenta, prenguèt la direccion dau país en causa de la senilitat
dau rèi Carles XIII (1808-1819). Après la revirada francesa en Russia, rompèt
sei relacions ambé Napoleon Ièr e jonhèt lei coalizats. En particular, se
destrièt a la batalha de Leipzig (1813) e menacèt Danemarc, aliat dei Francés.
Aquò li permetèt d'obtenir Norvègia per compensar la pèrda de Finlàndia.
Pasmens, aqueu restacament foguèt pas una annexion mai una union personala que
laissèt ai Norvegians seis institucions e sa constitucion.

Dempuei 1814, Suècia a pas participat a una guèrra e sa neutralitat foguèt
respectada durant lei dos conflictes mondiaus. Pasmens, dins lo corrent de la
Segonda Guèrra Mondiala, lo país, totalament enceuclat per l'Axe, deguèt adoptar
una neutralitat globalament favorabla ais Alemands (circulacion de
permissionaris, exportacions de metaus... etc.). En 1905, Norvègia obtenguèt son
independéncia d'un biais pacific après lo refús suedés de laissar Òslo crear lo
sieu servici diplomatic. A la fin dau sègle XX, Suècia intrèt au sen de l'Union
Europèa (1995) mai adoptèt pas l'èuro coma moneda après un referendum en 2003.

En parallèl d'aquela politica estrangiera, la dinastia fondada per Bernadotte
favorizèt la modernizacion de Suècia. Fins a la mitat dau sègle XIX, foguèt a
l'origina d'un regime conservador favorizant lo melhorament dei tecnicas,
especialament dins l'agricultura ambé l'introduccion de la tartifla. A partir de
la Revolucion Industriala, l'industria (textil, transformacion de la fusta) se
desvolopèt entraïnant una aumentacion dau nivèu de vida e de la populacion
maugrat un important movement d'emigracion ais Estats Units d'America (un milion
de personas entre 1850 e 1890). La societat se liberalizèt tanben pauc a pauc
ambé l'abolicion dei monopòlis dei guildas, l'emergéncia d'una premsa lira,
l'introduccion de reformas fiscalas e electoralas, la creacion d'un servici
nacionau e l'aparicion de tres partits (sociau democrat, liberau e conservador)
dominant e estabilizant la vida politica. Au sègle XX, Suècia creèt un sistèma
de proteccion sociala fòrça avançada sota l'influéncia dei sociaus democrats que
dirigiguèron lo país quasiment de contünia de 1928 a 1996. Dich modèl suedés,
aquela politica permetèt a Suècia de venir un deis estats pus prospèrs de la
planeta.

Suècia es una monarquia parlamentària que son cap d'Estat es lo rei Carles XVI
Gustau. Lo cap del govèrn es lo primièr ministre, actualament Stefan Löfven (S).

Lo Parlament suedés (Riksdag) es unicameral e a actualament 349 membres, elegits
per un mandat de quatre ans.

Cada comtat es devesit en maitas municipalitats o kommuner, qu'èran un total de
290 en 2004.

Suècia s'es formada a partir de tres regions istoricas o Landsdelar : Götaland,
Svealand e Norrland. An pas actualament de foncion administrativa.

Las províncias de Suècia, o landskap, son de regions istoricas, geograficas e
culturalas. Suècia a 25 províncias qu'an pas cap de foncion administrativa, mas
que demòran un eiretatge istoric e un element important d'identificacion
culturala.



https://oc.wikipedia.org/wiki/Revolucion_Francesa

La Revolucion Francesa es un periòde de l'Istòria de França situat entre 1789 e
1799 que vegèt la fin de la monarquia absoluda e la proclamacion de la Premiera
Republica. Entraïnada per lei dificultats economicas e socialas dau Regim
Ancian, acomencèt en 1789 quand lo rèi deguèt acceptar de reünir leis Estats
Generaus per resòuvre la crisi financiera. Suscitant una desirança gròssa,
aquela novèla venguèt una fònt de trebols tre lo començament deis Estats
Generaus en mai de 1789 quand se vegèt que lei reformas esperadas per la
populacion èran pas la prioritat dau rèi. Ansin, lei deputats dau Tèrç Estat,
representant la màger part de la populacion e ajudats per aquelei dau clergat,
intrèron en rebellion e se proclamèron Assemblada Nacionala. L'insurreccion de
la populacion parisenca entre lo 12 e lo 14 de julhet (presa de la Bastilha)
empachèt lo rèi de mandar de tropas còntra lei deputats marcant donc lo
començament dau periòde de la monarquia parlamentària fins a 1792.

Pasmens, lo rèi Loís XVI demorèt opausat a la Revolucion e contunièt de luchar
còntra sei progrès. En 1791, assaièt de fugir a l'estrangier puei en 1792,
acceptèt que França declarèt la guèrra ais Austrians esperant una desfacha en
causa de la desorganizacion de l'armada francesa. Lei premierei desfachas
causèron son arrestacion lo 10 d'aost de 1792 e la proclamacion de la Republica
en setembre après la victòria francesa de Valmy. Fins a 1795, la Republica
foguèt dominada per la Convencion e la guèrra còntra la màger part deis estats
europèus après l'execucion dau rèi per traïson en genier de 1793. Vengut fòrça
autoritari per averar la guèrra e consolidar la Revolucion, lo govèrn de la
Convencion capitèt de replegar leis enemics estrangiers (Premiera Coalicion) e
interiors (guèrra de Vendèa) e se devesiguèt entre unei faccions que luchèron
entre elei. En 1794, Robespierre capitèt d'eliminar seis adversaris mai foguèt
tanben rebutat en julhet de la mema annada. En 1795, lo govèrn de la Convencion
foguèt remplaçat per un regim diferent dich Directòri. Corromput e feble, aqueu
govèrn foguèt capable de defendre lo país còntra l'insurreccion de Vendèa e la
Premiera Coalicion finalament vencudas entre 1796 e 1797. En revènge, mau
capitèt d'empachar una crisi economica grèva que causar sa casuda en 1799 après
un còp d'estat dau generau Bonaparte après lo començament malaisat de la guèrra
de la Segonda Coalicion.

La fin dau sègle XVIII foguèt caracterizada per una crisi economica grèva e
persistenta dau reiaume de França de Loís XVI de França (1774-1792). Èra causada
per l'estructura intèrna dau Regim Ancian e per lei despensas tròp per un estat
que sei finanças èran regularament en deficit. Va pauc a pauc se transformar en
crisi politica.

D'efèct, l'extension dau reiaume aviá entraïnat l'aparicion d'una juxtaposicion
de províncias e de territòris tenent de lèis e de taus d'imposicion diferents.
De mai, leis obligacions deis abitants èran tanben fòrça diferentas segon la
classa sociala, lo mestier e lei privilègis individuaus o collectius. Per
exemple, la noblesa èra pas regardada per lo pagament de l'impòst en cambi de
sei servicis au profiech dau rèi per la defensa dau reiaume. L'origina d'aquelei
privilègis èra la proteccion dei libertats còntra la poissança dau poder reiau.
Pasmens, dins lei fachs, entraïnèron un blocatge de la societat e empachèron
seis evolucions. Causèron egalament una dificultat fòrça importanta per
l'activitat economica ambé la multiplicacion deis obstacles per la circulacion
dei marchandisas (peatges entre províncias...) o dei personas (reglas estrictas
per l'installacion de certanei comèrcis...).

Ansin, la noblesa va acomençar de defendre sei privilègis e assaiar de'n
restaurar d'ancians per conservar son nivèu de vida. D'autra, va egalament
s'opausar ai projèctes de reformas de l'impòst que divèrsei premiers ministres
de Loís XVI assaièron d'estendre ai privilegiats. Aprofichant sei drechs per
adreiçar de remarcas au rèi durant l'enregistrament deis edictes per lei
Parlaments provínciaus, la noblesa va donc venir, ai s uelhs de l'opinion, lo
defensor principau de la populacion en fàcia de l'absolutisme reiau meme se la
motivacion premiera de l'aristocràcia èra la proteccion dei privilègis. Per
exemple, lo 8 de junh de 1788, leis abitants de la vila de Grenoble s'opausèron
per la fòrça a l'evacuacion de son Parlament que refusèt de votar d'impòst
contraris ais exempcions e privilègis de la region. La revòuta durèt dins au 14
de julhet de 1788 e necessitèt lo mandadís de renfòrç militars importants.

Conaissant egalament lei principis dau Sègle dei Lutz, la borgesiá acomencèt de
criticar lei basas dau Regim Ancian coma lo poder absolut dau rèi. En plaça,
defendèt d'aspècts novèus coma lei drechs deis individús, la sobeiranetat de la
Nacion o l'eleccion de representants. Ansin, tre la convocacion deis Estats
Generaus per lo rèi, la borgesiá que foguèt lo representant principau dau Tèrç
Estat, aguèt un programa de reformas fòrça important e tenent un sostèn poderós
entre leis elèits economicas dau reiaume.

En fàcia dei dificultats economicas dau reiaume e dau refús dei Parlaments
provínciaus d'acceptar un reforma prefonda de l'impòst e de la societat de
privilègis, Loís XVI deguèt decidir una convocacion deis Estats Generaus per lo
premier còp dempuei lo rèine de Lóis XIII en 1614-1615. Aquela decision va
entraïnar l'aparicion d'una esperança gròssa entre leis abitants dau reiaume.
Pasmens, tre lo començament, leis objectius dau rèi e de la majoritat de la
populacion èran fòrça diferents : Lóis XVI desirava d'obtenir la levada
d'impòsts e l'aumentacion deis existents mentre que lo Tèrç Estat esperava de
cambiaments importants dins l'estructura politica dau Regim Ancian. Per exemple,
lei païsans desiravan una diminucion o l'abandon dei drechs dei senhors per
melhorar lor nivèu de vida. D'autra part, un autre problema, non resolut a la
fin de la campanha electorala, regardava lo vòte dins l'assemblada. D'efèct, lei
deputats èran devesits entre tres òrdres segon lor classa sociala :

Pasmens, enterin que l'Assemblada èra autorizada e se proclamava Assemblada
Nacionala Constituenta lo 9 de julhet, Lóis ordonèt lo mandadís de tropas a
l'entorn de París. Lo 11 de julhet, cambièt son govèrn per la remandada de sei
ministres liberaus. La populacion parisenca, crenhent que l'Assemblada foguèsse
dispersada, acomencèt de se revòutar tre lo 12 onte d'afrontaments se debanèron
vèrs lo Palais des Tuileries. Lo 13, la màger part dei peatges a l'entorn de la
capitala foguèron destruchs. De resèrvas de manjar foguèron pilhadas. Enfin, lo
14 de julhet, la revòuta se generalizèt e la populacion acomencèt la recèrca
d'armas e de municions, especialament ais Invalides e a la fortalessa de la
Bastilha que foguèt presa après un combat mostrant la determinacion de
l'insurreccion. A la fin de la jornada, lo rèi acceptèt d'ordenar la retirada de
sei tropas.

La presa de la Bastilha va entraïnar un movement d'insurreccion nacionala ja
acomençat dins certanei regions coma Rennes. Dicha « Gròssa Paur », aquela tièra
d'eveniments violents va causar l'afondrament de la monarquia absoluda francesa
e de la societat de privilègis.

Après lei reformas adoptadas per contentar e calmar lei revòutas durant lo mes
d'aost de 1789, l'Assemblada contunièt son òbra per escriure una constitucion
creant un sistèma de monarquia constitucionala. Una revòuta novèla de la
populacion parisenca va assegurar aquela evolucion per lo retorn fòrçat dau rèi
a París que venguèt tornarmai la capitala de França. Enterin, lo reiaume foguèt
reorganizat.

Ansin, en octòbre de 1789, lei dificultats d'avitalhament de la capitala e lo
refús dau rèi de promulgar lei lèis votadas en aost de 1789 van causar una
insurreccion novèla de París. La populacion aneguèt a Versalhas per fòrçar lo
rèi de leis acceptar. Après un afrontament tendut dins lo palais, lo rèi foguèt
obligat de venir s'installar a París au Palais dei Teulariás. Gardèt lo poder
executiu mai sa posicion foguèt fòrça afeblida.

De son caire, l'Assemblada Nacionala acomencèt de formar de commissions que
prenguèron lo contraròtle de l'administracion dau reiaume aprofichant l'occasion
per lo reorganizar. Lo territòri foguèt devesit en departaments per unificar la
division territoriala anciana onte se superpausava divèrseis unitats que se
recurbissián pas entre elei. Dins lo domeni comerciau, totei lei limitacions au
comèrci interior foguèron suprimidas. Enfin, assaièt de resòuvre la question
financiera per la requisition d'una partida dei bens dau clergat. En cambi, una
Constitucion civila dau clergat transformèt sei membres en foncionaris pagats
per l'Estat. Pasmens, l'oposicion dau papa va entraïnar l'oposicion d'un nombre
important de curats còntra la reforma. Será la causa dei guèrras civilas dins
l'Òest de França dins lei premiereis annadas de la Republica.

Lo principi de la monarquia constitucionala será proclamat en 1791 per
l'adopcion de la constitucion escricha per l'Assemblada Nacionala. Pasmens,
foguèt tanben lo periòde onte lo refús dau rèi d'acceptar lei succès de la
Revolucion apareguèron pendent sa temptativa de quitar lo país per l'estrangier.
La monarquia parlamentària francesa va donc mau capitar e desbocar sus una crisi
novèla.

D'efèct, entre lo 20 e lo 21 de junh de 1791, Loís XVI amb sa familha assaièron
de fugir fòra de França. Pasmens, lo plan, mau preparat, se debanèt pas
correctament e lo rèi trobèt pas leis unitats militaras que devián l'escortar
sus son trajècte. Au contrari, fòrça las, deguèt s'arrestar a Varennes onte
foguèt arrestat per lei representants mandats per l'Assemblada. Aquela fugida
marquèt la rompedura entre una partida de la populacion e lo rèi e tanben entre
lei diferentei faccions dirigent la Revolucion. Ansin, la fugida foguèt
generalament sentida coma una traïson dau rèi envèrs lo país e la Revolucion.
L'idèa de la Republica acomencèt d'aparéisser. Pasmens, leis elements pus
conservators de la borgesiá, desirós d'acabar la Revolucion, s'opausèron a
l'arrestacion dau rèi. Ajudats per lei generaus comandant la garda parisenca (La
Faieta, Bailly), capitèron de restaurar lo poder reiau en pretendent que lo rèi
èra estat raubat per leis enemics de la Revolucion. Aquela aliança, entre
revolucionaris moderats e Loís XVI permetèt de proclamar la constitucion dau
reiaume en setembre. Lo poder legislatiu venguèt lo poder principau dau reiaume
e sa fònt quasi unica èra l'Assemblada Nacionala. Lo rèi gardava lo poder
executiu e, subretot, un drech de veto sus lei decisions de l'Assemblada. La
composicion dau govèrn es egalament totjorn de son ressòrt.

Leis eleccions se debanèron lo 1èr d'octòbre. Donèron una majoritat de deputats
partisans de la monarquia constitucionala ambé 250 deputats per la drecha
(Feuillants), 385 per lo Centre e solament 136 per l'esquèrra (club dei
Jacobins). Pasmens, avans la fin de l'annada, la question religiosa va entraïnar
la revirada d'aquela assemblada quand lo rèi decidiguèt d'utilizar son veto
còntra lei reformas pertocant lo clergat. Puei, lo tractament deis autrei
questions sensiblas (Emigrats, menaças dei país estrangiers...) va precipitar
lei tensions dins lo país e lo regim e una crisi novèla que va causar la fin de
la monarquia l'estiu seguent.

La question dei nòbles emigrats foguèt lo ponch principau de l'entraïnament de
la guèrra. D'efèct, dempuei 1789, una partida de l'aristocràcia a quitat lo país
per s'installar dins leis estats vesins, magerament a Trevèri en Alemanha.
Acomencèron de reünir una armada suscitent un vòte de l'Assemblada demandant au
govèrn de Treva de dispersar aquelei fòrças, annonciant la confiscacion dei bens
deis Emigrats e de mesuras còntra lei curats opausats a la Constitucion dau
Clergat. Lo rèi utilizèt son veto per s'opausar ai lèis còntra lei curats e leis
Emigrats mai demandèt egalament la dispersion de lor armada. Aquò rendèt la
guèrra possibla en cas de refús.

D'autra part, leis estats europèus acomencèron de s'inquietar dei progrès de la
Revolucion. Lo 27 d'aost de 1791, Prússia e Àustria declarèron lor solidaritat
ambé lo rèi francés e mai se ges de mesuras concrètas foguèron adoptadas. De
mai, l'emperaire austrian èra inicialament gaire interessat per una guèrra
còntra França. Leis Anglès i èran opausats. Ansin, la question de Treva foguèt
reglada quand lo govèrn austrian declarèt son intencion de pas ripostar a una
ataca francesa còntra Treva. D'autra part, se l'annexion d'Avinhon causèt
quauqueis alarmas, la question venguèt pas lo pretèxt d'una guèrra.

Aquela crisi foguèt agravada per la declaracion de Brunswick menaçant de faire
un chaple dins París se la familha reiala èra victima de violéncias de la part
dei revolucionaris. Aquò precipitèt la fin de la monarquiá e la preparacion
d'una jornada revolucionària novèla. Entre lo 9 e lo 10, la comuna de París
foguèt rebutada per una Comuna revolucionària. L'endeman, un tropa importanta
capitèt de prendre lo Palais dei Teulariás maugrat la resisténcia acarnada de la
garda reiala. Loís XVI deguèt se replegar a l'Assemblada que votèt sa suspension
e son arrestacion.

D'efèct, se la premiera ofensiva aliada foguèt arrestada durant la batalha de
Valmy, leis atacas de la prima de 1793 menacèron tornarmai lei frontieras
francesas. La Convencion adoptèt donc una tièra de mesuras per renfòrçar la
direccion dau país e sei fòrças armadas. Un Comitat de Salut Public foguèt creat
e recebiguèt la màger part dei poders reiaus ambé lo sostèn de la Convencion. Un
segond Comitat, dich de Seguritat Generala, foguèt tanben creat per arrestar e
eliminar leis opausants de la Revolucion. Au nivèu militar, sota l'influéncia de
Carnot, lo Comitat reorganizèt leis unitats, s'ocupèt de mobilizar e d'equipar
un nombre important de soudats e assegurèt lo contraròtle politic deis armadas
per lo mandadís de comissaris politics.

Au poder a partir de la mitat de 1793, lei Montanhards realizèron, en fòra deis
aspèctes militars necessitats per la guèrra, una politica revolucionària
avançada e autoritària. Pasmens, lei diferentei faccions de la Montanha van
rapidament luchar entre elei causant l'eliminacion d'un nombre important de
deputats e l'ascension au poder de Robespierre.

Ansin, lo govèrn realizèt una politica sociala novèla assaiant de resòuvre la
crisi sociala, d'establir una egalitat de possibilitats pus vertadiera e de
contuniar la politica de lucha còntra lo poder de la Glèisa. Au nivèu economic,
lo govèrn adoptèt lo dirigisme economic per limitar l'inflacion e taxar certanei
produchs utilizats per l'especulacion. La pena de mòrt foguèt utilizada còntra
leis « acaparraires ». Pasmens, entraïnèt la proliferacion dau mercat negre e
poguèt pas arrestar la depreciacion de la moneda. Au nivèu sociau, l'esclavatge
foguèt abolit e de lèis novèlas favorizèron lo divòrci e lo partiment deis
eiretatges. Enfin, au nivèu religiós, lo regim assaièt de desvolopar de cultes
novèus coma aquelei de la Rason o de l'Èstre Suprèm.

D'efèct, a la prima de 1794, lei tropas francesas ataquèron lei Coalizats que
foguèron batuts e deguèron se replegar. Lo 26 de junh, la batalha de Fleurus
causèt l'evacuacion de Belgica per la Coalicion. Sus la frontiera espanhòula,
lei tropas dau generau Dugommier intrèron en Catalunha onte lei fòrças
espanhòulas foguèron pauc a pauc vencudas. La campanha d'Itàlia, començada en
1795, foguèt lo ponch centrau d'aquela guèrra e entraïnèt la victòria francesa
après lei succès de Bonaparte que sei tropas agantèron la frontiera austriana en
1796-1797. Lo 18 d'octòbre de 1797, lo retirament d'Àustria marquèt la desfacha
finala de la Premiera Coalicion. Enterin, sus lo front interior, l'insurreccion
de Vendèa foguèt esquichada en 1796 après la revirada de l'expedicion reiala de
Quiberon (23 de junh - 21 de julhet de 1795).

Dins aquò, la guèrra còntra Anglatèrra contunièt e tre 1798, una Coalicion
novèla se creèt. Leis armadas francesas foguèron atacadas sus unei ponchs.
Vencuts maugrat de dissensions entre Coalizats, deguèron se replegar pauc a pauc
lei frontieras francesas foguèron tornarmai menaçadas. Enterin, l'expedicion
francesa en Egipte, maugrat sei succès terrèstres, foguèt isolada après la
batalha navala d'Abokir e menaçada per de contraofensivas britanicas. Aquelei
desfachas causèron donc una crisi politica deis institucions de la Republica
eissidas de la casuda de la Convencion.

En fòra de dificultats militaras de 1798-1799, la crisi economica foguèt la
causa principala de la casuda dau Directòri en 1799. D'efèct, l'inflacion a
entraïnat la depreciacion fòrta de la moneda e leis impòsts son pus pagats per
la populacion maugrat lo mandadís de soudats. Una partida dau deute foguèt
abandonada per lo govèrn e d'impòsts novèus foguèron creats per assaiar de
resòuvre la crisi. Lei requisicions realizadas dins lei territòris ocupats
venguèron tanben un metòde fòrça utilizat per reglar lei problemas financiers de
la Republica.

A partir de 1797, lei crisis militaras e economicas entraïnèron divèrsei còps
d'estat dau Directòri còntra leis Assembladas. Per exemple, en setembre de 1797,
tres directors, ambé lo sostèn de l'armada, arrestèron unei deputats après la
victòria reialista ais eleccions legislativas. Aquò foguèt completat per
l'invalidacion de l'eleccion de 106 deputats en mai de 1798 e la demission dei
directors opausats a aquela evolucion en 1799. Pasmens, aqueu renfòrçament
foguèt pas sufisent e leis Assembladas obtenguèron lor revènge pendent l'estiu
de 1799. En partiular, lo director Sièyes èra un adversari determinat dau regim.
Tre sa nominacion, decidiguèt d'organizar un còp d'estat per rebutar lo regim
ambé l'ajuda dau generau Joubert. Après la mòrt d'aqueu darrier a la batalha de
Novi, prepausèt lo ròtle au generau Bonaparte, fòrça popular gràcias a sei
victòrias en Itàlia. Ansin, lo 9 de novembre de 1799, Bonaparte prenguèt lo
contraròtle deis Assembladas rebutant lo govèrn. Foguèt la fin de la Revolucion
que va laissar la plaça au Consulat puei au Premier Empèri marcats per la
personnalitat de Bonaparte.



https://oc.wikipedia.org/wiki/Quimia

La quimia es la sciéncia qu'estúdia la composicion e lei reaccions de la
matèria.

Existís pas de frontièra clarament definida entre la fisica e la quimia, mai son
considerats generalament coma dependents de la quimia lei fenomèns provocats per
lei reaccions entre lei constituents de la matèria qu'entraïnan una modificacion
dei ligasons entre los atòms. Segon la natura d'aquestas ligasons, aquestes
fenomèns implican entre los atòms d'escambis o mesas en comun d'electrons, o de
las fòrças electrostaticas.

Lei nivèus d'energia més en òbra dins lei fenomèns quimics fan que solament leis
electrons periferics son concernits. En delà, se dintra dins la fisica dels
plasmas, e mai dins la fisica nucleara ambé l'implicacion dau nuclèu atomic.

Ais escalas inferioras a la de l'atòm, l'estudi dei particulas elementàrias e de
sei interaccions es una part de la fisica de las particulas.

Lei premiereis aplicacions « quimicas » foguèron utilizadas per certaneis
espècias dau genre Homo a partir de la descubèrta dau fuòc. Aquò permetèt de
coire, e donc de transformar, lo manjar, de produrre de pigments o encara de
produrre de terralhas. De mai, certanei mineraus acomencèron d'atraire
l'atencion deis òmes en causa d'un aspèct colorat e de proprietats utilas per la
metallurgia o la construccion coma l'òcra o lo bitume.

L'Antiquitat veguèt lo desvolopament important de la metallurgia, es a dire
l'extraccion per l'òme de metaus a partir de mineraus presents dins la natura,
generalament sota la forma de metaus natius, de saus o de sulfurs. D'aliatges
coma l'electrum, lo bronze o lo loton foguèron tanben descubèrts e utilizats per
la fabricacion d'objèctes coma de pèças de moneda, d'otís o d'armas. En fòra de
la metallurgia, se descurbiguèt d'aplicacions novèlas ja coneguts coma lo bitume
d'ara endavant utilizat dins la construccion navala e de procediments per
produrre de materiaus novèus coma lo veire o la porcelana.

De teorias foguèron tanben creats per explicar aquelei fenomèns. Una dei
principalas èra aquela d'Empèdocles que va gardar una influéncia importanta
durant l'Edat Mejana europèa e aràbia. Es la teoria dei quatre elements de basa
de l'Univèrs : aiga, èr, fuòc e tèrra. Platon contunièt aquela teoria e associèt
cada element a un ensems d'objèctes geometrics coma lo tetraèdre per lo fuòc o
lo cube per la tèrra. Lei proprietas d'aquelei figuras permeton de depintar
certanei proprietats de l'element associat coma l'estabilitat dau cube per
marcar aquela de la Tèrra.

L'alquimia èra una disciplina assaiant de cambiar certanei metaus en aur o de
descubrir de compausats ai proprietats extraordinàrias gràcias a una combinason
de recèrcas scientificas, filosoficas e teologicas. Apareguèt au sègle IX en
Egipte e se desvolopèt rapidàment dins lei mitans intellectuaus arabis. Foguèt
introducha en Euròpa a partir dei traduccions de tractats scientifics o
filosofics. Se l'alquimia èra pas una disciplina scientifica au sens
contemporanèu dau mòt, i apareguèt mai d'un otís de laboratòri (melhorament dei
tecnicas de destillacion...), d'unei descubèrtas de compausats quimics novèus
(acid sulfuric, acid nitric, arsenic...) e subretot lei premierei reflexions per
crear un metòde eficaç d'experimentacion (trabalhs de Roger Bacon, de Robert
Grosseteste...).

Lo renovelament intellectuau de la Renaissença va veire l'aparicion vertadiera,
mai progressiva, de la quimia a partir d'una separacion ambé l'alquimia. La
definicion pus precisa de la metallurgia foguèt l'element decisiu d'aquela
evolucion. D'efèct, lei guèrras de l'epòca an vist un renfòrçament de la
tecnologia dins l'armamet dei soudats ambé la generalizacion d'armas de fuòc.
Lei besonhs militars en metaus van donc permetre de crear lei condicions
favorablas au desvolopament de l'engenheriá liada a la produccion metallic.
Aquela engenheriá foguèt lo domeni precursor dins l'adopcion d'un metòde
d'experimentacion scientic e va permetre l'acquisicion de conoissanças
experimentalas importantas. Aquò necessitèt d'utilizar de metòdes de
quantificacion. Leis aparelhs inventats per leis alquimistas e lo calcul
matematic aparegut dempuei lo sègle XV ne'n venguèron lei supòrts privilegiats.

Lei noms principaus associats a l'aparicion de la quimia son Andreas Libavius
qu'èra encara alquimista mai que publiquèt lo premier obratge de quimia
sistèmatica, Paracèlse per son desvolopament dau metòde experimentau, Bernard
Palissy per sei descubèrtas sus la fabricacion de porcelana, Vannoccio
Biringuccio per sei descubèrtas sus la metallurgia e la pirotecnia e enfin
Agricola que fondèt definitivament la quimia metallurgica.

Lo sègle XVII foguèt la contuniacion dau periòde de la Renaissença. L'artesanat
e l'industriá (tintura, metallurgia, armament...) èran totjorn lo centre dei
progrès tecnologics dins lei domenis pertocant la quimia. Pasmens, maugrat un
melhorament d'aqueleis aplicacions, ges de descubèrtas majoras i foguèron
realizadas. En revènge, lo sègle XVIII veguèt un desvolopament important de la
quimia amb una multiplicacion de laboratòris e de publicacions scientificas. De
tematicas d'estudis novèlas apareguèron coma l'estudi de la combustion, la
calcinacion o la reduccion de mineraus. A partir deis annadas 1750, la quimia
venguèt una sciéncia vertadiera e de descubèrtas fòrça importantas, basas de la
quimia modèrna, foguèron realizats vèrs la fin dau sègle.

Lei trabalhs de Lavoisier e la formulacion de la teoria atomica de Dalton
permetèt de suscitar un debat important a prepaus de l'existéncia deis atòms.
Sostenguda pauc a pauc per lei quimistas principaus dau sègle, aquela idèa
foguèt finalament adoptada d'un biais definitiu au començament dau sègle seguent
après lei trabalhs d'Albert Einstein e leis experiéncias de Jean Perrin.
Pasmens, lo concèpte èra ja una basa de trabalh de mai d'un sabent e permetèt de
desvolopar l'electroquimia e la nocion d'ion. Permetèt tanben la premiera
classificacion deis elements quimics per Mendeleiev en 1869. Aqueu trabalh
permetèt de classar per lo premier còp leis elements en foncion de lor
proprietats de predire l'existéncia e lei proprietats d'elements encara
desconeguts. Aquela classificacion es la basa de la classificacion periodica
modèrna.

Au sègle XX, lo melhorament e lo desvolopament dei mesuras fisicas an facilitat
la caracterizacion dei compausats gràcias a l'aparicion dei tecnicas de
cromatografia, d'espectroscopias electronica, de massa, de resonància magnetica,
electromagnetica e lo rèsta dei tecnicas d'analisis per estudi de la difraccion
de raionament X o de difusion de particulas. Lei consequéncias d'aquelei progrès
an permés d'avançadas fòrça importantas, l'estudi d'edificis quimics mai e mai
complèxs o de reaccions fòrça variadas. En particular, lei ligams entre la
quimia e la biologia son venguts fòrça importants.

La quimia recebiguèt sa definicion « classica » coma la sciéncia estudiant la
natura de la matèria e sei transformacions. Se sa matematizacion èra pus febla
qu'aquela de la fisica, l'aparicion de la mecanica quantica e son aplicacion a
l'atòm d'idrogèn en 1926 entraïnèt l'aparicion de la quimia quantica que va
permetre d'explicar e de predire un nombre grand de fenomèns liats a la
reactivitat dei moleculas e ai nivèus d'energia moleculars o atomics. La
frontiera entre quimia e fisica venguèt tanben mens clara e certanei disciplinas
eissidas de la quimia quantica necessitan d'ara endavant l'utilizacion d'otís
matematics e informatics poderós coma per la fisica.

A partir de la mitat dau sègle XX, la descubèrta de l'estructura dei teissuts
organics (descubèrta de l'estructura de l'ADN en 1953). Lo meme decenni veguèt
l'estudi de moleculas organicas coma lei proteinas o leis acids aminats. En
1983, se capitèt de trobar un metòde d'amplificacion in vitro de l'ADN. Aqueu
desvolopament de la bioquimia a entraïnat una dificultat novèla per definir la
quimia e permés l'emergéncia d'unei disciplinas fòrças dinamicas. Ansin, una
proporcion gròssa de Prèmis Nobel de Quimia son d'ara endavant atribuits per de
trabalhs regardant la bioquimia.

Enfin, l'industria quimica, ja apareguda dins lo corrent dau sègle XIX dins
certanei país, es venguda una industria majora de l'economia modèrna. En 2009,
lo sector e seis installacions representavan aperaquí 3 800 miliards de dolars e
lei companhiás especialazadas dins la petroquimia fan partida dei pus poderosas
a l'ora d'ara. En causa dei dificultats de transpòrts dei produchs quimics
(riscs, quantitats importantas...), aquela industria tèn de centres diferents a
l'entorn d'Euròpa, d'America dau Nòrd e d'Asia. En causa d'aquela division, lei
companhiás pòdon aver de talhas relativament feblas e èstre fòrça ben
implantadas sus un continent e totalament desconegudas dins lo rèsta dau monde.
La quimia industriala es devesida entre tres domenis principaus que son :

Un element es una entitat immateriala desprovida de proprietats fisicas o
quimicas. Es un parèu format per un simbòl definit d'un biais arbitrari e un
numerò atomic Z que caracteriza leis atòms, lei moleculas, leis ions e leis
isotòps d'una espècia quimica donada. Lo numerò atomic es definit per lo nombre
de protons dins lo nuclèu atomic. Aqueleis elements son classats dins la taula
periodica per òrdre de numerò atomic. A l'ora d'ara, n'existís 94 elements que
se pòdon observar dins la natura e 24 que son artificialas siá 118 elements
coneguts. De recèrcas son en cors per descubrir d'elements novèus e se debana
regularament de descubèrtas novèlas. Per exemple, l'element 116 foguèt observat
per lo premier còp en 2000 e l'element 117 en 2010.

Un atòm d'una espècia quimica donanda es una entitat materiala formada per un
nuclèu atomic enviroutat per un ensems d'electrons. Lo nuclèu atomic es format
d'un nombre A de nucleons devesits entre un nombre Z, egau au numerò atomic de
l'atòm, de protons e d'un nombre variable de neutrons. Lei protons tènon una
carga electrica positiva, lei neutrons an una carga electrica nulla e leis
electrons una carga electrica negativa. Lo nuclèu atomic es donc una entitat
cargada positivament que sa carga es compensada per un nombre Z d'electrons. La
talha generala d'un atóm es d'aparequí 10-10 m (siá 0,1 nanomètre). Aquela dau
nuclèu atomic es pus pichona de l'òrdre de 10-15 m. Lo rai d'un atòm, son
estructura atomic e sei proprietats quimicas son espeficas e caracterizadas per
lo cortegi electronic.

Dos atòms tenent un nombre Z identic mai un nombre A diferents son dichs isotòps
atomics. Un exemple famós pertoca l'atòm d'urani que tèn doas composicions
principalas. La premiera ambé 92 protons e 143 neutrons (urani 235) e la segonda
ambé 92 protons e 146 neutrons (urani 238). Cada composicion diferenta definida
per un nombre donat de neutrons e de protons es dicha isotòp atomic. Dos isotòps
atomics tènon de proprietats quimicas identicas.

Una fasa es un partida omogenèa d'un sistèma eterogenèa. Es una nocion fòrtament
utilizada en termodinamica que tèn tanben una importància granda en quimia car
se pòu constituir d'un nombre variable de compausats quimics diferents. De mai,
un sistèma quimic pòu tanben tenir mai d'una fasa.

Un ion es un atòm qu'a pardut o ganhat un o unei electrons. Sa carga electrica
es donc plus neutra. Es dich cation se sa carga es positiva dins lo cas de la
pèrda d'electrons e anion se sa carga es negativa dins lo cas dau ganh
d'electrons. Leis anions e lei cations formats a partir de moleculas
poliatomicas son dichs ions complèxs.

Lei reaccions deis acides e dei basas en solucion son basadas sus de parèus
d'espècias quimicas. L'aciditat e la basicitat pòdon se calcular o se mesurar
gràcias a la concentracion deis espècias quimicas en solucion sota la forma
d'acid o de basa. Un acid es una espècia quimica qu'es capabla de liberar d'ions
idronium H+. La concentracion en ion idronium d'una solucion indica donc son
aciditat. Una extension d'aqueu concèpte foguèt menada per lo quimista
estatsunidenc Gilbert Newton Lewis.

Una solucion es una mescla omogenèa formada per un solvant en proporcion
majoritària e d'un o mai d'un solutats. La solubilitat es la capacitat d'un còrs
de formar una solucion dins un mitan donat. Per exemple, un sau coma lo clorur
de sòdi NaCl tèn una limitat de solubilitat dins l'aiga : 357 g/kg d'aiga a 0°C
e 391 a 100°C. Aquò significa qu'a partir d'aqueu limit, i a separacion de fasa
car lo sau va precipitar e formar un depaus solid.

La miscibilitat es la capacitat d'un còrs de se mesclar amb un autre per formar
una fasa unica. Per exemple, lo gas amoniac se mescla aisament ambé l'aiga per
formar una solucion aquosa dicha amoniaca.

La quimia organica es una branca de la quimia pertocada per l'estudi de la
transformacion de moleculas d'origina petrolièra o viventa compausadas
magerament de carbòni, d'idrogèn, d'oxigèn e d'azòt. Aquelei compausats pòdon
tenir d'atòms d'autreis elements quimics coma d'alogèns, de bòr, de silici, de
fosfòr, de sofre e pus rarament, de liti o de metaus. Aquela branca tèn una
importància granda en causa de seis aplicacions ai nivèus industriaus
(petroquimia, polimèrs...) e biologics.

En fòra dei disciplinas principalas de la quimia, existís un nombre fòrça de
domenis quimics especializats o a l'interfàcia ambé d'autrei brancas
scientificas coma l'agroquimia, l'astroquimia, la quimia atmosfèrica, la quimia
dei sucres, la petroquimia... etc. Aqueleis interfàcias an de frontieras mobilas
e lei limits exacts de la quimia son donc malaisats de definir :



https://oc.wikipedia.org/wiki/Litu%C3%A0nia

La Republica de Lituània o simplament Lituània (en lituanian: Lietuvos
Respublika, Lietuva) es un país de l'Euròpa del Nòrd que fa partida de l'Union
Europèa (UE).

Bordada par la mar Baltica, a una frontièra al nòrd amb Letònia, a l'èst amb
Bielorussia e al sud-oèst amb Polonha e la província (oblast) russa de
Kaliningrad.

L'istòria de Lituània es mau coneguda avans l'evangelizacion de la region en
causa de la manca de documents escrichs. Au sègle V, lo país sembla poblat per
de tribüs balticas e eslavas. Dins lo corrent dei sègles seguents, deguèron
s'organizar per resistir ais incursions escandinavas. Aquò favorizèt la mescla
dei tribüs e la formacion d'un pòble de dominanta eslava dich Litva. A partir
dau sègle IX, lei Litva ataquèron lei principats rus situats a l'èst. A l'oèst,
resistiguèron a l'avançada dei tribüs germanicas.

Aquel ensems de tribüs foguèt federat au començament au sègle XIII per lo prince
Mindaugas. Venceire dei Chivaliers Pòrta-Gleva en 1236 a la batalha de Saule,
Mindaugas acceptèt de venir crestian en 1250 per defugir l'organizacion d'una
crosada novèla còntra son pòble. Pasmens, aquò empachèt pas la perseguida dei
conflictes entre lei Lituanians e lei Chivaliers Teutonics qu'avián absorbits
lei Pòrta-Gleva en 1237. En 1252, Mindaugas prenguèt lo títol de grand duc de
Lituània. Fins a son assassinat en 1263, foguèt un dei senhors pus poderós de la
region e obtenguèt lo raliment dei princes de Grodno e de Novogrudok qu'èran
desirós de se liberar de la tutèla mongòla.

Poissança majora d'Euròpa Orientala, lo Grand Ducat de Lituània conquistèt un
territòri considerable durant lei rèines dei successors de Mingaudas. Sota
Gedimias (1315-1341), ocupèt la màger part de la Bielorussia actuala. Puei,
Algirdas (1344-1377) e Kesturis (1344-1382) avancèron mai vèrs l'èst. En
particular, en 1362-1363, lei Lituanians infligiguèron una desfacha saunosa ai
Mongòls a la batalha deis Aigas Blavas e prenguèron lo contraròtle de Kiev.

Pasmens, lo Grand Ducat conoguèt una crisi en 1382 quand Jogaila, fiu
d'Algirdas, assassinèt Kesturis entraïnant una guèrra civila per sa succession.
Aprofichant la situacion, lei Chivaliers Teutonics pilhèron Vilnius en 1383 e
lei dos camps demandèron una ajuda au rèi de Polonha que poguèt estendre son
influéncia dins lo país. De son caire, lei Polonés, rapidament privats de
sobeiran après lo decès de Loís d'Anjau (1342-1382), èran en cèrca d'un rèi per
esposar la rèina Edvija (1382-1399). Aprofichant aqueu contèxte, Jogaila
acceptèt lo batejament en 1386 a Cracòvia e venguèt rèi consòrt de Polonha sota
lo nom de Ladislau II Jagellon. Puei, negocièt una patz de compromés ambé seis
adversaris : gardèt lo títol de Grand Duc mai, a partir de 1392, laissèt son
cosin Vytautas, fiu de Kesturis, dirigir Lituània. Puei, elegit rèi de Polonha
de plen drech après la mòrt de sa frema, negocièt l'Acte de Vilnius (1401)
qu'organizèt l'union de Polonha e de Lituània.

Aquela union èra teoricament l'union de dos estats egaus mai Polonha prenguèt
pauc a pauc lo primat au sen de l'associacion. Pasmens, Lituània gardèt sa
lenga, seis institucions, sa moneda, son armada e una autonòmia importanta. Lo
Grand Ducat agantèt l'apogèu de sa poissança durant lo rèine de Vytautas ambé sa
participacion a la batalha de Grunwald, la conquista de Jedisan que li donava
accès a la Mar Negra e l'acuèlh d'una importanta comunautat judieva que
dinamizèt son economia. En 1445, lo Grand Duc Casimir venguèt rèi de Polonha
sota lo nom de Casimir IV Jagellon e lei dos títols foguèron plus separats fins
ai Partiments de Polonha. Puei, en 1569, l'Union de Lublin renforcèt
l'associacion (creacion d'una Dieta unica) e leis elèits lituanians comencèron
de se polonizar a partir dau sègle XVII, especialament dins la region de
Vilnius.

A partir d'aqueu periòde, l'istòria de Lituània es largament confonduda amb
aquela de Polonha. Lituània conoguèt donc lo meteis declin que Polonha e son
territòri foguèt pauc a pauc reduch per l'expansion russa. A l'eissida dei
partiments successius de Polonha en 1772, en 1793 e en 1795, la màger part dau
Grand Ducat foguèt annexada per Russia franc de la riba senèstra de Niemen que
venguèt prussiana. Pasmens, après lei guèrras napoleonencas, la totalitat dau
territòri lituanian venguèt russa.

Durant lo periòde rus, lei Lituanians foguèron considerats coma de Polonés per
leis autoritats russas. D'efèct, en mai de partejar una religion comuna — lo
catolicisme — lei dos pòbles se revoutèron ensems en 1831 (45 000 familhas
desportadas de Lituània) e au començament deis annadas 1860. Lo territòri
lituanian foguèt donc somés a la politica de russificacion : l'Universitat de
Vilnius foguèt transferida a Kiev en 1832 e l'escritura de caractèrs latins dau
lituanian foguèt enebida. A la fin dau sègle XIX, un nacionalisme lituanian
pròpri apareguèt maugrat la repression e una assemblada reünida a Vilnius
demandèt sensa succès l'autonòmia en 1905.

L'afondrament de l'Empèri Rus en 1917 permetèt la restauracion d'una Lituània
independenta que durèt fins a junh de 1940. Aquela resurgéncia foguèt
inicialament favorizada per leis Alemands qu'avián conquistat la region en 1915.
Assaièron d'i crear un reiaume somés a seis interès e permetèron en setembre de
1917 la reünion d'una Dieta e l'eleccion per lei parlamentaris d'un conseu
executiu. Aqueu reiaume foguèt oficialament reconegut per Berlin après la
signatura dau Tractat de Brèst-Litovsk (març de 1918) mai la victòria deis
Aliats empachèt la creacion efectiva d'aquel estat.

Après l'armistici dau 11 de novembre de 1918, lei Bolchevics denoncièron lo
Tractat de Brèst-Litovsk, ocupèron Vilnius en genier de 1919 e proclamèron una
republica sovietica lituaniana. Pasmens, foguèron rebutats tre l'estiu per una
armada formada de nacionalistas lituanians sostenguda per lei Polonés e leis
Alemands. Puei, Lituània venguèt un enjòc de la guèrra entre Polonha e l'Union
Sovietica en formacion. Lei dos camps assaièron de conquistar lo país que
resistiguèt. Pasmens, lei Polonés capitèron d'ocupar la region de Vilnius en
octòbre de 1920 e, en genier de 1922, una assemblada de captaus de « Lituània
Centrala » votèt l'annexion. De son caire, Moscòu reconoguèt l'independéncia dau
país en julhet de 1920.

La Lituània independenta deguèt rapidament reglar la question de Memel e gerir
de problemas politics importants. Vila alemanda que son relarg es poblat de
Lituanians, Memel èra lo pòrt principau dau país e plaçada sota mandat de la
Societat dei Nacions per lo Tractat de Versalhas. En 1923, Lituània prenguèt la
ciutat per fòrça mai una convencion internacionala organizada en França li
ordonèt de donar un estatut autonòm au territòri.

Politicament, lei dificultats economicas entraïnèron una instabilitat permanenta
que favorizèt l'instauracion de regimes autoritaris. Ansin, en 1926, un còp
d'estat donèt lo poder a Antanas Smetona, coma president, e a Augustinas
Voldemaras coma cap dau govèrn. Cap dau movement faissista dei Lops de Fèrre, lo
segond foguèt evincit en 1929 e Smetona dirigiguèt Lituània d'un biais
dictatoriau fins a 1940. En 1939, Lituània foguèt obligada d'acceptar un
ultimatum d'Adolf Hitler demandant la cession dau territòri de Memel. Après lo
Pacte Germanosovietic, Lituània deviá èsser ocupada per Alemanha mai l'amplor
dei pèrdas subidas en Polonha e en França permetèt pas au IIIen Reich de
s'opausar a l'invasion sovietica de junh de 1940. Aperaquí 75 000 abitants
foguèron desportats après l'invasion sovietica per rompre l'elèit lituaniana.

Lituània foguèt una republica constitutiva de l'Union Sovietica de 1940 a 1991.
Rapidament conquistada per leis Alemands en 1941, patiguèt la Segonda Guèrra
Mondiala e la repression sovietica de 1946-1953. D'efèct, de 1941 a 1944, foguèt
integrada au sen dau Reichskommissariat d'Ostland e sa populacion judieva
(210 000 a 250 000 personas) foguèt sistematicament exterminada ambé la
cooperacion de volontaris locaus. Aquela collaboracion ambé lei nazis e lo
mantenement de guerilhas nacionalistas dins lei seuvas dau país après 1945
justifiquèron una repression fòrça dura de part d'Estalin après la guèrra
(245 000 desportats).

Dins lo corrent deis annadas 1950, Nikita Khrushchov moderèt la repression e
favorizèt l'industrializacion de la RSS de Lituània. Pasmens, de movements
d'oposicion recurrents contunièron de trebolar lo país, especialament per
defendre la Glèisa Catolica. Un movement independentista, lo Sajudis, se formèt
tre 1988. Rapidament sostengut per lo Partit Comunista Lituanian dirigit per
Algirdas Brazauskas, lo movement declarèt illegala l'annexion de Lituània per
l'URSS e proclamèt l'independéncia en març de 1990. Lo govèrn sovietic centrau
assaièt de s'i opausar e l'Armada Roja ocupèt Vilnius en genier de 1991.
Pasmens, lei militars poguèron pas reversar leis autoritats lituanianas e lei
dificultats sovieticas entraïnèron la reconóissença de l'independéncia de
Lituània per l'URSS lo 6 de setembre de 1991.

Coma leis autrei país baltics, Lituània assaia dempuei 1991 de s'ancorar au sen
dau mond occidentau e de reglar de problemas recurrents liats au passatge de
l'economia comunista au capitalisme europèu. D'efèct, la privatizacion dei
companhiás estatalas e dei tèrras foguèt fòrça mau menada e entraïnèt un
afondrament de l'economia. Ansin, après un brèu periòde Sajudis, leis eleccions
tornèron donar lo poder ai comunistas dau Partit Democratic dau Trabalh en 1992
e Algirdas Brazauskas foguèt elegit a la presidéncia en 1993. En parallèl, una
lèi sus lo ciutadanatge privèt dau drech de vòte leis abitants parlant pas lo
lituanian (minoritats russa e polonesa).

President de 1993 a 1998 e Premier Ministre de 2001 a 2006, Brazauskas dominèt
la vida politica lituaniana fins a sa mòrt en 2010. Prudent, capitèt
d'estabilizar puei de redreiçar la situacion economica e de normalizar lei
relacions ambé leis estats vesins. Sostenguèt e obtenguèt l'adesion de Lituània
a l'OTAN e a l'Union Europèa en 2004. Durament tocat per la crisi economica de
2008 (recession de -15% en 2009), lo país se redreiça lentament mai dèu faciar
divèrsei problemas coma l'emigracion de 20% de sa populacion dempuei 2004 e
d'infrastructuras vielhissentas.

Dempuèi la declaracion d'independéncia de Lituània l'11 de març de 1990, lo país
manten una democracia establa. Dins las primièras eleccions democraticas del 25
d'octobre de 1992, 56,75% apiegèt la nòva constitucion del país. Aguèt
d'intenses debats sus qualques tèmas de la constitucion, mai que mai en lo
referent al ròtle del president. En prenent cossí exemple a primièra experiéncia
independenta del país, se faguèron divèrsas proposicions qu'anavan dempuèi un
govèrn parlamentari fins a un sistèma presidencialista semblable al dels Estats
Units d'America. Lo 23 de mai de 1992 aguèt luòc un referendum amb la fin
d'aimar l'opinion publica, en lo referendum 41% dels vòtes donèt lo sieu sosten
a la restauracion del president de Lituània.

Lo cap d'Estat lituan es lo President, elegit dirèctament per un periòde de cinc
ans, e servís lo maxim durant dos mandats. La carga de president es
principalament ceremoniala; las siás principalas foncions politicas incluson las
politicas dels Afars Estrangièrs e de seguretat nacionala. Agís tanben coma
comandant-en-cap militar. Lo president, amb l'aprovacion del Parlament, lo
Seimas, elegís lo primièr ministre e designa la rèsta del gabinet, amb qualques
nauts foncionaris e de jutges de las divèrsas corts. Los jutges de la Cort
Constitucionala (Konstitucinis Teismas) servisson per un periòde de nòu ans;
aquestes son designats per lo president (tres jutges), lo president del Seimas
(tres jutges) e lo president de la Cort Suprèma (tres jutges). Lo Parlament
unicameral lituan, lo Seimas, a 141 membres que son elegits per de periòdes de
quatre ans.

Lituània es un país que manca de grandas montanhas; lo ponch culminant es la
montanha Medvėgalis, amb 294 mètres d'altitud. Lo terren es marcat per de lacs
pichons e grands, en mai de de grandas zònas boscosas que cobrisson près de 30%
del territòri lituan.

Lo clima, aital coma lo relèu es fòrça similar al dels païses escandinaus, per
çò que la mitat de l'an nhèue e se pòdon apreciar grandes e de bèls bòsques, de
rius e de lacs dins la majoritat del territòri lituan. Lituània es la pus granda
e poblada de las tres republicas balticas, e es un país amb una pichona còsta de
sabla d'aperaquí 100 km, que sonque 40 ne son dubèrts a la mar Baltica.

L'economia de Lituània se basa fondamentalament sus las activitats piscicòlas e
l'explecha forestièra. A gaireben 2 400 000 ha de tèrras cultivadas. La trufa,
las cerealas e la bledaraba sucrièra son las culturas mai importantas.

Las ressorsas minièras, exceptat la torba, son raras. Las principalas indústrias
son textilas (coton, lana).

En genièr de 2000, Lituània aviá 3 698 000 abitants e sa densitat de populacion
èra de 56,6 abitants per quilomètre carrat. 82% de la populacion es lituaniana,
8% proven de Russia, 7% es polonesa, 1,5% e 1% venon de Bielorussia e d'Ucraïna
respectivament.

Las principalas ciutats son la capitala, Vílnius (553 000 abitants), Kaunas
(373 000 abitants) e Klaipeda (191 000 abitants).



https://oc.wikipedia.org/wiki/Linux

Linux – o GNU/Linux – es un sistèma operatiu liure, multitrabalh,
multiplataforma e multiutilizaire de tipe Unix.

Trapa son nom dins un dels seus compausants, lo nuclèu Linux, iniciat per Linus
Torvalds en 1991. Se tracta del nuclèu del sistèma, lo jaç de bas nivèl que
s'ocupa de balhar als logicials una interfàcia per comunicar entre els e amb lo
material.

Lo sistèma operatiu dins son ensems representa la resulta dels esfòrces
convergents de nombroses projèctes desvolopats en collaboracion que se son
espandits per Internet : lo projècte GNU, lo nuclèu Linux, lo sistèma de
fenestratge X Window, e unes logicials produchs per las còlas dels Unix liures
FreeBSD, OpenBSD e NetBSD. I collaboran de passionats e d'organizacions coma la
Fondacion pel Logicial Liure de Richard Stallman coma de pichonas e grandas
entrepresas comercialas (IBM, Sun Microsystems, HP, Oracle, etc.)

Per l'utilizaire final, GNU/Linux se presenta jos la forma d'una distribucion
Linux, comerciala o pas, es a dire d'una solucion presta d'èsser installada que
compren una seleccion completa e coerenta dels logicials, de programas
d'installacion e d'administracion de l'ordinator, e tanben un mecanisme per
facilitar l'installacion e la mesa a jorn dels logicials.

Linux es uèi utilizat sus de nombrosas plataformas, del mai poderós
superordenador als sistèmas embarcats coma telefòn mobil, assistènt personal,
Modèms , legidor video DivX, etc., e tanben los ordenadors personals, PC e Mac,
ont se pòt installar sol o en parallèl amb Microsoft Windows o Mac OS. D'en
primièr Linux s'es impausat dins lo domeni dels servidors informaticas mercé a
de logicials coma lo servidor web Apache o lo servidor de fichièr Samba que
permet de partejar de fichièrs amb un malhum d'ordenadors jos Microsoft Windows.
Atenhèt dempuei pauc una certana maturitat sul pòst de trabalh mercé a las
interfàcias GNOME e KDE e tanben a las capitadas dels logicials coma la seguida
burotica OpenOffice.org o lo navegador web Mozilla Firefox.

Richard Stallman desvela lo 13 de julhet de 1985 son "Manifèst del projècte GNU"
que resuma l'ambicion del projècte : GNU, l'acronim de GNU's Not Unix (GNU es
pas Unix), es lo nom del sistèma complet de logicials compatibles Unix
qu'escrivi per tal de poder o donar liurament a totes los que lor fariá mestièr.
De nombroses benevols m'ajudan. Las contribucions en temps, en argent, en
logicials e en material son benvengudas.

Pensa aital de reagir a l'enauçada de las redevenças dels dos UNIX classics,
System V (d' AT&T) e BSD (de Berkeley).

Concretament relata l'esfòrç que complit dempuèi 1983 que ja se diferencian en
1985 unas pèças mestressas : lo compilator GCC, l'editor de tèxt Emacs, etc. L'
esfòrç serà perseguit amb testarditge e a la debuta de las annadas 1990, lo
projècte GNU ten una version utilisable de totes los elements necessaris a la
construccion d'un sistèma operatiu (E mai de los ja citats : un shell, de
Bibliotècas logicielas, e de nombroses logicials) levat lo mai central : le
nuclèu.

D'après Thomas Bushnell, l'arquitècte del projet Hurd, l'idèa iniciala èra
d'adaptar lo nuclèu BSD 4.4-lite: es perfectament clar per ieu qu'aquel auriá
ufanosament capitat e la cara de l'informatica en seriá estat cambiada ».

A causa d'una manca de collaboracion de l'Universitat de Berkeley, Stallman
decidiguèt, a la plaça, d'utilizar lo micro nuclèu Mach, que serà fòrça malaisit
de far progressar (un micro nuclèu redusís la partida protegida del sistèma a
son estricte minimum, los prètzfaches màger, e tracta lo rèsta coma d'aplicatius
ordinaris).

Hurd passarà pas jamais l'estadi de curiositat de laboratòri de recerca, pasmens
lo trabalh del projècte GNU forma uèi una part importanta d'un sistèma operatiu
actual basat sul nuclèu Linux (veire pus bas). Una brega semantica a, per
aicesta rason, espetada aquestas darrièras annadas que concernava l'apelacion
GNU/Linux per tal de far referéncia al sistèma dins son integralitat. Aquel
débat es contat dins l'article Linux o GNU/Linux.

En 1991, un estudiant finlandés qu'èra geinat per la febla disponibilitat del
servidor Unix de l'Universitat d'Helsinki comencèt d'escriure un nuclèu
(monolitic) que se sonarà mai tard « nuclèu Linux ».

Linus Torvalds faguèt son aprendissatge sus Minix, un sistèma operatiu escrit
dins una tòca pedagogica per Andrew Tanenbaum. En voler servar un systèma
operatiu simple que pòsca èsser comprés dins los mendres detalhs per sos
estudiants, Tanenbaum refusèt las contribucions per tal de melhorar Minix, e
donèt aital a Linus la motivacion necessària per escriure un remplaçant.

Comencèt de desvolopar un simple emulator de terminal, qu'utilizèt per se
connectar per modèm al servènt de son universitat. Linus voliá alara mai que mai
comprene lo foncionament de son ordenador, un 386, maquina fòrça modèrna per
l'epòca. Après l'ajust de divèrsas foncionalitats e particularament un sistèma
de fichièrs compatible amb aquel de minix, Linus orienta son projècte cap a
quicòm de mai ambiciós : lo nuclèu d'un sistèma operatiu de las nòrmas POSIX.

Lo 5 d'octobre de 1991, anoncièt sul forum Usenet news:comp.os.minix la
disponibilitat d'un esbòs de son sistèma operatiu en version 0.02, (que la
version 0.01 aviá agut una difusion mai que confidenciala).

Dempuèi, de centenats d'afogats e d'entrepresas, pichonas o gigantas, son
venguts participar al projècte que Linus Torvalds n'es sempre lo coordinator.
Eric S. Raymond retrai dins un assag resclantissent, lo modèl de desvolopament
del nuclèu Linux e d'una part dels logicials liures.

Inicialament sonat Freax per son creator, lo projècte tròba lo seu nom definitiu
merce a Ari Lemmke, administrator del servidor FTP ftp.funet.fi, qu'auberga lo
trabalh de Linus Torvalds dins un repertòri nomenat Linux. Es la primièra
aparicion d'un tèrme compausat a partir de Linus e Unix, que vendrà pus tard una
marca depausada al nom de Linus Torvalds. Lo pingoïn Tux, dessenhat per Larry
Ewing en 1996, venguèt lo simbòl del projècte.

Lo mond de l'industria foguèt trantalhant per Linux pr'amor qu'aqueste darrièr
possedissiá pas la certificacion POSIX, (tièra longassa e cara de tèsts). Bill
Clinton, suls conselhs d'Al Gore, farà dins l'interès de l'economia dels
Estats-Units finançar la primièra certificacion suls budgèts federals : l nuclèu
1.2.13 passarà sens embolh los tèsts de certificacion de nuclèu (POSIX.1 Kernel,
1.3.59). Linux podiá d'ara endavant jogar amb los grands, e las direccions
informaticas integrèron dins sos plans de servidors Linux sens crentas.

Los logicials del projècte GNU e lo nuclèu Linux formèron aital la basa d'un
sistèma operatiu que, dempuèi, foguèt completat per las contribucions de
nombrosas comunautats del logicial liure. Demest las etapas principalas, podèm
citar :

Linux s'utiliza uèi dins de sectors nombroses, dels sistèmas embarcats als
superordinators e tanben los servidors amb lo fòrça popular LAMP. Sa part de
mercat suls pòstes clients es febla, las divèrsas estimacions son en general
compresas entre 0,3 % e mai de 3 % en foncion dels metòdes de relevat e de
calcul. Aquela chifra es en realitat dificilament apreciabla, pr'amor que d'un
latz, de nombroses navegadors web modifican son identitat per defaut (o a la
demanda de l'utilizaire) per fin de pas èsser geinats per los sits Web
qu'empachan los navegadors autres qu'« Internet Explorer amb Microsoft
Windows », e d'autre latz, es abitual qu'un utilizaire Linux configure son
sistèma per tal que comunique pas aquelas entresenhas, que podrián facilitar la
recèrca de falhas possiblas per un pirata.

La principala originalitat de Linux al respècte d'autres sistèmas operatius
concurrents coma Microsoft Windows, Mac OS, o los autres UNIX proprietaris es
d'èsser constituit d'un nuclèu liure e de logicials liures.

Un logicial liure es pas necessariament un logicial gratuit, e tanben tot
logicial non-comercial es pas sempre liure. Son pas tanpauc de logicials liures
de dreits : es mercé a sos dreits d'autors que los contributors d'un logicial
liure acòrdan las quatre libertats, es a dire:

D'unas licéncias son basadas sul principi de copyleft, es a dire de
reciprocitat : una òbra derivada d'un logicial jos copyleft deu ela tanben èsser
liura. Est lo cas de la licéncia liura pus utilizada, en comencar per lo quite
nuclèu Linux  : la licéncia GNU GPL escrita per Richard Stallman.

La dobertura del còde font, un dels quatre critèris que correspondon a la nocion
de logicial liure, ten d'avantatges explicats entre autres per Eric Raymond en
matèria de correccion rapida dels bugs que son la plaga de l'informatica,
particularament la correccion de las falhas de securitats. Es lo refús del
principi de securitat per l'escuresina.

Del punt de vista dels governants, pòt correspondre a una volontat de
sobeiranetat o pus precisament d'independéncia tecnologica. D'un punt de vista
mai practic, l'utilizacion de logicials liures simplifica radicalament la mesa
en conformitat en matèria de licéncias (la GPL impausa pas per exemple cap de
constrencha en cas de non-redifusion del logicial), dobrís camin a una
implicacion de l'industria locala, e permet d'èsser mèstre de sas causidas
pr'amor que se pòt influïr a totes los nivèls. Lo logicial liure permet permet
doncas d'èsser mèstre de l'infrastructura tecnologica.

Los contributors als logicials liures son pas sonque de desvolopaires (veire pus
bas). E mai lo principe del logicial liure a trapat de rebombidas dins d'autres
sectors ont lo trabalh collaboratiu es possible, e ont lo cost de la copia es
segondari. Demest los autres sòcis d'aquela cultura liura se trapa lo movement
Creative Commons iniciat per Lawrence Lessig e l'enciclopèdia collaborativa
Wikipèdia.

Linux se seriá pas pogut desvolopar sens la preséncia de protocòls
estandardizats utilizats sus Internet. Un brave nombre de logicials liures son
d'implementacions de referéncia, coma Apache.

Los partisans dels logicials liures son doncas de partisans constants de
l'interoperabilitat. Meton endavant los formats doberts, dels formats de donadas
que lors specificacions tecnicas son publicas e sens restriccion d'accès ni de
mesa en òbra, per fin de pas dependre d'un sol logicial. Cal citar dins aquela
optica Mozilla Firefox qu'ensaja de respectar escrupulosament las recomandacions
emesas pel World Wide Web Consortium, Jabber qu'a donat naissença a l'estandard
XMPP reconegut per l'Internet Engineering Task Force dins lo sector de la
messatjariá instantanèa o encara las seguidas OpenOffice.org e KOffice qu'an
bandit lo recent estandard OpenDocument dins le domeni de la burotica.

Dins d'autres domenis, existis pas ges d'organisme o d'acòrdi d'estandardizacion
reconegut. Lo mercat es alara morcelat entre divèrs vendeires qu'an cadun sa
tecnologia o sos la dominacion d'un actor economic màger que tanca sos formats o
protocòls. Lo primièr cas de figura preval dins la guèrra de las messatjarias
instantanèas e es reglat per de logicials multiprotocòls coma Gaim o Kopete. Los
formats de las seguidas Microsoft Office successivas e lo protocòl Common
Internet File System que permet de partejar fichièrs e estamparia entre
diferents ordenadors d'un malhum Microsoft Windows tomban dins la segonda
categoria. Aqueles formats e protocòls son sovent pas o mal documentats.
L'interoperabilitat passa alara necesserament per l'engenhariá invèrsa.

Aquò pòt necessitar un trabalh grandas, illegal als Estats Units mas legal en
Euròpa (tan que demòra dins lo quadre de l'interoperabilitat) ; uèi,
OpenOffice.org permet de liure la granda majoritat dels fichièrs als diferents
formats .doc, e lo logicial Samba permet de participar als malhums Windows.

Pus problematics pels logicials liures son los formats e protocòls necessaris a
l'interoperabilitat, mas barrats tecnicament e/o legalament : gestion dels
dreits numerics, brevets logicials, EUCD, Digital Millennium Copyright Act…

D'associacions nombrosas, conegudas jol nom de Linux Users Group, Grop
d'Utilizaires Linux (LUG o GUL), cèrcan de promòure Linux e per extension, los
logicials liures, per mejan de rencontres ont de mòstras de Linux son fachas, de
formacions, e per los qu'o desiran d'installacions sus son ordenador.

De comunautats nombrosas existisson sus Internet per tal d'ajudar los
començaires coma los professionals. Per exemple lo sit lea-linux e lo sit
d'informacions collaboratiu Linuxfr.org.

S'apèla distribucion Linux una solucion presta d'èsser installada per
l'utilizaire final que compren un nuclèu Linux, de programas d'installacion e
d'administracion de l'ordinator, un mecanisme que facilita l'installacion e la
mesa a jorn dels logicials coma RPM o dpkg e tanben una seleccion de logicials
produchs per d'autres.

Una distribucion pòt per exemple causir de s'especializar (o non) sus GNOME o
KDE. Es tanben responsable de la configuracion per defaut del sistèma (grafisme,
simplicitat…), del seguiment de securitat (installacions de mesa a jorn) e pus
generalament de l'integracion de l'ensems.

De nombreuses autres distributions plus ou moins spécialisées existent, étant
pour la plupart dérivées des grands projets sus-cités. Par exemple voici
quelques distributions spécialisées « environnement de bureau » : la désormais
célèbre Ubuntu, éditée par Canonical Ltd qui est dérivée de Debian, Mepis
également basée sur Debian, ou encore Zenwalk dérivée de Slackware. Il existe
également des distributions dites LiveCD, dont la plus célèbre est Knoppix, qui
offrent la possibilité de démarrer un système d'exploitation Linux complet et
d'accéder à de nombreux logiciels à partir du support (CD ou DVD) sans
installation préalable sur le disque dur, et sans altérer son contenu. Cette
souplesse d'utilisation a fait qu'elles sont devenues un support très populaire
de démonstration d’utilisation de Linux, et sont même utilisées comme outils de
maintenance système.

La coexistence de plusieurs distributions permet d'éviter l'écueil révélé par
les procès de Microsoft par les États-Unis et l'Union européenne, où l'on a pu
constater les dangers d'un système où, en étant seul capable d'imposer une suite
de logiciels installés sur chaque ordinateur, le fabricant du système
d'exploitation pouvait de proche en proche étendre son monopole.

L'inconvénient de ce système est une certaine confusion : à la vue de la liste
des distributions Linux, de nombreuses personnes pensent qu'il existe une
dizaine de « systèmes d'exploitation Linux » différents.

Un des enjeux qui se posent pour les distributions Linux est de nouer des
partenariats avec des fabricants d'ordinateurs afin qu'il devienne facile de
trouver un ordinateur préinstallé sous Linux. Car même si certaines
distributions affirment avoir rendu l'installation d'un système Linux aussi
simple que celui de ses concurrents, le simple fait d'avoir à être au courant
qu'une alternative existe, d'être prêt à accepter des changements dans ses
habitudes et d'avoir à installer soi-même le système constitue un désavantage
indéniable par rapport à la situation privilégiée dont jouissent les fabriquants
d'ordinateurs pour Windows et Mac OS X, le premier par son omniprésence, le
second car Apple est en même temps le fabriquant des Macintosh, prééquipés de
cet OS.

À défaut, les linuxiens réclament de pouvoir être remboursés, lors de l'achat
d'un ordinateur neuf, de la part du prix correspondant au système d'exploitation
et logiciels qu'ils n'ont pas l'intention d'utiliser, comme la loi de certains
pays le permet. Si la société Apple s'est montrée plusieurs fois coopérative
face à de telles demandes, le remboursement de Microsoft Windows est en général
long et difficile. Les associations Linuxfrench et AFUL ainsi que Roberto di
Cosmo ont lancé en réaction une action pour la détaxe Windows. Fin 2006, une
pétition a été lancée contre les « racketiciels » et la DGCCRF vient de déposer
plusieurs plaintes pour vente liée.

Cette situation est vraie en Europe et en Amérique du Nord, mais pas dans
certains pays d'Amérique du Sud où les distributions de Linux ont plus de parts
de marché que Windows.

En France, la jurisprudence adopte des positions contrastées. Ainsi, la
juridiction de proximité de Rennes s’est prononcée le 06 juillet 2006 dans un
sens favorable au consommateur (Juridiction de proximité de Rennes, 06 juillet
2006, RG n° 91-05-000291), tandis que celle de Luneville s’est prononcée en sens
contraire le 05 juillet 2006 (Juridiction de proximité de Luneville, 05 juillet
2006, RG n° 91-05-000057).

De par la filiation avec UNIX, la ligne de commande est toujours disponible dans
Linux.

Certaines distributions, notamment celles spécialisées dans les serveurs ou
certaines tâches d'administration, utilisent uniquement la ligne de commande, en
particulier pour sa faible consommation de ressource, due à l'absence
d'interface graphique.

Les aides en ligne mentionnent cependant souvent la démarche à suivre en ligne
de commande, même lorsqu'une configuration graphique est possible : cette
méthode est plus universelle dans le monde Linux, et souvent plus facile à
expliquer pour la personne qui aide, et son interlocuteur n'a qu'à copier-coller
l'indication.

Interface graphique et ligne de commande peuvent aussi se compléter l'une et
l'autre : KDE est livré avec un terminal très ergonomique, et offre un mécanisme
efficace (dcop) pour piloter et donc automatiser toutes ses applications
graphiques depuis la ligne de commande.

L'emploi du terme générique Linux est trompeur s'agissant de l'utilisation d'un
ordinateur personnel. Il existe en réalité trois interfaces distinctes, aux
caractéristiques bien différentes et formant chacune un tout autonome :
l'approche traditionnelle centrée autour d'un gestionnaire de fenêtres d'une
part, l'environnement KDE et l'environnement GNOME d'autre part.

Traditionnellement l'interface d'un système d'exploitation basé sur le noyau
Linux est une interface sobre voire spartiate, centrée autour d'un gestionnaire
de fenêtres (il en existe de nombreux comme Window Maker, XFCE ou IceWM) et
d'une suite assez hétéroclite d'applications.

La fenêtre xterm permettant une utilisation en ligne de commande n'est en
général jamais loin, l'informaticien en appréciant ses puissantes possibilités
d'utilisation qui proviennent de la filiation de Linux avec Unix.

L'inconvénient d'un tel système est le temps nécessaire à personnaliser un tel
environnement, et surtout la non-standardisation des applications ainsi
utilisées. Les applications que l'on peut voir sur la copie d'écran de droite
(XMMS, RealPlayer, Mozilla Firefox, xterm, gaim, konqueror) suivent chacune
leurs propres conventions : aspect, comportements, raccourcis claviers
différents ; les copier-coller et glisser-déposer sont aléatoires…

Si individuellement des applications comme vim ou emacs peuvent effectivement
avoir des aspects brillants, l'ensemble disparate de toutes ces applications en
fait un système difficile à appréhender. Le temps consacré à apprendre une
application et les réflexes ainsi acquis ne peuvent être appliqués aux autres
applications, un avantage énorme qu'apporte la standardisation de comportement
des interfaces comme l'avait montré le Macintosh. À titre d'exemple, le
raccourci clavier utilisé pour quitter une application peut être : Ctrl+Q, q,
Esc, Ctrl-C+Ctrl-X, Ctrl-C, :qa!, bye, quit…

L'état des lieux du précédent chapitre est décrit dans un manifeste daté de 1996
ayant poussé Matthias Ettrich à fonder en réaction le projet KDE, puis Miguel de
Icaza à fonder le projet GNOME l'année suivante, qui s'inspirent de Mac OS et de
Windows sur le plan de l'ergonomie logicielle et de la standardisation des
comportements.

Ces deux environnements de bureau ont atteint récemment une maturité certaine,
citons l'année 2003 pour KDE, un peu plus tard pour GNOME. Très actifs, ces deux
projets ont néanmoins l'intention de s'améliorer nettement pour leurs prochaines
versions majeures ; les efforts dans ce sens sont concentrés au sein des projets
Appeal pour KDE, et ToPaZ pour GNOME.

Techniquement, ils reposent tous deux sur de nombreuses technologies communes,
au premier rang desquelles le système de fenêtrage X11. Pour éviter de dupliquer
certains efforts, une zone informelle de collaboration entre ces projets du nom
de Freedesktop a été mise en place.

C'est dans l'approche de l'ergonomie (celle-ci étant relative au type
d'utilisateur) et dans la conception du rôle d'un environnement du bureau qu'ils
diffèrent : l'environnement KDE pousse loin la volonté d'intégration entre les
applications, possède de très nombreuses fonctionnalités avancées et joue la
carte de la configuration tout en veillant à avoir des bons choix par défaut ;
GNOME se veut plus épuré et se consacre sur les tâches essentielles (reprenant
la philosophie making things just work). Chacun plaît, par conséquent, à un
public différent.

Certains logiciels propriétaires importants ont également une version Linux.
C'est le cas de Macromedia Flash Player, Acrobat Reader, NeroLinux ou Skype par
exemple.

La notion de portabilité désigne la capacité d'un programme à être utilisé sous
différents systèmes d'exploitation ou architectures.

Enfin notons qu'il est possible d'utiliser des logiciels faits pour Microsoft
Windows sur un poste Linux grâce à une implémentation de l'API Windows sous
Linux comme WINE. Des offres commerciales basées sur WINE comme CrossOver Office
permettent d'utiliser presque sans problèmes des logiciels comme Microsoft
Office et Adobe Photoshop issus du monde Windows.

Un des freins au développement de Linux sur les ordinateurs familiaux est le jeu
vidéo. Même s'il existe de nombreux jeux libres disponibles sous Linux, l'offre
n'a encore rien à voir en terme de qualité et de quantité avec celle des jeux
commerciaux, qui dans la très grande majorité des cas, ne sont compatibles
qu'avec Windows, et parfois Mac OS.

Cedega réalise une implémentation de l'API Windows sous Linux, spécialement pour
les jeux, cela permet de faire fonctionner de nombreux jeux conçus pour Windows.
Un autre recours des linuxiens consiste tout simplement à utiliser parallèlement
Windows sur le même ordinateur.

En raison de la parenté de Linux avec UNIX, Linux s'est imposé sur le marché des
serveurs informatiques très rapidement. Un point crucial a été la possibilité
d'utiliser un sistèma operatiu de tipe UNIX sur du matériel compatible PC,
beaucoup moins cher que les solutions à base d'UNIX propriétaire et de matériel
spécifique. De nombreux logiciels serveurs très demandés et très utilisés
(serveur web, base de données, Groupware, serveur de messagerie électronique…)
sont disponibles gratuitement, en général sans aucune limitation, et fiables, la
part de marché de Linux dans ce domaine a en conséquence crû rapidement.

Linux ayant une réputation de stabilité et d'efficacité dans la maintenance, il
remplit les exigences posées à tout système d'exploitation pour serveurs. De
plus, la modularité d'un système basé sur le noyau Linux permet l'exploitation
de serveurs dédiés à une tâche particulière. Le portage du noyau Linux sur de
nombreux composants hardwares fait que Linux est aujourd'hui utilisable sur
toutes les architectures utilisées dans ce domaine. Le matériel utilisable est
en conséquence considérable. Les derniers IBM eServer p5 sont par exemple
supportés par Linux, et permettent d'y exécuter plusieurs systèmes Linux en
parallèle.

La part de marché des serveurs Linux s'établit en 2004 à environ 10 % avec une
forte croissance annuelle de 50 % [Information de l'article allemand ; sources à
trouver]. Il est utilisé dans à peu près tous les domaines. Un des exemples les
plus connus est résumé par l'acronyme LAMP, où Linux propulse un serveur web
Apache associé à la base de données MySQL et au langage de programmation PHP
(alternativement : Perl ou Python). Linux est également souvent utilisé comme
serveur de fichiers, le plus souvent dans les réseaux Windows grâce au serveur
Samba, moins souvent sous NFS ou Appleshare.

Linux, qui jouit d'une bonne réputation en matière de sécurité et de performance
(passage à l'échelle) est très utilisé dans le domaine des réseaux
informatiques, par exemple comme passerelle, comme routeur ou comme pare-feu.

Linux a été très tôt utilisé dans le domaine des grappes de serveurs (en
anglais : clusters) , par exemple par le moteur de recherche Google dès le
milieu des années 90. Dans cette configuration, associée à la notion de grille
de calcul, de simples ordinateurs tournant sous une distribution spécialisée de
Linux travaillent indépendamment au sein d'un grand réseau d'ordinateurs.

Les superordinateurs sont conçus pour atteindre les plus hautes performances
possibles avec les technologies connues, en particulier en terme de vitesse de
calcul. En novembre 2005, selon TOP500 Linux fait tourner 74% des cinq cents
plus puissants ordinateurs du monde (contre 20% pour UNIX) dont les plus
puissants, les deux serveurs Blue Gene d'IBM (40960 et 131072 processeurs).

Le domaine de l'embarqué regroupe un ensemble de petits appareils électroniques
destinés à la consommation de masse, équipés en général d'un processeur
spécialisé économe en énergie et d'une mémoire flash.

Le succès de Linux dans ce domaine tient, ici comme ailleurs, à ce que les
fabricants apprécient de pouvoir d'une part adapter le logiciel à leurs besoins
(consommation, …), d'autre part de bénéficier de l'expérience et du travail
d'une communauté active. Linux fait tourner la Freebox, modem triway du FAI
free, la livebox, modem triway du FAI Orange, une gamme de téléphones portables
de Motorola, l'assistant personnel Sharp Zaurus et la tablette Internet Nokia
770, certains routeurs de Linksys, ainsi que de nombreux routeurs WLAN, les
lecteurs de salon DivX de Kiss, etc. De manière générale, Linux se trouve au
cœur de nombreux appareils informatiques sans que l'usager ne le sache. Il est
apprécié pour sa fiabilité, sa résistance aux attaques des pirates informatiques
sur les réseaux et bien sûr sa gratuité. Il faut noter que la quasi totalité des
routeurs ont abandonné Linux Embedded. En effet, l'empreinte mémoire Linux
Embedded est notablement plus grande que celles des RTOS classiques ( WxWorks,
Nucleus, eCos) et le cout de la licence de l'OS est moindre que le surcout des
mémoires Flash et RAM. Des forums de coopération spécialisés aident les
fabricants de ces produits en mettant à disposition instructions, programmes et
exemples de codes, et en s'efforçant de standardiser les interfaces de
programmations de Linux dans l'embarqué. L'OSDL a lancé le 17 octobre 2005 la
Mobile Linux Initiative pour accélérer la progression de Linux dans ce domaine.

Les raisons pour lesquelles Linux est réputé avoir une bonne sécurité
informatique sont diverses et dépendent également du domaine d'utilisation.

Ainsi, sur le poste de travail, Linux bénéficie d'une stricte séparation des
privilèges, ce qui dans la pratique n'est souvent pas utilisé avec des systèmes
concurrents. Une des conséquences est qu'un ver ou virus informatique ne peut
accéder qu'à une partie des ressources et fonctionnalités d'un système Linux,
mais ni aux données importantes du système, ni aux données d'éventuels autres
utilisateurs.

Par comparaison avec d'autres systèmes grand-public, Linux, et avant lui Unix,
s'est propagé d'abord parmi des gens possédant un solide bagage technique et
sensibles aux problèmes de sécurité informatique. Le développement de Linux
s'est, par conséquent, déroulé dans un contexte où la sécurité était une
question critique, comme en témoigne le nombre de logiciels de qualité dans ce
domaine qui sont libres et originaires du monde Linux/Unix.

Dans le domaine des serveurs, le degré de sécurité dépend, par comparaison,
avant tout du degré d'expérience qu'a l'administrateur système. Là, Linux marque
des points grâce à sa liberté d'utilisation, qui permet sans risque et sans
surcoût de tester abondamment divers scénarios sur d'autres ordinateurs, et d'y
acquérir ainsi une expérience utile.

De plus, il existe une série de distributions spécifiquement axées sur la
sécurité, et des initiatives telles que SELinux de la National Security Agency
pour atteindre des niveaux de protection toujours plus hauts.

Un autre argument avancé est la variété des plates-formes matérielles
supportées, ainsi que les solutions logicielles existantes. Une faille de
sécurité touchant le plus populaire client email ne touchera qu'une fraction des
linuxiens ; par contraste, une faille touchant Outlook Express peut toucher d'un
coup une proportion énorme des utilisateurs de Windows. Cette thèse est
développée dans un rapport écrit par des sommités du domaine comme Bruce
Schneier pour le compte de la CCIA et reprise par la société Gartner dans un
document. Une partie est traduisible ainsi :

Enfin, le fait que Linux et nombre de logiciels tournant sous Linux soient des
logiciels libres permet que son code source soit étudié d'un œil critique par
quiconque désirant le faire, que ce soit pour effectuer des adaptations, dans un
cadre éducatif, pour répondre aux intérêts privés d'une entreprise/institution
ou par simple intérêt personnel. En relation avec cela, on entend souvent
l'argument que les failles de sécurité sont corrigées plus rapidement,
affirmation approuvée et réfutée par diverses études, en fonction généralement
de leur source de financement. Enfin, la liberté des logiciels rend inutile le
recours au piratage informatique, aux cracks ou autres sites warez très
populaires parmi les adeptes des autres systèmes d'exploitation, et qui
constituent un vecteur d'infection des ordinateurs.

Reste que Linux n'est pas totalement insensible aux problèmes de sécurité, comme
l'a montré le ver Slapper en septembre 2002, premier du genre à toucher un
nombre notable d'ordinateurs sous Linux, avant tout des serveurs web tournant
sous Apache (6000 à l'apogée du ver).



https://oc.wikipedia.org/wiki/Lenga

Segon la lingüistica classica, una lenga es un sistèma de signes lingüistics
vocals (e accessoriament gestuals o escriches) que permet la comunicacion entre
los individús.

Es un sistèma de signes doblament articulats, es a dire que la construccion del
sens se fa a dos nivèls d'articulacion.

André Martinet precisa que l'òrdre de descripcion es necessariament invèrs de
l'òrdre de percepcion o d'usatge de la lenga : la descripcion comença per lo
segond nivèl d'articulacion (los fonèmas) per anar vèrs lo primièr (la
combinason de las unitats significantas).

Se destria generalament la lenga (sistèma de signes) e lo lengatge (facultat
umana mesa en òbra al mejan d'un tal sistèma).

Se destria tanben, dempuèi Ferdinand de Saussure, la lenga (lo sistèma de
signes) e la paraula (es a dire l'utilizacion efectiva d'aquel sistèma pels
locutors, dins de situacions concretas de comunicacion). Vejatz lenga e paraula.

S'apèla lenga mairala d'una persona la(s) lenga(s) qu'aquesta persona a
apresa(s) dins son enfança al cors de son aprentissatge del lengatge.

Se la granda majoritat de las lengas parladas dins lo mond son de lengas
naturalas, que se son formadas espontanèament a partir d'estats de lenga
anteriors, existís çaquelà tanben de lengas artificialas o lengas construchas,
coma l'esperanto, lo volapük, l'ido l'interlingua, lo lojban, o encara lo
klingon, que son estadas creadas conscientament per d'individús.

Una lenga es dicha viva quand es utilizada oralament per de personas que n'es la
lenga mairala, o per una comunautat sufisentament nombrosa — e de biais
sufisentament intensiu — per permetre una evolucion espontanèa de la lenga (cas
de l'esperanto).

S'apèla lenga mòrta o atudada una lenga qu'es pas mai practicada oralament coma
lenga mairala, mas que pòt èsser encara utilizada dins cèrts domenis (coma la
religion). La coneissença de las lengas mòrtas, en permetent l'estudi dels
tèxtes ancians, es utila especialament a la lingüistica istorica, e mai a
l'istòria e a sas disciplinas annèxas. Las doas lengas mòrtas pus importantas de
la cultura occidentala son lo latin e lo grèc ancian. L'expression « lenga
mòrta » es fòrça sovent contestada per los que las practican. Se preferís alara
lenga anciana. Es possible de « ressuscitar » de lengas mòrtas, coma o mòstra
l'exemple de l'ebrieu.

Una lenga viva es rarament un sistèma unifòrme e rigid, varia generalament segon
lo luòc geografic (dialèctes), lo mitan social (sociolèctes) e los individús
(idiolèctes) e, plan segur, segon lo temps, çò que fa que, considerada a un
moment donat, una lenga es totjorn en evolucion e conten mai d'un estat. Per
exemple, lo sistèma fonologic de las lengas es en evolucion constanta, çò
qu'estúdia la fonetica istorica.

Un dels problèmas essencials que se pausan per las lengas del mond es lo de la
preservacion de la diversitat. Dins un entreten pel quotidian Le Monde del 31 de
decembre de 2005, la lingüista Colette Grinevald declara qu'environ 50% de las
lengas desapareisseràn d'aquí a 2100. Dins cèrtas regions, aquò poiriá èsser de
l'òrdre de 90% (coma en Austràlia e en America).

Lo francés se deuriá portar plan, mas los francofòns seràn obligats de practicar
lo bilingüisme (amb l'anglés), e mai lo multilingüisme. Çò que deuriá èsser
practicat per totas las personas que vòlon preservar lor lenga tradicionala.

Una lenga es considerada coma menaçada s'a pas mai de locutors d'aquí a la fin
del Sègle XXI. Una lenga que pareis solida, car utilizada per de milions de
personas, pòt èsser en dangièr. Es per exemple lo cas de las lengas quíchoa en
America del Sud, perque i a fòrça pauc de joves que l'aprenon.

Dempuèi la mondializacion dels escambis, aquesta disparicion s'accelèra. Una de
las causas es l'exòde rural, que fa que las tradicions se pòdon pas perpetuar e
l'usatge de las lengas que l'acompanha. Sovent, la pression sociala fa que los
locutors de lengas minoritàrias (coma los amerindians mas tanben fòrça lengas
dichas regionalas, coma en França amb los bretons durant las annadas 1950)
consideravan que de parlar una lenga tradicionala es un andicap per
l'integracion dins la societat e per trobar de trabalh. La pression exercida per
cèrts Estats, que considèran que la lenga es un dels ciments de la societat, es
tanben un factor de disparicion de la diversitat lingüistica.

Internet jòga un ròtle ambivalent, es d'un costat un accelerator de la
disparicion de las lengas, per l'uniformizacion dels mejans de comunicacions.
Mas es tanben un biais de preservar aquestas lengas, per l'establiment de
comunautats parlant de lengas tradicionalas.



https://oc.wikipedia.org/wiki/Fisica

La fisica es la sciéncia naturala qu'estudia lei proprietats fondamentalas de la
matèria e de l'espaci temps. Son nom vèn d'un mòt grèc liat a l'explicacion e a
la significacion dei causas de la natura. Vengut fòrça rar après la fin de
l'Empèri Roman, lo mòt « fisica » venguèt tornarmai popular a partir dau sègle
XVII per designar la sciéncia novèla pertocant lo movement dei còrs e dei
proprietats dei materiaus. Aquela sciéncia se desvolopa gràcias a l'utilizacion
d'un metòde scientific per desvolopar de modèls validats o non per la
realizacion d'experiéncias.

La fisica es donc un dei domenis scientifics modèrns pus vièlh de l'Istòria
umana. Au començament dau sègle XXI, èra devesida entre divèrsei teorias
centralas (relativitat, mecanica quantica...) e disciplinas especializadas
(fisica dei particulas, fisica atomica, optica...). Pasmens, per mescla ambé
d'autrei disciplinas scientificas, la fisica a tanben donat naissança a de camps
interdisciplinaris grands coma la quimia fisica o la biofisica. Gràcias a sei
relacions ambé d'autrei disciplinas scientificas, la fisica a tanben un nombre
grand d'aplicacions tecnologicas dins la vida quotidiana.

Lo tèrme « fisica » vèn d'un tèrme grèc η φυσικ que sa significacion es
« significacion de la natura ». Foguèt perpetuat per la tradicion filosofica
antica car la fisica èra alora una partida de l'ensenhament filosofic. Vengut
fòrça rar après l'afondrament de l'Empèri Roman, lo sens d'aqueu mòt evolucionèt
gaire. D'efèct, lo mòt es atestat en francés e anglés ancians au sègle XII.
Tracta totjorn de la « conoissança dei causas de la natura » e es magerament
utilizat per designar la medecina.

Au sègle XV, conoguèt doas evolucions dins un diccionari latin-francés. D'en
premier, lo mòt qu'èra solament un nom a format l'adjectiu « fisic » que sa
significacion es « ço que se reporta a la natura ». En segond, lo sens dau nom
es d'ara endavant « sciéncia dei causas naturalas » (o dei fenomèns naturaus).
Son usatge demora limitat. L'evolucion decisiva se debanèt au sègle XVII car lo
mòt va se trobar associat au desvolopament de la « filosofia naturala » e dau
metòde scientific modèrn sota l'impulsion de sabents coma Isaac Newton. Per
exemple, l'òbra principala d'aqueu darrier es dicha Philosophiae Naturalis
Principia Mathematica (en occitan « Principis matematics de la filosofia
naturala »). Au sègle seguent, la creacion d'un nombre grand de cadieras de
« filosofia naturala » dins leis universitats europèas va popularizar lo mòt que
va designar inicialament la sciéncia experimentala puei dirèctament la sciéncia
novèla basada sus la realizacion d'experiéncias.

La quimia, que se desvolopèt tanben a partir dau sègle XVII, demorèt
inicialament en fòra d'aqueu movement, en causa de son passat ja vièlh sota la
forma d'alquimia e en causa d'una definicion diferenta de la « filosofia
naturala ». D'efèct, en 1661, èra l'estudi dei principis materiaus dei
compausats mesclats. Ansin, lei doas sciéncias conoguèron un desvolopament
separat e l'estudi dei transformacions quimicas (reaccion...) demorèt en fòra
dau camp d'aplicacion de la fisica.

La Preïstòria conoguèt pas d'estudis fisicas sota la fòrma modèrna dau mòt.
Pasmens, aquela epòca foguèt marcada per lei premiereis observacions umanas dei
fenomèns naturaus. Aqueleis observacions mostrèron la repeticion de fenomèns
coma l'alternança dei sasons e la possibilitat de lei reprodurre o de leis
utilizar. Ansin, la Preïstòria veguèt l'aparicion dei premierei mesuras
astronomicas, de la mecanica per lei besonhs de l'arquitectura o dei premierei
tecnicas agricòlas.

Durant l'Antiquitat, apareguèt lei premiers assais per estudiar lo comportament
de la matèria. Divèrsei teorias foguèron desvolopadas a partir d'un ponch de
vista filosofic o religiós e de l'observacion de fenomèns naturaus. En revènge,
l'absència de metòde scientific vertadier empachèt generalament una verificacion
e la correccion de teorias erronèas. Pasmens, lo recors a l'experiéncia foguèt
pauc a pauc admes. Per exemple, en Grècia antica, d'observacions astronomicas
d'Eratòstenes permetèron de determinar l'esferitat dau glòbe terrèstre.

La disparicion de l'Empèri Roman d'Occident e leis invasions barbaras dei sègles
V-VII entraïnèron la disparicion de la màger part de la fisica grèga en Euròpa
Occidentala. En revènge, aquela sciéncia demorèt dins lei regions bizantinas e
musulmanas. De mai, lei sciéncias indianas e chinesas se mantenguèron permetent
un desvolopament important dins lei zonas musulmanas situadas a la crosiera
d'aqueleis influéncias. Au sègle X, la descubèrta d'otís matematics novèus va
permetre una renaissança de la fisica, especialament sus lo continent europèu.
Au sègle XII, lo mòt « fisica » i apareguèt tornarmai per designar la medecina
qu'èra alora la sciéncia naturala principala. Sota l'influéncia de traduccions
d'òbras d'Aristòtel, venguèt basada sus l'observacion de la natura. Aqueu
progrès foguèt decisiu vèrs l'aparicion de la sciéncia experimentala. Lei
disciplinas principalas d'aqueu periòde èran l'arquitectura, la navigacion,
l'idraulica e la mecanica. Pasmens, au sègle XV, maugrat de progrès tecnics
apreciables, lei conoissanças de l'epòca mostrèron sei limits per descriure
corrèctament certanei fenomèns naturaus coma lo movement deis objèctes. Aquò va
menar vèrs un renfòrçament dau ròtle de l'observacion per verificar una teoria e
finalament vèrs la revolucion entraïnada per lei trabalhs de Nicolau Copernic.

Lei sègles XVI–XIX son marcats per l'aparicion e l'apogèu de la fisica classica
basada sus l'experiéncia e non plus sus lei recèrcas filosofics. D'efèct, au
sègle XVI, lei trabalhs dau Polonés Nicolau Copernic marquèron lo començament
d'un trevirament major dins lo domeni scientific. Au contrari d'Aristotèl e de
Ptolomèu, Copernic considerava un modèl onte la Tèrra èra en rotacion a l'entorn
de Soleu. Aquò va permetre la fondacion de la fisica modèrna per Galileo Galilei
(1564–1642) que, maugrat sei problemas ambé la Glèisa Catolica, capitèt de
melhorar leis otís d'observacion astronomics e de realizar de progrès decisius
en cinematica coma l'estudi dei movements accelerats d'un biais unifòrme.

La rigor que mancava a Galilei dins la formulacion matematicas foguèt
desvolopada per René Descartes (1596–1650) qu'inventèt lo sistèma de coordinats
que tèn son nom e precisèt seis idèas dins lo Discors del Metòde publicat en
1637. Aquela concepcion permetriá de progrès dins lei domenis de la mecanica
classica, de l'optica, dau calcul diferenciau o encara de la geometria
analitica... Au nivèu filosofic, Descartes ataquèt tanben la sciéncia basada sus
lei concepcions d'Aristotèl per denonciar e condamnar seis errors.

Lei trabalhs d'Isaac Newton (1643–1727) que formulèt lei lèis portant son nom e
donèt un essor major a la mecanica classica. En 1685, capitèt de generalizar lei
lèis de la gravitacion per descriure lo movement deis objèctes. Capitèt de
confirmar lo modèl eliocentric dau Sistèma Solar. Sei metòdes de calcul
permetèron d'estudiar per la seguida de fenomèns pus complèxes. De son caire,
Leibniz (1646–1716) inventèt lo calcul infinitesimau que seis apòrts foguèron
considerables e permetèron de desvolopar la fisica vèrs de domenis novèus :
energia, lèi de conservacion, definicion de l'espaci e dau temps, dualitat
onda-corpuscula. Gràcias a aqueleis evolucions, aqueu periòde veguèt l'evolucion
dau sens dau mòt « fisica » qu'acomencèt de designar totei lei sciéncias
assaiant d'estudiar lei proprietats generalas de la matèria.

Lo sègle XVIII veguèt tanben de progrès novèus e l'aparicion de domenis
d'estudis novèus coma aqueu de l'electricitat. Au sègle XIX, Sadi Carnot i
apondiguèt la termodinamica e la descubèrta dau magnetisme entraïnèt l'aparicion
de l'electromagnetisme sota l'impulsion de James Maxwell (1831–1879). Pasmens,
lo periòde veguèt subretot la descubèrta de problemas mostrant lei limits dei
teorias eissidas de la mecanica classica coma la natura de la lutz, lo problema
dau raionament dau còrs negre o lo movement de certaneis objèctes astronomics
coma Mercuri. Ansin, vèrs la fin dau sègle XIX, lo besonh de teorias novèlas
venguèt important e va marcar lo declin de la fisica classica.

Lei darriereis annadas dau sègle XIX e lo sègle XX an vist lo desvolopament de
divèrsei teorias novèlas que van permetre de passar lei limits de la fisica
classica e entraïnar d'un nombre grand de disciplinas fisicas novèlas que forman
la fisica modèrna. Aquò acomencèt amb una tièra de descubèrtas coma aquela de la
radioactivitat en 1896. Lei còps decisius son donats ambé la formulacion per Max
Planck de sa teoria dei quantas e per Albert Einstein de sei teorias de la
relativitat. D'ara endavant, la fisica classica permet solament de descriure una
partida limitada dei fenomèns coneguts.

Pasmens, de problemas importants que lo principau es l'incompatibilitat entre la
relativitat generala e la mecanica quantica. Òr, la descubèrta de certanei
fenomèns coma lei traucs negres a mostrat d'una teoria capabla de passar aquela
dificultat. La recèrca modèrna assaia donc de trobar una teoria novèla capabla
d'unificar aquelei domenis separats. Dins aquò, un problema important es lo
limit dei mejans tecnics existent que la precision es generalament pas encara
sufisenta per verificar la màger part deis ipotèsis actualas. D'autra part, la
fisica modèrna es tanben caracterizada per doas evolucions importantas. La
premiera es lo raprochament ambé d'autrei domenis scientificas per formar de
disciplinas novèlas coma la biofisica, mescla de fisica e de biologia. La
segonda es l'utilizacion massiva dei capacitats de l'otís informatica per
aumentar fòrtament lei capacitats de calcul deis experiéncias de modelizacion.

La mecanica classica permet de descriure lo movement dei còrs macroscopics que
tènon una velocitat fòrça febla a respèct de la velocitat de la lutz. Au
començament dau sègle XX, lo desvolopament de la teoria de la relativitat
d'Einstein a mostrat seis insufiséncias. Pasmens, dins son domeni de validitat,
la mecanica classica es pus aisada d'utilizar e permet d'obtenir de resultats
fòrça pròches d'aquelei trobats per la relativitat. Es la rason que sa
popularitat es encara granda entre lei scientifics e leis engenhaires. Dos tipes
de formulacions de la mecanica classica existisson. La premiera es la mecanica
newtoniana qu'utiliza dirèctament lei principis e lei nocions desvolopats per
Isaac Newton. La segonda es la mecanica analitica qu'utiliza una formulacion
matematica que permet d'estudiar lo movement gràcias au calcul de variablas pus
generalas. Doas formulacions principalas i son utilizadas que son aquela de
Lagrange e aquela d'Hamilton.

La relavitat foguèt desvolopat magerament per Albert Einstein au començament dau
sègle XX. Es basada sus lei teorias de la relativitat restrencha e de la
relativitat generala. La premiera es basada sus dos psotulats formulats :

La fisica estatistica depinta lo comportament e l'evolucion dei sistèmas fisicas
compausats d'un nombre grand de particulas a partir dei caracteristicas de sei
particulas. Aquelei darrierei son generalament de moleculas, d'atòms, d'ions,
d'electrons, de fotons, de neutrinos o de particulas elementàrias. Pasmens, la
fisica estatistica estudia generalament pas dirèctament lo comportament
d'aquelei particulas car es impossible. Per exemple, l'estudi d'un mòl d'aiga
necessitariá de mesurar lo comportament de 6,022.1023 moleculas, ço qu'es
impossible. L'objectiu es donc de definir lei paramètres macroscopics pertinents
(massa volumica, pression, temperatura...) per descriure l'evolucion dau
sistèma. Aqueu procediment necessita d'utilizar d'otís matematics estatistics a
donat son nom a aquela branca de la fisica.

La mecanica quantica depinta lei fenomèns fisics se debanant a l'escala atomica
o subatomica. Es tanben definida coma la fisica qu'utiliza la constanta de
Planck. Foguèt desvolopada dempuei lo començament dau sègle XX per descriure lei
fenomèns de raionament dau còrs negre, l'efèct fotoelectric o l'existéncia de
raias espectralas. La mecanica quantica es tanben la basa de la descripcion
modèrn de l'estrucututa d'un atòm. D'un biais generau, aquela branca de la
fisica es caracterizada per de lèis especialas pertocant l'additivitat dei
probabilitats e per l'existéncia de grandors fisicas se manifestant solament per
de multiples de quantitats fixas dichas quantas.

Lei fisicians utilizan un metòde scientific per experimentar e validar una
teoria fisica. Lei teorias fisicas son generalament caracterizadas per una
utilizacion importanta de l'otís matematica per lo desvolopament de modèls
complèxs capables de depintar lei fenomèns observats pendent leis experiéncias.
Lo ròtle deis experiéncias es de confirmar la validitat dei modèls e la
descubèrta de fenomèns novèus non explicats per lei modèls existents. Pasmens,
dempuei lo sègle XX, la fisica tèn una diferéncia importanta a respèct deis
autrei sciéncias en causa de la separacion creissenta entre la teoria e
l'experiéncia. D'efèct, mai d'un modèl se pòu pas verificar a l'ora d'ara en
causa de l'impossibilitat tecnologic de realizar una experiéncia per lei
validar. Ansin, aquò a entraïnat la formacion d'aquela especializacion e lo fach
d'una partida importanta de la fisica modèrn es admesa per la communautat
scientifica mai pas encara demostrada. Per exemple, lo boson de Higgs, que son
existéncia foguèt prevista en 1964, foguèt probablament observat per lo premier
còp en 2012.

La cosmologia es lo domeni qu'estudia l'Univèrs coma sistèma fisic. Se
caracteriza per lo desvolopament de modèls capables d'explicar la formacion de
l'Univèrs observat. Es tanben un camp de desvolopament de teorias novèlas per
assaiar d'explicar lei fenomèns mau descrichs per lei teorias actualas.

La planetologia es la sciéncia de l'estudi dei planetas. Coma aquel objècte
d'estudi evoluciona dei còrs rocassós fòrça pichons ai planetas gigantas
gassósas, aqueu domeni gropa mai d'un aspèct scientific coma la geologia o la
quimia. Dempuei la descubèrta dei premiereis exoplanetas en 1995, la
planetologia conois un desvolopament important.

La isica deis astroparticulas es un domeni novèu pertocant la fisica dei
particulas, l'astronomia e la cosmologia. Son objectiu es l'estudi dei
proprietats dei particulas composant l'Univèrs. Aquelei particulas pòdon èstre
conegudas coma lei neutrinos e lei fotons o ipoteticas coma lei gravitons.
Dempuei la fin dau sègle XX, aqueu domeni a vist un desvolopament espectaclós
ambé, per exemple, la bastida de laboratòri sosterranhs gigants per estudiar lei
particulas pus raras de l'Univèrs.

La fisica tèn de relacions importantas ambé leis autrei sciéncias. Lei pus
importantas son ambé lei matematicas car la màger part dei lèis e dei relacions
fisicas utilizan de notacions matematicas. Ansin, fins au sègle XIX, lei progrès
e lei besonhs de la fisica permetèron de desvolopar lei matematicas per donar e
desvolopar d'otís novèus. Lei fisicians, coma Isaac Newton o Joseph Fourier,
èran donc sovent matematicians e inversament. La fisica tèn tanben de relacions
importantas ambé la quimia qu'es la sciéncia dei moleculas e dei compausats
quimics. Mai d'un domeni scientific modèrn son partejats entre fisica e quimia
coma la mecanica quantica, la termoquimia o l'electromagnetisme. Ansin, aqueu
domeni interdisciplinari a entraïnat l'emergéncia dau concèpte de quimia fisica
(o de fisica quimia). Per la seguida, d'autrei camps interdisciplinaris an
aparegut ais interfàcias ambé d'autrei sciéncias coma la biologia (biofisica) o
l'astronomia (astrofisica).

La fisica a de relacions importantas ambé lo camp tecnologic. D'en premier, lei
descubèrtas fisicas pòdon trobar d'aplicacions tecnologicas permetent
l'aparicion o lo melhorament de produchs o d'aparelhs. L'exemple pus famós es lo
desvolopament de l'arma nucleara que foguèt l'òbra de grops de fisicians e
d'engenhaire a partir dei teorias desvolopadas dempuei lo començament dau sègle
XX. Pasmens, se pòu citar lo laser que son invencion necessitèt la descubèrta de
la mecanica quantica per descriure certanei fenomèns optics. A l'invèrs, la
fisica despend tanben de la tecnologia per realizar leis experiéncias
necessàrias e validar sei modèls. Per exemple, es lo cas en cosmologia que seis
experiéncias necessitan d'utilizar de telescòpis mai e mai complèxs o lo
mandadís de sattelits a l'entorn de Tèrra. Dins totei lei cas, es necessàri
d'utilizar de mejans tecnologics complèxs que lo foncionament es assegurat per
un nombre grand d'engenhaires o de tecnicians.



https://oc.wikipedia.org/wiki/Chipre

Chipre (en grèc Κύπρος = Kypros, en turc Kıbrıs) es un país insular de l'Euròpa
de l'Èst o de l'Asia de l'Oèst, dins la Mediterranèa Orientala. Tota l'illa
forma un estat dempuèi 1960, nomenat Republica de Chipre, ont las lengas
oficialas son lo grèc e lo turc. Mas dempuèi 1974 la partida nòrd es ocupada per
Turquia que i a creat un estat non reconegut per la comunitat internacionala,
sonat Republica Turca de Chipre del Nòrd.

L'illa foguèt poblada per d'èssers umans entre lo millenari XI e lo millenari IX
av. JC. A partir de 2 500 av. JC, foguèt integrada ai rets marchands de
Mediterranèa Occidentala gràcias a seis exportacions de coire e de fusta. Au
sègle XV av. JC, apareguèron una cultura e una escritura pròprias que foguèron
rapidament influenciada per la civilizacion micenèa.

Durament tocada per lei Pòbles de la Mar a la fin dau sègle XIII av. JC, Chipre
foguèt colonizada per de Micenèus que restaurèron rapidament la prosperitat de
l'illa. Pasmens, après una tiera de catastròfas naturalas e un declin dau
comèrci maritim, plusors vilas foguèron abandonadas dins lo corrent dau sègle
XI. Aqueu periòde malaisat durèt fins au sègle IX av. JC. Entraïnèt la
fragmentacion de l'illa entre un desenau de reiaumes rivaus e veguèt l'arribada
de Fenicians.

Chipre demorèt devesida e sota l'influéncia dei dinastias dau continent
(assiriana, egipcianas ò pèrsas) fins a sa conquista per la dinastia dei
Ptolemèus a la fin dau sègle IV av. JC. Dirigida per un governador, l'illa
venguèt mai d'un còp un reiaume distint d'Egipte ente 163 e 50 av. JC. Après la
conquista d'Egipte per lei Romans, foguèt restacada a Cilícia avans de venir una
província senatoriala.

Après la division de l'Empèri Roman, l'illa faguèt partida de l'Empèri Bizantin.
En 688, leis Arabes i desbarquèron e un compromés arabobizantin establiguèt una
gestion comuna de l'illa. Leis Arabes èran en carga deis afaires politics,
fiscaus e militars e lei Bizantins dei questions religiosas e administrativas.
Lei revenguts èran partejats d'un biais egau entre lei dos partits. Aquela mena
de condominium durèt fins au declin dei Abbassidas e a la reconquista totala de
l'illa per Nicèfor II Focas (963-969) en 965.

Aprofichant lei guèrras civilas que tocavan regularament l'Empèri Bizantin,
l'illa venguèt pauc a pauc de facto independenta. En 1192, durant la Tresena
Crosada, foguèt conquistada per lo rèi anglés Ricard Còr de Lion (1189-1199). La
vendèt ai Templiers que la vendèron a son torn en 1192 a Gui de Lusinhan. Lo
Reiaume crosat de Chipre venguèt alora lo successor dau reiaume de Jerusalèm.
Existiguèt fins a la cession de l'illa per lei Lusinhan a la Republica de
Venècia en 1489.

Leis Otomans ataquèron e conquistèron l'illa en 1570-1571. I establiguèron de
colons turcs e l'administrèron fins a 1878. D'efèct, aquela annada, l'Empèri, en
dificultat financiera, deguèt cedir lo contraròtle efectiu de l'illa ai
Britanics. Lo Reiaume Unit l'utilizèt coma basa estrategica lòng de la rota vèrs
leis Índias. L'annexèt en 1914 en aprofichant la declaracion de guèrra turca. En
1925, l'illa venguèt oficialament una colonia de la Corona e Londres reprimiguèt
una revòuta, sostengud per la Glèisa Ortodoxa, en favor de l'union ambé Grècia
en 1931.

De trèbols apareguèron tornarmai après la Segonda Guèrra Mondiala. A partir de
1955, una organizacion terrorista dirigida per lo coronèu Gheórghios Ghrivas
comencèt d'atacar lei Britanics (sostenguts per leis abitants turcofòns).
L'annada seguenta, l'arquevesque de Nicosia Makarios III foguèt desportat en
1956 en causa de son sostèn a la causa grèga. Pasmens, leis Estats Units
comencèron de far pression per trobar un acòrd susceptible d'amaisar lei
tensions entre tres membres de l'OTAN. Ansin, en 1959, un acòrd organizèt la
creacion d'un estat independent assegurant la defensa deis interès dei doas
comunautats amb un president grèc, un vice-president turc, sèt ministres grècs e
tres ministres turcs. De son caire, lei Britanics gardèron lo contraròtle de
doas basas au sud-èst de l'illa.

Après l'independéncia, Makarios III foguèt elegit a la presidéncia de la
Republica de Chipre en 1960. Rapidament, de tensions opausèron lei comunautats
grèga, fòrça favorabla a l'union ambé Grècia, e turca. Pasmens, après lo còp
militar de 1967 en Grècia, Makarios s'alunchèt d'Atenas. Puei, en julhet de
1974, reclamèt la partença deis oficiers grècs qu'enquadravan la garda nacionala
chipriòta. Aquò entraïnèt un còp d'estat lo 15 de julhet. Cinc jorns pus tard,
de tropas turcas desbarcavan dins lo nòrd de l'illa. N'ocupèron lo tèrç nòrd
fins a la conclusion d'una alta-au-fuòc lo 18 d'aost. Aqueu partiment de Chipre
entraïnèt un desplaçament important deis abitants. Lei turcofòns migrèron vèrs
lo nòrd onte una Republica Turca de Chipre dau Nòrd (RTCN) foguèt proclamada en
1983 e leis abitants d'origina grèga se refugièron vèrs lo sud.

Après aquela guèrra, lo sud de l'illa se raprochèt deis Occidentaus. Per
desvolopar son economia, venguèt un paradís fiscau e negocièt son intrada au sen
de l'Union Europèa. En revènge, la RTCN, unicament reconeguda per Turquia,
foguèt victima de son isolament e demorèt una region paura e pauc desvolopada.
Ankara i encoratjèt una politica de colonizacion turca ambé l'installacion de
Turcs originaris d'Anatolia. En 2003, dins l'encastre de l'adesion de la partida
sud a l'Union Europèa, un plan de reïunificacion foguèt prepausada. Acceptat au
nòrd, foguèt largament refusat per leis abitants dau sud.

La Republica de Chipre intrèt au sen de l'UE en 2004 e adoptèt l'èuro en 2008.
Pasmens, la meteissa annada, lo país foguèt durament tocat per la crisi
economica de 2008. Entraïnèt l'afondrament dau sector financier. Per resòuvre la
situacion, leis autoritats de l'UE impausèron un plan d'austeritat drastic ambé
de reformas prefondas dau sistèma bancari e un prelèvament de sòus sus lei
depaus de mai de 100 000 èuros. De mai, lo govèrn chipriòt foguèt tanben obligat
d'adoptar una legislacion per luchar còntra la frauda fiscala. Dins aquò, en
2015, la situacion economica de l'illa èra totjorn fòrça marrida.



https://oc.wikipedia.org/wiki/Arabia_Saudita

L'Arabia Saudita (oficialament Reiaume d'Arabia Saudita) es lo principal país de
la Peninsula Aràbia, a l'Orient Mejan. Confronta Iraq, Jordania, Kowait, Oman,
Qatar, los Emirats Arabis Units e Iemèn e es bordada per la mar Roja e lo golf
Persic. Amb una superficia d'aperaquí 2 250 000 km², es lo segond país arabi per
òrdre de talha après Argeria. Sa populacion es estimada a 27 milions d'abitants
que 9 milions son d'estrangiers.

Fondant en 1932 après divèrsei guèrras d'unificacion de la Peninsula Aràbia, lo
país prenguèt una importància novèla dins l'economia mondiala après la descubèta
de resèrvas fòrças importantas de petròli en 1938. Dempuei 1945, es un aliat
pròche de los Estats Units d'America e son territòri assosta unei basas
estatsunidencas. Arabia Saudita tèn tanben un ròtle religiós major car lo país
assosta los dos luòcs sants principals de l'Islam a La Mècca e a Medina. Ansin,
dempuei 1986, lei sobeirans dau país an per titól oficial « Gardian dels Luòcs
Sants » e lo romavatge anual dels musulmans vèrs La Mècca es un eveniment
important de la vida d'Arabia Saudita.

Lo poblament uman de la Peninsula Aràbia sembla relativament ancian e foguèt
l'òbra de grops d’Homo erectus que s'installèron dins lei regions occidentalas a
partir d'Africa. La preséncia d’Homo sapiens sembla datar de 20 000 ans. Tres
migracions principalas i a 17 000 ans, 10 000 ans e 5 000 ans foguèron a
l'origina de la formacion d'una populacion de caçaires culheires qu'establiguèt
de liames ambé lei civilizacions de Mesopotamia a partir de 2 500 av. JC.

Lo testimòni pus ancian de l'existéncia dei pòbles arabes es un document
mesopotamian dau sègle IX av. JC. Èran alora installats dins la Peninsula Aràbia
e dins lo desèrt de Siria. En fòra de quauqueis oasís pron drudas per permetre
lo desvolopament de l'agricultura sedentària, formavan un ensems de tribüs e de
clans nomadas que contraròtlavan lo comèrci caravanièr de sa region e que
menavan d'incursions regularas còntra leis estats sedentaris vesins. Dins lo
corrent dau milleni I av. JC, s'estendèron a cha pauc en direccion dau sud de la
Peninsula Aràbia onte la lenga araba s'impausèt au detriment dei lengas localas.
A l'origina d'una literatura orala rica, aquela lenga venguèt lo principau
factor d'unitat dei pòbles de la peninsula.

Au nòrd, lo contacte ambé lei rets comerciaus de la Rota de la Seda favorizèt la
formacion de reiaumes que venguèron l'enjòc de luchas entre lei grandei
poissanças de l'Antiquitat (Empèri Roman puei Bizantin a l'oèst, Empèri Part
puei Sassanida a l'èst). D'aqueu temps, la religion majoritària entre lei pòbles
arabis èra un politeïsme dich demonisme. Mau conegut, teniá un panteon ric
dominat per de divinitats coma Hubal. Cada annada, de ceremònias importantas se
debanavan en La Mèca qu'èra lo centre d'um important romavatge. Pasmens, en
causa dei contactes ambé l'Empèri Roman, lei religions monoteïstas progressèron
pauc a pauc, especialament dins lei regions occidentalas de la peninsula. En
particular, lo crestianisme venguèt influent dins lei tribüs meridionalas e lo
judaïsme s'estendèt a Medina.

Aqueu contèxte foguèt, au milleni I av. JC, a l'origina dau desvolopament de La
Mèca qu'èra alora un sanctuari religiós neutre situat lòng d'un itinerari
marchand entre Iemèn e Mediterranèa. Gràcias a son estatut de neutralitat, la
zòna venguèt un luòc de rescòntre entre lei tribüs e de pausa per lei marchands,
çò que li donèt una influéncia mai e mai importanta. Pauc a pauc, la tribü dei
Quoraichites, inicialament cargada de la proteccion dau sanctuari, signèt una
tiera d'acòrdis ambé leis autrei tribüs aràbias e venguèt ansin l'actor centrau
dau comèrci peninsular.

Nascut vèrs 570, Maomet fasiá partida de la tribü dei Quoraichites e èra sota la
proteccion d'un oncle influent au sen de la tribü. A partir de 610, aquò li
permetèt de professar una religion novèla dicha islam. Après la mòrt de son
protector, deguèt quitar la vila e s'exilar. Ambé quauquei desenaus de
partisans, s'installèt en Medina qu'adoptèt rapidament la religion novèla. Aquò
li permetèt de reünir una armada e de secutar La Mèca que mau capitèt de lo
sometre. En 630, a l'eissida de negociacions lòngas regardant principalament lo
mantenement de l'estatut de sanctuari religiós de la ciutat, La Mèca acceptèt de
se rendre e laissèt lei tropas de Maomet intrar e destrurre leis idòlas
demonistas. En cambi, venguèt lo centre principau de la religion musulmana.

A la mòrt dau Profèta en 632, sa succession foguèt organizada per lei musulmans
que designèron Abu Bakr (632-634) per li succedir ambé lo títol de califa. Brèu,
son rèine foguèt marcat per la revòuta dei tribüs aràbias vassalas de Maomet
qu'assaièron sensa succès de reconquistar son independéncia. Aquela revirada
permetèt ai dos califas seguents, Omar (634-644) e Othman (644-656), de menar
una politica d'expansion militara en direccion d'Africa, d'Anatolia e d'Asia.
L'afebliment deis Empèris Bizantin e Sassanida, minats per un conflicte lòng e
saunós de 602 a 628 e per de divisions religiosas, favorizèt leis armadas
musulmanas que conquistèron la màger part de Siria (634-638), la totalitat de
l'Empèri Sassanida (632-641), Egipte (annadas 640), lo litorau nòrd-african, la
Peninsula Iberica e menacèron mai d'un còp Constantinòble.

La conquista foguèt favorizada per una politica d'amaisament ambé lei pòbles
autoctòns. Leis aristocracias localas qu'acceptèron la dominacion aràbia
demorèron en plaça e lei tèrras dirèctament tenguts per lo poder bizantin ò
sassanida èran pron importantas per contentar lei soudats musulmans. Dins aquò,
de tensions apareguèron au sen de la direccion dau Califat a prepaus de la
reparticion deis impòsts ò de la succession dei califas. Après l'assassinat
d'Othman, la situacion se desgradèt e entraïnèt una guèrra civila entre lei
partisans d'Ali, cosin de Maomet, e Mu'awiyya, governador de Damasc, eissit dau
meteis clan d'Othman e tenent lo sostèn dei Quoraichites. Lo conflicte se doblèt
de desacòrdis religiós entre lei dos camps car Ali desvolopèt una tiera de tèsis
en favor de l'egalitat entre lei musulmans e d'una reduccion dau ròtle dau
califa ais afaires religiós. En particular, lei partisans d'Ali èran opausats a
la transformacion dau califa en sobeiran temporau. En 657, lo conflicte venguèt
militar. Per resòuvre la crisi, Ali acceptèt de se sometre a un arbitratge
exterior. Aquò afebliguèt pauc a pauc sa posicion fins a son assassinat en 661.
En causa de la manca de sostèn, son fiu ainat li succediguèt pas e Mu'awiyya
venguèt lèu califa.

A partir de 661, lo Califat se transformèt en monarquia que son cap s'installèt
en Damasc. Aquò alunchèt la Peninsula Aràbia dei centres politics dau mond
musulman e la marginalizèt pauc a pauc. La region demorèt teoricament una
partida dau Califat mai l'esfòrç militar necessari per sometre lei tribüs
localas venguèt pauc a pauc tròp important. Dins lo corrent dau sègle IX, la
peninsula èra tornarmai independenta e, au sud, lei populacions d'Ièmen e d'Oman
comencèron de formar lei sieus estats.

En parallèl, dins lo corrent dau sègle X, un eiretier de la tribü dei
Quoraichites foguèt nomat protector (cherif) de La Mèca. Fòrça autonòms, lei
cherif reconoguèron dins lo corrent dei sègles seguents la senhoriá — sovent
nominala — dei dinastias musulmanas dominantas : Fatimidas en 975, Seldjokides
en 1070, Aiubides vèrs la mitat dau sègle XII, Mamelocs vèrs 1250, Otomans en
1517.

En 1745, lo senhor Muhammad Ibn Saud, cap d'una tribü installada en Nedjd, se
convertiguèt au wahhabisme, un corrent religiós fòrça conservator favorable a la
restauracion de la puretat originala de l'islam. En particular, èra opausat au
culte dei sants musulmans, au sofisme e ai reformas aparegudas après lo periòde
de Maomet. Aquelei tèsis se turtèron a l'islam popular mai permetèron a Muhammad
Ibn Saud de reünir una armada pron importanta per sometre la màger part dei
tribüs arabas dei regions centralas de la peninsula. En 1773, la conquista de
Riyad permetèt a sa dinastia d'acomençar l'estructuracion d'un estat unificat.
Après aquela victòria, lei Sauditas conquistèron Hasa (1793), obtenguèron la
somission de Qatar (1794) e pilhèron Karbala onte lei luòcs sants dau chiisme
foguèron destruchs (1802). En 1803, conquistèron La Mèca e enebiguèron ai
musulmans dau nòrd, acusats de practicas non islamicas, de participar ai
romavatges anuaus.

Aquò entraïnèt una reaccion de l'Empèri Otoman que demandèt au governador
d'Egipte Mehemet Ali, de facto independent, d'intervenir per restablir l'òrdre.
Divèrsei guèrras entraïnèron l'ocupacion de Nedjd per leis Egipcians en
1818-1824 e en 1837-1840. Lei Sauditas perdiguèron la màger part de sei
conquistas mai gardèron lo contraròtle dei regions centralas. Contunièron
d'èsser la buta de l'ostilitat otomana que favorizèron la dinastia dei Chammar
installada en Hail. Dins lo corrent deis annadas 1880, aquela politica
d'afebliment dei Sauditas aguèt un succès important car Riyad e sa region
deguèron reconóisser la senhoriá dei Chammar.

En 1902, lo Saudita Abd al Aziz Ibn Saud, exilat en Kuweit, capitèt de
conquistar Riyad. Après una guèrra lònga còntra lei Chammar e leis Otomans,
ocupèt la totalitat de Nejdj e de Hasa en 1913. Per i renfòrçar son autoritat, i
creèt de colonias de bedoïns sedentarizats wahhabistas dichs ikhwan que
venguèron la basa de l'expansion dau territòri saudita. Après aquelei succès,
assaièt de negociar un acòrdi ambé lei Britanics per legitimar mai sa posicion.
Pasmens, Londres èra gaire desirosa d'afeblir un Empèri Otoman ja en crisi e
refusèt. Au contrari, Britanics e Turcs signèron un tractat definissent lei
zònas d'influéncias respectivas dei dos país dins la region. Ibn Saud foguèt
donc obligat de trobar un acòrd ambé leis Otomans e, fin finala, una solucion
provisòria foguèt trobada ambé la nomicacion d'Ibn Saud coma governador
ereditària de Nedjd en mai de 1914.

La Premiera Guèrra Mondiala (1914-1918) cambièt aquela situacion après la
declaracion de guèrra entre lo Reiaume Unit e l'Empèri Otoman en novembre de
1914. Tre 1915, Londres comencèt de discussions ambé lei caps arabis de la
peninsula per entraïnar una revòuta dins la region. Aquò permetiá ai Britanics
de renfòrçar lei defensas dau canau de Suèz e dau Golf Persic. Donèron ansin una
ajuda militara a Muhammad al-Idrisi, emir d'Asir, au cherif de La Mèca (que
prenguèt la tèsta de la principala revòuta aràbia en junh de 1916 e se proclamèt
rèi de Hedjaz) e a Ibn Saud. Aqueleis estats aprofichèron la situacion per venir
totalament independent de l'Empèri Otoman.

Lo conflicte renforcèt Hedjaz e Nedjd que s'opausèron rapidament. Lo premier èra
sostengut per lei Britanics mai lo segond podiá se fisar au dinamisme deis
ikhwan. Tre 1919, de colonias ikhwan foguèron creadas en Hedjaz que perdiguèt
pauc a pauc sa supremàcia dins lei regions occidentalas de la peninsula. Leis
ikhwan se dirigiguèron pereu ambé succès vèrs lo nòrd. I conquistèron la mitat
de Kuweit (1920), l'emirat de Chammar (1921) e s'avancèron en direccion d'Iraq e
de Transjordània onte foguèron unicament arrestats per l'aviacion britanica
(1922). Ibn Saud deguèt alora acceptar de definir de frontieras entre son
reiaume e Iraq e Transjordània.

Pasmens, l'eveniment decisiu de l'unificacion de l'Aràbia Saudita se debanèt
quand Hussein de Hedjaz refusèt de participar a una conferéncia reünida per lei
Britanics per reglar la situacion. D'efèct, en causa d'aqueu refús, perdiguèt lo
sostèn anglés. D'aost de 1924 a decembre de 1925, una tiera d'atacas sauditas
entraïnèt l'afondrament de Hedjaz que foguèt totalament conquistat per lei
Sauditas. En genier de 1926, Ibn Saud foguèt ansin proclamat rèi de Hedjaz e
sultan de Nejdj. Puei, lo títol de rèi d'Aràbia Saudita foguèt creat en 1930.

Après aquela victòria, l'expansionisme saudita s'interessèt ai darriereis estats
encara independents de la region. Tre 1926, l'emirat d'Asir venguèt un
protectorat saudita avans d'èsser annexat en 1930. Aquela annexion entraïnèt una
rebellion dirigida per l'emir al-Idrisi. En 1933, obtenguèt l'ajuda d'Iemèn que
sei fòrças ataquèron la region. Dins aquò, l'ofensiva foguèt arrestada per lei
Sauditas e leis Iemenitas foguèron vencuts en 1934. Lo tractat de Taef donèt
Asir e lei vilas de Djizan e de Nadjam a l'Aràbia Saudita.

Dins lei regions orientalas de la peninsula, la situacion foguèt pus malaisada
car leis estats litoraus èran protegits per lei Britanics. Pasmens, i aviá ges
de frontieras terrèstras, çò que permetèt ais ikhwan de s'avançar pauc a pauc.
Agantèron l'oasís de Buraïmi en 1925 que venguèt lo còr d'un conflicte entre Abu
Dhabi, Oman e l'Aràbia Saudita. Aquelei tensions e lo besonh de definir d'un
biais precís lei limits dau reiaume en causa de l'atribucion dei premierei
concessions petrolièras entraïnèron la fin de l'expansionisme saudi. Maucontent,
lo movement ikhwan se revoutèt sensa succès entre 1929 e 1930.

A partir deis annadas 1940, l'industria petrolièra comencèt de venir una
activitat importanta. En 1944, foguèt fondada l'Aramco (Arabian America Company)
per ne'n assegurar l'esplecha. Lo país venguèt una region estrategica e, en
1951, un acòrd de defensa foguèt signat ambé leis Estats Units d'America. Aqueu
tractat venguèt la basa de la diplomacia e de la defensa saudita e lei dos país
son totjorn d'aliats pròches.

La mòrt d'Ibn Saud en 1953 entraïnèt de divisions entre lei doas tendàncias
principalas de la Cort. La premiera, dirigida per lo novèu rèi Saud, èra
principalament desirosa d'utilizar lei revenguts petrolièrs per s'enriquir. La
segonda, dirigida per son fraire Faysal, èra en favor d'una politica
d'investiment destinada a bastir un país modèrne. En 1964, Faysal s'impausèt e
remplacèt son fraire coma rèi. Bastiguèt un estat fòrça centralizat, conservador
e autoritari que son economia es totalament tenguda per la dinastia saudita.
Pasmens, capitèt d'aumentar lo nivèu de vida de la populacion e lo país fa d'ara
endavant partida deis estats rics.

Pasmens, l'autoritarisme dau regime entraïna de contestacions importantas,
especialament dempuei la Revolucion Iraniana en 1979. Premier, la minoritat
chiita de Hasa es regularament agitada per de trèbols. De mai, regardant leis
afaires religiós, lo regime dèu faciar l'aparicion de movements islamistas
fondamentalistas ò fòrça conservadors que s'opausan a la politica de la
dinastia, de còps per la violéncia. Enfin, pertocant leis afaires estrangiers e
la defensa, la posicion de primautat de l'Aràbia Saudita dins la region es
regularament menaçada per la poissança iraniana e la guèrra de 1991 còntra Iraq
a mostrat la vulnerabilitat militara dau país.



https://oc.wikipedia.org/wiki/Anime

Anime es un tipe, una mena de filmes de l'escòla d'animacion japonesa. N'es
quitament lo tèrme generic utilizat en Japon per ne designar tot çò referit al
cinèma d'animacion. N'a una istòria tan vièlha gaireben coma lo quite eiga id
est cinèma. Se ne comencèron de far de filmes d'animacion a Nihon tre la debuta
del sègle XX, e contrariament a çò que ne pretendon d'unes que i a, pas cap
influenciats a la debuta pels biaisses de far occidentals, mas ancorats dins una
tradicion grafica e del relat unicas al mond.

Quand lo comerci se n'entrevèt en tot ne seguir atal las pesadas disneyanas, de
segur que cambièron un chic las causas, mas un país que s'èra inventada la benda
dessenhada al sègle IX amb los pergamins e los rols de las aventuras d'una
granhòta picaresca n'aviá pas res o pas grand causa d'aprene o envejar
d'Occident. E tot lo cinèma japonés d'animacion de qualitat o se tendrà tostemps
de provat, d'al Viatge de Chihiro o lo Tombèl de las lusetas, o Princessa
Mononoko e ca fins a l'excepcional Millennium Actress. Es çò qu'assajarem de
mostrar e demostrar, tot lo long d'aiceste estudi de l' anime del país d'en
Satoshi Kon. L' anime aquel que tan plan pòrta lo siu nom, de tant animat
animadàs qu'es, valent a dire qu'a una arma, una anima que batega... tostemps.

Ne cabís fòrça genres, a l'epòca modèrna, ramosats dins çò que li ne dison en
anglés de live action. Mas al país del monogatari, id est una mena de relat que
los pòt totes mesclar, la classificacion per genres es un trabalh quasi inutil:

N'an d'autres tèmas que li son comuns, atal coma istòrias de collègi, de terror,
de demònis, d' arts marcialas o de magia... e ca etc... nado

Los tèrmes japoneses de manga e anime (quitament se cal pas cap confondre manga
e anime, que son doas causas del tot diferentas, dos domenis ben a despart, de
çò que li ne poiriam dire d' animacion dessenhada, plan melhor que non pas
dessenh animat...) son (n'es sonqu'un escapolon indicatiu... e ges
exaustiu...) :



https://oc.wikipedia.org/wiki/Vila

Una vila o ciutat es una unitat urbana espandida e fòrtament poblada (per
oposicion als vilatges) onte se concentran la màger part de las activitats
umanas : abitat, comèrci, industria, educacion, politica, cultura. En França,
l'INSEE delimita la ciutat segon la continuitat de l'abitat. Los principis que
govèrnan l'estructura e l'organizacion de la ciutat son estudiats en
arquitectura e en urbanisme.

Las ciutats apareisson entre 3500 e 1500 abans J-C dins las regions fertilas de
Siria, de Mesopotamia, de la val de Jordan, de la Val d'Indus e de Yangzijiang.
Segon la tradicion biblica, la mai anciana seriá Jericho. Se situan alara dins
de planas grandas alluvialas e fertilas. L'aparicion de las ciutats coïncidís
amb l'emergéncia de l'agricultura durant lo periòde del neolitic. A aquesta
epòca, la ciutat se caracteriza per 3 elements :

La dificultat de la definicion de la ciutat ten a sas caracteristicas pròprias :
una talha, mas tanben de foncions divèrsas. Per Pierre Georges (geograf), la
ciutat « es un acampament de populacions aglomeradas definit per un efectiu de
populacion e per una forma d'organizacion economica e sociala ».

Se fa tanben sovent la distincion entre ciutat e vilatge unicament per rapòrt a
las activitats dominantas, sens tener en compte la populacion : la ciutat a pas
una activitat essencialament agricòla, contràriament al vilatge. Amb aquesta
definicion, una ciutat pòt èsser mendre qu'un grand vilatge.

La diferéncia entre ciutat e vilatge es pas un problèma de talha o de geografia,
mas renvia a l'organizacion administrativa tradicionala, fixada vèrs l'Edat
Mejana. En aquela epoca, un vilatge correspond en gròs a una senhoriá, ont lo
senhor local anima personalament e dirèctament l'administracion locala; e los
abitants locals son de manants (sens dreches particulars). Çaquelà, las ciutats
(borgs) son d'organizacions pus complèxas, ont los borgeses an de dreches,
sovent defenduts per de cartas municipalas, de representants, de còps un Ostal
de ciutat per l'administracion locala. Autrament dich, lo senhor d'una ciutat es
son sobeiran mas l'administra pas, alara que per un vilatge, lo senhor es
dirèctament responsable de l'administracion. De mai, lo senhor d'una ciutat es
tipicament sobeiran de tota la region (ducat, comtat,...) e doncas deu tanben
administrar sos rapòrts amb los senhors locals, simples sénhers. La pèira de
toca es sovent a l'epoca qu'una ciutat a una carta municipala, que li acòrda de
franquisas (essencialament, lo privilègi d'una administracion autonòma). En
practica, naturalament, las ciutats son d'aglomeracions gròssas per l'epòca amb
una activitat comerciala importanta, amb de vias de comunicacion (e sovent
fluvialas), mentre que lo vilatge es lo luòc de vida que tot lo monde coneis
solament gràcias a sa proximitat. Aquesta distincion administrativa a pas
subreviscut a las reformas del sègle XVIII, ont totas las aglomeracions son
estadas unifòrmament dotadas d'un ostal de comuna, amb de responsabilitats
unifòrmas.

Aqueste critèri varia fòrça segon los païses. Las estatisticas de las Nacions
Unidas sus aquesta question mòstran las diferéncias de lindal entre los
instituts nacionals d'estatisticas (n'existisson aperaquí 200 a travèrs del
monde).

En França, lo lindal es de 2000 abitants aglomerats, en Espanha de 10 000, en
Danemarc de 250, als Estats Units de 2500, en Islàndia de 300, en Canadà de
1000, en Japon de 30 000 a 50 000... Las Nacions unidas se referisson elas, al
lindal de 20 000 abitants.

Notem encara qu'una definicion estatistica internacionala de la populacion
urbana es estada determinada a l'ocasion de la Conferéncia de Praga en 1966).

En America del Nòrd, las ciutats avián fòrt pauc d'abitants al començament. La
densitat èra flaca, se construguèt atal un ostal per cada familha. Puèi pauc a
pauc aquestas ciutats comencèron de s'industrializar en se poblant d'immòbles
modèrnes.



https://oc.wikipedia.org/wiki/Soleu

Lo Soleu (var. Solelh, Sorelh, Solei) o lo Sol o lo Só es una estela situada au
centre dau Sistèma Solar. La Tèrra e totei leis autrei planetas dau Sistèma
Solar viran a l'entorn dau Soleu.

Lo Soleu es una estèla dau tipe G que representa 99,8632% de la massa totala dau
Sistèma Solar. Sa forma es quasi una esfèra amb una diamètre mejan egau a
1 392 000 km. Es fach de plasma. Son interior es pas dirèctament visible per
leis ondas electromagneticas. Dins aquò, coma ambé leis ondas sismicas, lei
scientifics utilizan leis ondas de pression emesas per lo Soleu per estudiar son
estructura intèrna.

Lo Soleu a pas de limits clarament definits coma per lei planetas telluricas.
D'efèct, la densitat dau plasma demenís exponencialament dempuei lo centre fins
a agantar un ponch ont la concentracion e la temperatura son tròp feblas per
emetre de lutz. Aquelei ponchs forman la fotosfèra qu'es considerada coma lo
limit dau Soleu.

Lo Soleu es principalament compausat d'idrogèn e d'èli que representan 74,9% e
23,8% de sa massa totala au nivèu de la fotosfèra. Leis autreis elements, 2% de
la massa, son dichs « metaus » per leis astronòms. Lo pus frequent es l'oxigèn
(1%) puei lo carbòni (0,3%), lo neon (0,2%) e lo fèrre (0,2%). Aquela
composicion es considerada coma representativa de la composicion generala dau
Soleu. L'idrogèn e l'èli foguèron creats per la nucleosintèsi entraïnada per lo
Big Bang e lei metaus per la nucleosintèsi se debanant dins d'estèlas ancianas e
disparegudas.

Aquela composicion foguèt pas totjorn identica. D'efèct, d'elements de la
fotosfèra son probablament dispersats au luench per lo vent solar. Ansin, d'èli
e 16% dei metaus aurián dispareguts a respèct dau proto-Soleu. Ansin, la
composicion de la fotosfèra iniciala seriá estada 71,1% d'idrogèn, 27,4% d'èli e
1,5% de metaus. De mai, coma lei zonas interioras dau Soleu son radiativas, lo
percentatge dei partidas pròchas dau centre aurián de quantitats importantas
d'èli en causa dei fenomèns de fusion nucleara. Aqueu percentatge seriá egau a
60% amb una concentracion de metaus identica.

L'estructura intèrna dau Soleu tèn tres zonas principalas dichas nuclèu, zona
radiativa e zona convectiva. Lo nuclèu es la region ont se debana lo fenomèn de
fusion nucleara e donc la produccion d'energia. Enviroutant aquela region, la
zona radiativa tèn una densitat de plasma sufisenta per transmetre la cauda dau
nuclèu per raionament termic. Aquela proprietat dispareis dins la zona
convectiva. Lo transferiment termic es adonc realizat per de movements de
conveccion.

Lo nuclèu solar se situa entre lo centre de l'estèla e un rai estimat a 0,2-0,25
rai solar. Sa densitat es quasi egala a 150 e sa temperatura a 13 600 000 °C .
Es la region onte se debana la fusion nucleara, e donc 99% de la produccion
d'energia solara, per lo mecanisme dich cadena proton-proton. Entraïna la
produccion d'èli à partir d'idrogèn au taus de 9,2.1037 còps per segonda.
L'energia producha es donc egala a 3,846×1026 W/s o 9,192 megatonas de TNT per
segonda.

La produccion d'energia varia segon la distància au centre. Vèrs lo centre,
seriá egala a 276,5 W.m-3 . Aquela densitat d'energia es pus similara au
metabolisme d'un reptil qu'a una explosion nucleara. Lo maximum de produccion
d'energia dins lo Soleu es egau au desgatjament causat per un mecanisme coma lo
compostatge. Ansin, lo flux d'energia fòrça important produch per lo Soleu es
mai causat per la talha de l'estèla que per una energia volumica auta.

La zona radiativa es situada entre 0,25 e 0,7 rais solars a respèct dau centre
dau Soleu. I a ges de movements de conveccion dins aquela zona car la densitat
de matèria es sufisenta per permetre un transferiment de calor per raionament.
La temperatura varia de 7 000 000 a 2 000 000 °C e la densitat de 20 a 0,2. Lo
raionament es realizat per d'emissions de fotons dempuei leis ions idrogèn e èli
vèrs d'autreis ions.

Lo jaç exterior dau Soleu es la zona convectiva situada entre 0,7 e 1,0 rai
solar. Dins aquela region, lo raionament pòu pas se perseguir car la densitat
dei plasmas es plus sufisenta. La temperatura tomba de 2 000 000 a 5 500 °C e la
massa volumica de 0,2  g/cm3 a 0,2 g/m3. Ansin, lei transferiments termics son
assegurats per de movements de conveccion dichs colomnas termicas. Aquelei
colomnas termicas son de cellulas de Bénard. An una forma exagonala
qu'influéncia l'aspèct de la superficia solara.

La fotosfèra es la superficia visibla dau Soleu. Es lo jaç onte lo Soleu vèn
opac a la lutz visibla. Delà, la lutz visbla pòu se propagar librament e son
energia quitar lo Soleu. La rason d'aqueu cambiament es la diminucion de la
concentration d'ions H– qu'absorbisson facilament lei radiacions compausant la
lutz visibla. A l'invèrs, aquelei radiacions son produchas per la reaccion entre
d'electrons e d'atòms d'idrogèn que produson d'ions H– . L'espessor de la
fotosfèra varia entre quauquei desenaus e quauquei centenaus de quilomètres. Sa
temperatura es estimada a aperaquí 5 700 °C en utilizant lo modèl dau còrs
negre.

Lei zonas situadas au dessús de la fotosfèra son consideradas coma l'atmosfèra
solara. Aquela atmosfèra, visibla dins leis espèctres visibles, radio o gamma,
tèn cinc regions principalas :

Lo region dicha minimum de temperatura tèn la temperatura solara mens auta. Es
situada vèrs 500 km au dessús de la fotosfèra amb una valor egala a 3 800 °C. Es
sufisent per permetre l'existéncia de moleculas d'aiga o de monoxid de carbòni
detectadas per lor espèctres d'absorcion.

La cromosfèra, la region de transicion e la corona an de temperaturas pus autas
que la superficia solara. Pasmens, maugrat d'ipotèsis coma l'influéncia d'ondas
d'Alfvén per la corona, l'explicacion d'aquelei fenomèns es pas coneguda a l'ora
d'ara. La cromosfèra es una zona situada après lo minimum de temperatura que tèn
una espessor egala a 2 000 km. Es caracterizada per d'espèctres d'emission e
d'absorcion de linhas. Son nom vèn dau fach que la cromosfèra apareis coma un
lamp acolorit durant lo començament e la fin d'eclipsis. La temperatura i
aumenta gradualament ambé l'altitud per montar a 20 000 °C. L'èli es donc
parcialament ionizat dins lei partidas superioras de la cromosfèra.

La region de transicion es un pichon jaç d'una espessor de 200 km caracterizat
per una aumentacion fòrça de la temperatura de 20 000 °C a 1 000 000 °C. Aquela
aumentacion es facilitada per l'ionizacion complèta deis atòms d'èli. D'efèct,
en causa d'aquela ionizacion, lo refrejament dei plasmas demenís. Aquela zona a
pas una altitud constanta. Forma puslèu de nívols o de filaments facilament
visibles per leis aparelhs d'observacions ultravioletas dei sondas espacialas.

La corona es la partida exteriora de l'atmosfèra solara e son volum es pus
important que lo Soleu. De mai, son expansion entraïna la formacion dau vent
solar qu'escoba tot lo Sistèma Solar. Sa temperatura mejana es entre
1 000 000 °C e 2 000 000 °C mai pòu montar a 8-20 000 000 °C. Dins lei regions
bassas de la corona, la quantitat de particulas es environ 1015-1016 m-3. Enfin,
l'eliosfèra es la cavitat creada a l'entorn dau Soleu per lo vent solar. Se
situa entre 20 rais solars e lei frontieras dau Sistèma Solar fins a
l'eliopausa. Un frònt de tuert existís adonc entre lo vent solar e lei
particulas dau mitan interestellar.

Lo Soleu es una estèla magneticament activa amb un camp poderós que sei
direccions cambian environ cada onze annadas vèrs lo maximum de l'activitat
solara. Aque camp magnetic entraïna divèrseis efècts dichs activitat solara coma
la formacion dei tacas sornas, d'erupcions solaras o de variacions dins lo vent
solar. D'autreis efècts de l'activitat solara son, per exemple, la formacion
d'auròras polaras o de perturbacions dins lei transmissions ràdios. De mai,
l'activitat solara cambia l'estructura de l'atmosfèra exteriora de la Tèrra.

En causa de sa temperatura fòrça auta, lei plasmas compausant lo Soleu an una
rotacion diferenciala, valent a dire que la rotacion a l'eqüator es pus rapida
qu'ai pòls amb environ 25 jorns contra 35. La consequéncia es que lei linhas dau
camp magnetic son deformadas e tòrtas causant l'aparicion dei tacas sornas o
d'erupcions solaras. Aquela deformacion causa tanben un efèct dinamo per lo
Soleu e l'existéncia de cicles d'onze ans per l'inversion dei pòls magnetics
solars.

Lo camp magnetic s'estènd luench dau Soleu per formar lo camp magnetic
interplanetari. Son intensitat varia entre 50 e 400 µT vèrs la fotosfèra solara
es egau a 5 nT au nivèu de la Tèrra. Pròche dau Soleu, aqueu camp es organizat
radialament mai, au luench, pren una forma en espirala dicha espirala de Parker.

Lei tacas sornas son lo fenomèn pus visible de l'activitat solara. Apareisson
coma de tacas negras ben definidas a la superficia dau Soleu. En fach, son de
zonas pus freja a respèct dau rèsta de la superficia onte la conveccion es
blocada per de camps magnetics fòrça importants. Puei, lo camp magnetic entraïna
una aumentacion de la temperatura de la corona causant la formacion de regions
activas que son la fònt d'erupcions solaras. La superficia dei tacas sornas pòu
montar a de desenaus de miliers de quilomètres carrats.

Aqueu cicle a una influéncia importanta sus lo clima terrèstre car la
luminositat es en relacion ambé l'activitat magnetica. Ansin, un minimum
d'activitat solara correspònd amb un minimum de temperatura per la Tèrra. Per
exemple, pendent la màger part dau sègle XVII, l'activitat solara foguèt fòrça
febla. Aqueu periòde veguèt de recòrds de freg en Euròpa.

De cicles de duradas pus lòngas que lo cicle dei tacas sornas podrián existir
ambé de periòdes de 41 000 o 100 000 ans. Aquelei cicles serián una explicacion
possibla per lei periòdes glacièrs .

Lo Soleu es situat dins lo braç d'Orion de la Via Lactèa a una distància dau
centre de la galaxia estimada entre 25 000 e 28 000 annadas lutz . A l'ora
d'ara, lo movement dau Soleu es dirigit vèrs l'estèla Vega. La region ont orbita
lo Soleu es dicha la Bofiga locala. Es una region formada per lei rèstas d'una
supernova, probablament la supernova Geminga . Lo periòde de rotacion dau Soleu
a l'entorn de la galaxia es estimada entre 225 e 250 milions d'annadas. Pasmens,
aquela rotacion, e sa trajectòria, son probablament irregularas en causa de
l'influéncia dei braç de la Via Lactèa e de lor distribucion de massa non
unifòrma. La velocitat d'aqueu movement es quasi 251 km/s. De mai, i a
d'oscillacions a respèct dau plan galactic durant una orbita.

Lo movement dau Soleu dins lo Sistèma Solar es generalament complicat en causa
de l'influéncia dei planetas. Aqueu movement evoluciona entre de trajectòrias
prograda o retrògrada amb un periòde de quauquei centenaus d'annadas.

Lo Soleu es una estèla de populacion I, richa en elements pesants, amb un
periòde d'environ 4,57 miliards d'annadas. I a dos biais per datar sa
formacion : de simulacions informaticas e la nucleocosmocronologia. Lei
materiaus pus ancians detectats per de mesuras radiometricas an un periòde
similar de 4,567 miliards d'annadas. La formacion dau Soleu foguèt probablament
entraïnat per l'influéncia de l'explosion d'una supernova causant l'afondrament
d'un nívol de gas.

A l'ora d'ara, lo Soleu es una estèla de la sequéncia principala que transforma
l'idrogèn en èli per de reaccions de fusion. Deuriá restar sus aquela sequéncia
pendant dètz miliards d'annadas e donc durant encara quasi cinc miliards
d'annadas. Après, lo Soleu deuriá venir una estèla giganta roja. La temperatura
de son centre podriá montar a 100 000 000 °C e la fusion de l'èli en elements
pus lords acomençar. En causa de l'aumentacion de la temperatura, lo diamètre
solar deuriá èsser 250 còps pus grand, destrusent Mercuri, Vènus e probablament
la Tèrra. Lo destin de la Tèrra es pas encara segur car la pèrda de massa dau
Soleu causada per lei reaccions de fusions aluncha pauc a pauc lei planetas.
Dins aquò, la vida terrèstra serà destrucha per la temperatura auta entraïnada
per la proximitat dau Soleu. Puei, après aquela fasa, lo Soleu serà de
pulsacions que emporterián au luench sei jaç superiors formant una nebulosa
planetària. Lo nuclèu vendriá una naneta blanca, puei, après unei miliards
d'annadas de refrejament, una naneta bruna. Aqueu scenari es classic per una
estèla dau tipe solar .

L'observacion dirècta dau Soleu per l'uelh uman pòu èsser dolorosa mai es pas
normalament perilhosa per un uelh non dilatat . Pasmens, l'energia solara
receupuda durant l'observacion pòu caufar la retina a entraïnar una pèrda de
sensibilitat de l'uelh per veire lei causas lusentas . De mai, lei radiacions
ultravioletas blanquisson pauc a pauc la retina e pòdon causar la formacion de
cataractas. Enfin, aquelei radiacions pòdon causar de cremaduras de la retina
après environ 100 segondas d'observacions, especialament se la lutz solara es
intensa o se l'observacion a luòc dempuei una montanha o quand lo Soleu es au
zenit .

D'autra part, l'observacion dau Soleu amb un pòrtavista o un telescòpi es fòrça
dangeirosa sensa l'utilizacion de filtres UV e d'una reduccion de la quantitat
de lutz receupuda per l'uelh. D'efèct, un pòrtavista sensa filtre permet de
recebre 500 còps l'energia solara arribant sus la retina durant una observacion
a uelh nus. Lei cellulas de la retina son donc quasi tuadas immediatament car la
dispersion de la calor es pas pron rapida. Una fissura dins un filtre a lo meme
efèct.

Lei premiereis observacions dau Soleu foguèron probablament fachas per leis
astronòms babilonians au començament dau Millenni I avC. Descurbiguèron lei
movements irregulars dau Soleu a respèct dau plan ecliptic mai pas lor
explicacion. Dins la Grècia antica, Anaxagòras declarèt que lo Soleu èra pas lo
carri d'Eliòs mai una bola de metaus en fusion e que la Luna rebat la lutz
solara. Puei, vèrs lo sègle III avC, Eratostènes estimèt probablament
corrèctament la distància Tèrra-Soleu entre 148 e 153 milions de quilomètres.
Enfin, au sègle I, l'astronòm Ptolemèu donèt una distància egala a 1 210 rais
terrèstres.

Lo premier que placèt lo Soleu au centre dau Sistèma Solar foguèt lo Grèc
Aristarc de Samos au sègle III avC. Puei, son idèa foguèt adoptada per Seleuc de
Selèucia. Au sègle XVI, Nicolau Copernic realizèt lo premier modèl matematic
eliocentric. Galileo Galilei, au sègle XVII, tenguèt la pròva de la veracitat
dau sistèma eliocentric après l'invencion dau telescòpi. Ambé d'astronòms coma
Thomas Harriot, Galilei observèt tanben lei tacas sornas solaras e descurbiguèt
que son d'objèctes situats a la superficia dau Soleu.

Isaac Newton descurbiguèt la descomposicion de la lutz solara per un prisma en
1672 e William Herschel lei rais infraroges en 1800. Leis annadas 1800 veguèron
lei progrès de l'espectroscopia e son utilizacion per estudiar la lutz solara
per Joseph von Fraunhofer. Puei, lei scientics s'interessèron a la fònt
d'energia dau Soleu fins au començament dau sègle XX. Kelvin supausèt que lo
Soleu èra un còrs liquid en refrejament amb un raionament causat per sa calor
intèrna. Ambé Hermann von Helmholtz, prepausèt l'existéncia d'un mecanisme de
contraccion gravitacionala per explicar l'origina de la calor dau Soleu. Dins
aquò, lo periòde estimat per lo Soleu amb aquela teoria èra solament 20 milions
d'annadas, en desacòrd ambé lei observacions geologicas suggerissent a l'epòca
un periòde de 300 milions d'annadas per la Tèrra. En 1890, Joseph Lockyer,
descubraire de l'èli, emés una ipotèsi meteoritica per la formacion e
l'evolucion dau Soleu. Enfin, Ernest Rutherford supausèt que lo declin deis
elements radioactius podriá fornir l'energia solara.

Lo solucion venguèt finalament après lei trabalhs d'Albert Einstein e lo
principi d'equivaléncia massa-energia E=mc2. Foguèt Arthur Eddington
qu'imaginèt, en 1920, que la pression e la temperatura dau nuclèu solar pòdon
entretenir de reaccions de fusion entre l'idrogèn e l'èli, la pèrda de massa
durant la reaccion explicant adonc l'origina de l'energia emesa. Puei, la
preponderància de l'idrogèn dins la composicion dau Soleu foguèt demostrada per
Cecilia Payne en 1925 e lo modèl teoric de la fusion desvolopat per Subrahmanyan
Chandrasekhar e Hans Bethe dins leis annadas 1930 .

Lei premierei sondas d'observacion dau Soleu foguèron mandadas entre 1959 e 1968
per la NASA. Puei, d'autrei foguèron mandadas per lei principaleis agéncias
espacialas :

Lei premierei missions (Pioneer e Helios) estudièron lo vent solar, lo camp
magnetic e la corona enterin que de recèrcas ambé de telescòpis coma l'Apollo
Telescope Mount de l'estacion estatsunidenca Skylab. Aquelei missions
descurbiguèron leis emissions de massa de la corona e lor associacion ambé lo
vent solar. Leis annadas 1980 foguèron marcadas per la mission SolarMax
qu'estudièt lei radiacions gamma, UV e X durant un maximum d'activitat solara.
La mission japonesa Yohkoh observèt tanben lei rais X solars e descurbiguèt lei
diferents tipes d'emissions de massa solara e lor activitat pus importanta.

La mission la pus importanta foguèt probablament SOHO mandada en 1995 e
prolongada fins a 2012. Observa lo Soleu, sus divèrsei frequéncias, per son plan
eqüatorial dempuei lo ponch de Lagrange L1. Especialament, a descurbèrt de
collisions de cometas ambé lo Soleu. Enterin, la mission Ulysses, après un
transit per Jupitèr observèt lo Soleu dempuei una orbita polara. Enfin, una
mission foguèt mandada per estudiar e adurre de mòstras dei particulas dau vent
solar. Foguèt la mission Genesis que capitèt maugrat un aterratge mancat en
2004.

Lei dieus e lei divessas solars son fòrça nombrós dins lei mitologias e lei
religions terrèstras. Per exemple, lei pòples germanics avián una deessa dicha
Sól o Sunna. Lo Soleu aviá egalament una plaça fòrça importanta per lei
premierei civilizacions coma en Egipte o a l'entorn dau monument de Stonehenge.
En America, foguèt egalament lo cas dei Maias (Chichen Itza) e deis Aztècs.



https://oc.wikipedia.org/wiki/Ocean_Atlantic

L'Ocean Atlantic, tanben sonat popularament la mar Grana o lo Peugue en
Occitània, es un dels cinc oceans de la Tèrra. Es situat entre America a l'oèst
e Euròpa e Africa a l'èst.

L'ocean Atlantic ocupa una conca alargada en forma d'S espandida del nòrd al sud
e devesida en Atlantic nòrd e Atlantic sud pels corrents eqüatorials a una
latitud de 8° nòrd. L'Atlantic es ligat a l'ocean Pacific per l'ocean Artic al
nòrd e pel pas de Drake al sud, e tanben per un passatge artificial qu'es lo
Canal de Panamà entre l'America del Nòrd e l'America del Sud. A l'èst, la linha
que dessepara l'Atlantic de l'ocean Indian es lo meridian 20° èst. L'Atlantic es
despartit de l'Ocean Artic per una linha que va de Groenlàndia fins al nòrd de
Norvègia.

Cobrissent aproximativament 20% de la superficia terrèstra, l'ocean Atlantic es
lo segond per òrdre d'importància aprèp l'ocean Pacific. Ambe las seunas mars
adjacentas, ocupa una aira de 106 450 000 km2, e sens elas 82 362 000 km2.
L'aira de tèrra que drena a l'Atlantic es quatre còps aquela del Pacific o de
l'ocean Indian. Lo volum d'aiga es de 354 700 000 km3 ambe las seunas mars
adjacentas e 323 600 000 km3 sens elas. La prigondor mejana es de 3926 m. La
prigondor maximala es de 8605 m dins la fòssa de Puerto Rico.

-Mar Cariba -Mar Mediterranèa -Golf de Mexic -Mar Negra -Golf de Sant Laurenç
-Mar del Nòrd -Baia d'Hudson -Mar Baltica -Baia de Baffin -Mar de Barents -Mar
de Norvègia-Groenlàndia -Mar de Weddel

-Illas Svalbard o Spitsbergen -Groenlàndia -Islàndia -Fernando de Noronha
-Açòres -Madèira -Canàrias -Cap Verd -Bermudas -Índias Occidentalas -Ascencion
(illa) -Santa Elena -Tristan da Cunha -Falkland Malvinas -Georgia del Sud
-Cariba



https://oc.wikipedia.org/wiki/Ist%C3%B2ria

L'Istòria es la sciéncia qu'estúdia lo passat de las societats umanas. En
general, se considèra que l'Istòria comença amb l'invencion de l'escritura e que
los temps que la precedisson constituisson la Preïstòria. Longtemps los
istorians s'interessèron sonque a l'istòria politica qu'es lo raconte dels
eveniments, dels règnes, de las guèrras, etc... mas dempuèi lo sègle XIX e
subretot lo XX recèrcan totes los aspèctes del passat: istòria economica,
sociala, culturala, religiosa, de las mentalitats, de la vida correnta... Per
istòria (amb minuscula) se designa tanben lo passat de l'òme e mai lo passat en
general : l'istòria d'una familha, l'istòria d'un edifici... Lo tèrme d'istòria
designa tanben l'informacion scientifica del passat: per exemple, l'Istòria
Naturala, o l'Istòria Geologica de la Tèrra. L'Istòria, coma disciplina
intellectuala, fa pas partida de las sciéncias exactas senon de las sciéncias
socialas e umanas e mai de las sciéncias literàrias. L'istòria se diferéncia de
l'Arqueologia per sa referéncia essenciala a l'escritura.

Lo tèrme occitan istòria ven del latin historia, que significa 'narrativa',
'relat', e aquel del grèc antic ἱστορία 'historía', que significa "un
aprendissatge o coneissença pa travèrs l'investigacion, l'istòria, los registres
o la narrativa", del vèrb ἱστορεῖν historeîn 'recercar', e aqueste derivat de
ἵστωρ hístor 'sabent', 'testimòni' o 'jutge'.

L'Istoriografia, literalament, es l'escritura de l'istòria, e l'istoriograf es
aquel qu'escriu l'istòria. Lo nom Istoriografia designava originàriament
l'ensems de las òbras istoricas. Fins a la segonda mitat del sègle XX,
l'istoriografia preniá un caractèr nacional, pr'amor qu'ofrissiá un punt de
vista politic dels eveniments. Per exemple, es possible de citar l'istoriografia
bizantina de l'Edat Mejana e l'istoriografia franca, qu'ofrisson d'informacions
divergentas sul problèma de la brega suls imatges qu'opausèt la Glèisa romana e
la Glèisa bizantina pendent l'epòca de Carlesmanhe. Per extension,
l'istoriografia designa l'istòria de l'escritura de l'istòria. Per sorgir coma
especialitat de la disciplina istorica, los istorians fan de trabalhs sus
personatges celèbres. La majoritat dels istorians del sègle XX publiquèron
almens una òbra de caractèr istoriografic, generalament pendent la fasa finala
de lors activitats. L'istoriografia tracta amb los meteis problèmas que la
metodologia, mas l'enfocament de las questions es diferent: se pòt dire
esquematicament que la metodologia a coma fin l'estudi dels procediments de
trabalh dels istorians, mentre que l'istoriografia s'enfoca dins lo trabalh
final dels istorians. Fin finala, las conclusions dels estudis istoriografics
son, generalament, l'origina dels cambiaments metodologics.

Encara que l'istòria de la Tèrra comence amb la formacion geologica del glòbe
terrèstre e que l'istòria de l'umanitat comence amb l'aparicion del genre homo,
l'emplec del mot "Istòria" s'es limitat als periòdes coneguts a travèrs de fònts
escrichas. Los periòdes que n'avèm pas de registres escriches, son la Preïstòria
e la Protoistòria. Los periòdes de l'istòria son, convencionalament:



https://oc.wikipedia.org/wiki/Filipinas

Las Filipinas , o oficialament Republica de las Filipinas (Filipino: Republika
ng Pilipinas), son un estat sobeiran d'Asia del Sud-Èst situat a l'oèst de
l'Ocean Pacific. Lo gentilici es filipin -a.

Al nòrd l'Estreit de Luzon las separan de Taiwan. A l'oèst, la Mar de China
Meridionala las separan de Vietnam. Al sud oèst, la Mar de Sulu s'estend entre
lo país e l'illa de Bornèo, e al sud la Mar de las Celebas las separan de las
autras illas d'Indonesia. Son bordadas a l'èst per la Mar de las Filipinas. Sa
situacion dins la Cencha de fuòc del Pacific e son clima tropical fan que lo
país es expausats als tèrratrèms e a las tempèstas tropicalas mas portèron
tanben fòrças ressorsas naturalas e ne fan un dels airals pus rics en
biodiversitat al mond. Cobrissent aperaquí tres cent mila quilomètres carrats es
lo 73en estat pus estendut al mond e un archipèla de 7,107 illas, las Filipinas
se divisan en tres entitats geograficas: Luzon, Visayas, e Mindanao. La capitala
es Manila.

Amb una populacion de pus de 97 millions d'abitants en 2013, las Filipinas son
lo seten país pus poblat d'Asia e lo dotzen pus poblat al mond. I cal apondre
una populacion de 12 million de personas que vivon al delà de las mars. D'etnias
e culturas multiplas s'encontran a travèrs de las illas. A l'epòca preïstorica,
los negritos foguèron entre los primièrs abitants de l'archipèla. Foguèron
seguits d'èrsas successivas de poblants d'origina austranesiana que portèron amb
eles d'influéncias vengudas de las societats malaia, Indo, e islamicas. Un
negòci e un poblament chinés important introdusiguèron d'influéncias culturalas
chinesas que demoran encara uèi.

L'arribada de Ferrand Magellan en 1521 marquèt lo començament d'un periòde
d'interèsses e de colonizacion espanhòla. En 1543, l'explorador espanhòl Ruy
López de Villalobos nomenèt l'archipèla Las Islas Filipinas en onor de Felip II
d'Espanha. L'Empèri espanhòl comencèt lo poblament amb l'arribada de Miguel
López de Legazpi de Nòva Espanha (Mexic actual) en 1565 qu'establiguèt lo
primièr poblament espanhòl dins l'archipèla, que demorèt una colonia espanhòla
durant mai de 300 ans.

Los primièrs abitants del territòri de las Filipinas arribèron benlèu dins
l'illa de Palawan 50 000 ans ab. J.C. Lo primièr grop d'europèus qu'arribèt dins
l'archipèla foguèt l'expedicion del portugués Fernão de Magalhães al servici
d'Espanha. La colonizacion espanhòla comencèt durant lo govèrn del rei Felip II
d'Espanha. Lo conquistador Miguel López de Legazpi arribèt en 1565 a Cebu. La
capitala, Manila foguèt fondada en 1571.

Una revolucion que desirava l'independéncia filipina comencèt lo 17 de julhet de
1897 comandada pel general Emilio Aguinaldo, mas en 1898 comencèt una guèrra
entre Espanha e los Estats Units d'America. Coma resultat, Filipinas foguèron
ocupadas pels Estats Units en 1899, aprèp un cort periòde d'independéncia.

Durant la Segonda Guèrra Mondiala, Japon ocupèt militarament lo territòri
filipin, e los japonés foguèron forabandits solament en 1945. Lo 4 de julhet de
1946 las Filipinas se declarèron independentas dels Estats Units, amb Manuel
Acuña Roxas per president.

Las Filipinas son una republica presidenciala. Lo president es lo cap d'Estat e
tanben lo cap del govèrn. Es elegit per la populacion per un periòde de sièis
ans.

Lo Parlament (Kongreso ng̃ Pilipinas) se compausa de doas cambras: lo Senat, amb
24 membres elegits per un periòde de sièis ans, e l'Ostal dels Representants
(Kapulungán ng̃ mg̃a Kinatawán ng̃ Pilipinas), compausat de 235 membres elegits
per un periòde de tres ans.

Las Filipinas son constituidas d'un archipèla de 7107 illas, amb una superfícia
totala d'aperaquí 300 439 km2. Las illas s'estendon del nòrd cap al sud subre
1800km, e d’èst cap a l'oèst sus mai de 1 100 km. Son divisidas en tres grops :
Luzon (Regions I à V + NCR & CAR), que s'i tròba la capitala, Manila, las
Visayas (VI à VIII), e Mindanao (IX a XIII + ARMM). La màger part de las illas
montanhosas son cobèrtas de selvas tropicalas e d’origina volcanica coma
l’atestan los tèrratrems freqüents e la vintena de volcans en activitat coma
Pinatubo. L'archipèla es tanben somés als tifons del Pacific de l'oèst subretot
entre mai e octobre. Lo pòrt de Manila, sus l'illa de Luzon, es la capitala e la
segonda pus granda vila del país après Quezon City. Lo trescòl es lo mont Apo
subre l'illa de Mindanao, que s'enauça a 2954 mètres.

Aproximativament 81% dels filipins son catolics, 9% son seguidors d'altras
religions crestianas, e 5% son musulmans.



https://oc.wikipedia.org/wiki/Estat

L'estat es una dei formas d'organizacion politica e juridica d'una societat
(coma comunautat de ciutadans o de subjèctes) o d'un país. Foguèt precedit per
la Polis grèga, la res publica romana, lo Sant Empèri Roman Germanic... Es
delimitat per de frontieras territorialas qu'a l'interior sei leis s'aplican e
es constituit d'institucions per exercir autoritat e poder; la legitimitat
d'aquela autoritat repausa sus la sobeiranetat (dau pòble o de la nacion per
exemple).

Lo concèpte d'Estat varia segon leis autors; d'unei lo definisson coma un ensems
d'institucions que tenon autoritat e poder per establir lei nòrmas que regulan
una societat avent sobeiranetat intèrna e extèrna sus un territòri determinat.
Max Weber, en 1919, definís l'Estat coma una organizacion que reclama per se
meteissa, amb succès, lo "monopòli de la violéncia legitima"; segon eu, dintre
de l'Estat s'incluson d'institucions coma lei fòrças armadas, l'administracion
publica, lei tribunaus e la polícia; assumís tanben l'estat lei foncions de
defensa, govèrn, justícia, securitat, e lei relacions exterioras.

L'evolucion dau concèpte menèt au desvolopament de « l'Estat de drech » que
s'articula a l'entorn dau règne de la lei, de la division dei poders (executiu,
legislatiu, judiciari) e d'autrei foncions mai subtilas coma l'emission de sa
moneda pròpria.



https://oc.wikipedia.org/wiki/Cretac%C3%A8u

Eth cretacèu ei un periòde dera escala de temps geologic que va deth finau deth
periòde jurassic, hè 146 milions d'ans, enquiath principi deth periòde paleocèn,
hè 65,6 milions d'ans. Era fin deth cretacèu merca tanben eth limit enter es
eres deth mesozoïc e deth cenozoïc.

Coma damb periòdes geologics més vielhs, es capes malhocóses que definíssen eth
cretacèu son ben identificades més es donades exactes deth principi e final deth
periòde son incertes per quauques milions d'ans. Eth cretacèu e eth jurassic non
poden éster desseparats per cap d'escandiment o creishuda dera diuersitat.
Totun, era fin deth periòde qu'ei plan marcada, essent limitada per ua capa rica
en iridi trapada en tot eth Yucatan e eth golf de Mexic. Aguesta capa ei estat
datada a hè 65 milions d'ans. Aguesta patacada meteorica ei probaubament era
causa deth eveniment d'escandiment cretacèu-terciari. Eth cretacèu recebéc eth
son nom (dera paraula latina creta, que vole díder gis ) pes sues extensives
capes de gis que se trapen en eth cretacèu superior dera Grand Bretanha e era
Euròpa continentau pròche.

Pendent eth cretacèu, eth supercontinent dera Pangèa acabec de trincar-se enes
continents actuaus, maugrat que lors posicions eren plan diferenti aths actuaus.
Ena medida qu'eth Ocean Atlantic s'espandia e era Sud America deriuava tath
oèst, Gondwana se trincaua e medida qu'era Antartida e Austràlia se dessepararen
d'Africa, maugrat qu'era Índia e Madagascar demorauen adherits. Aguestes
divisions crearen longes sèrres sosmarines que levauen eth nivèu dera mar, eth
mar de Tetis, que contunhèc estrechant-se. I a de floriments importants deth
cretacèu en Nòrd-America, Euròpa e era China. Ena Índia actuau, ues capes
massisses de lava nomerades es trappes dau Decan foguèren depausades ena fin
deth cretacèu e principis deth paleocèn. Es climes eren cauds a ne tan sols es
regions polars non auien glaç de forma permanenta.

Apareisheren es Angiospèrmes totun qu'arribèren pas a èsser dominanti enquiath
fin deth periòde. Era lor evolucion damb era ajuda dera aparicion des abelhes ei
ua bona mostra d'era evolucion amassa. Es prumèrs agenti des arbres moderni,
includent-i es figuières, platanièrs e tolipièrs qu'apareisheren en eth
cretacèu. Ath medeish temps, quaques gimnospèrmes deth Mesozoic, coma adara es
pinhierats, contunharen de benanar maugrat qu'autes taissons coma adara es
bennettitales s'escandiren abantes dera fin deu periòde.

En Terra ferma, es mamifers eren enqüera ua petita part e menor dera fauna.
Aguesta era dominada peths reptils aracosaurians, especiaument peths dinosaures,
qu'auien arribat a lor zenit. Es pterosaures eren comuns a principis e miejans
deth cretacèu més a medida qu'eth cretacèu avancèt aueren de lutar contra era
competencia creishent dera radiacion adaptativa des audèths e en final del
periòde ja sonque existien dus familhes, autament especialades. Es jadiments de
Liaoning, ena formacion Chaomidianzi ena China, da ua enludida mostra dera vida
a principis deth cretacèu, ja qu'a restes meravelhosament conservades qu s'i
trapen e representen quauques tipus deth grop maniraptor que marca era
transicion dinosaure-audèth e destaquen pera preséncia de plumes parières a
peth. Pendent eth cretacèu, es insectes començaren a diversificar-se e es
hormigues, es termies e es parpalholes més vielhes apareisheren. Es afiats, es
llagostes e cynipidae tanben apareishen. Un aute insecte important
qu'evolucionéc foguèt era abelha ensocial, provocada pera ecologia e era
evolucion des plantes damb flors.

En es mars, i auien raias, lamies moderni e es teleosti comuns. Es reptils
marini includien es qu'arribaren a ésser ictiosaures en principis e miejans deth
cretacèu, plesiosaures pendent tot eth periòde e, fin-finau, es mosasaures. Es
baculids, ua forma damb casquelh plan long d'amonitas, benanauen en eth mar. Es
hesperornithiformes eren audèts marini cabussaires sense capacitat de vòl que
nadaven coma es gaviformes. Es foraminifers tanben benanaven. Eth cretacèu
tanben vedéc era aparicion des diatomees en es oceans (es d'aiga fresca
qu'apareishen pas enquiath Miocè).



https://oc.wikipedia.org/wiki/Cameron

Cameron es un estat del centre-oèst d'Africa. Confronta Nigèria a l'oèst, Chad
al nòrd-èst, Centreafrica a l'èst, la Republica Democratica de Còngo al sud-èst
e Gabon e la Guinèa Eqüatoriala al sud. Tocant las còstas, confronta l'ocean
Atlantic a l'oèst e lo lac Chad al nòrd.

Avans l'arribada deis Europèus, l'istòria de Cameron es fòrça mau coneguda en
causa de la manca de documents escrichs. L'arqueologia a mostrat l'existéncia
d'un poblament ancian e una influéncia dei reiaumes de Kanem au nòrd e de Bamum
a l'oèst. Pasmens, la seuva eqüatoriala, gaire favorabla a l'establiment
d'estructuras estatalas, arrestèt la progression d'aqueleis estats. En revènge,
favorizèron lo passatge de populacions mai ò mens nomadas qu'èran interessats
per lei pasturgatges dei regions montanhosas dau país. Ansin, s'i formèt de
comunautats agricòlas que venguèron pauc a pauc d'estats teocratics
(generalament musulmans ò pagans).

Lo litorau cameronés foguèt reconeguda per lei Portugués a partir de 1460.
Durant aquelei viatges, lo navegaire Fernando Poo donèt lo nom de « Rio dos
Camarões » (« Riu dei Cambaròt » en occitan) au riu Wouri que foguèt a l'origina
dau mòt « Cameron ». A partir dau sègle XVII, lo comèrci ambé leis Europèus
venguèt una activitat importanta e d'estats costiers se formèron a partir dei
revenguts eissits dei trafecs d'evòri e d'esclaus.

Lei Prussians desbarquèron en Cameron en 1860. En 1884, l'explorator Gustav
Nachtigal signèt de tractats de protectorats ambé divèrsei caps locaus e
Bismarck acceptèt de conquistar lo país après una revòuta indigèna. Un an pus
tard, d'acòrds ambé França e lo Reiaume Unit permetèron d'esboçar lei frontieras
de la colonia. Se lo rèi de Bamum chausiguèt de negociar, leis autrei sobeirans
locaus assaièron de resistir e la conquista alemanda foguèt violenta e lònga.
S'acabèt oficialament en 1905 mai de combats contunièron dins certanei regions
fins a 1914.

Consequéncia de la conquista malaisada, leis Alemands establiguèron un regime
d'administracion unicament dins lei regions meridionalas. Dins lo rèsta dau
país, laissèron en plaça lei captaus locaus. L'esplecha de la colonia se
concentrèt sus lei matèrias premieras : fusta e evòri dins lo sud-èst,
plantacions de cacau, de bananas ò de cafè dins lo centre e cauchó dins totei
lei regions propícias au desvolopament de plantacions d'eveas. Per fornir la man
d'òbra necessària au foncionament dei plantacions, utilizèron lo trabalh fòrçat.

En 1911, après d'acòrds ambé França, Cameron obtenguèt divèrsei territòris
qu'aumentèron sa superficia a l'oèst e que li donèron un accès dirèct au fluvi
Còngo. Tres ans pus tard, quand la Premiera Guèrra Mondiala comencèt, França e
lo Reiaume Unit l'ataquèron e l'ocupèron en 1916 en despiech de la resisténcia
acarnada dei tropas colonialas alemandas.

Après la guèrra, lo Cameron Alemand foguèt partejat entre França, que ne recebèt
la màger part (aperaquí 80%), e lo Reiaume Unit. La Societat dei Nacions
confirmèt aquela division en 1919 e donèt mandat ai dos país per administrar
Cameron. Aquel estatut particular empachèt l'integracion de jure de la region au
sen deis empèris coloniaus francés e britanics mai cambièt ren au foncionament
generau de la societat coloniala locala. Lei Francés contunièron lei projèctes
de desvolopament economic alemands e sostenguèron lei plantacions de cafè. Dins
la partida britanica, Londres autorizèt un retorn dei plantaires alemands dins
lo corrent deis annadas 1920.

Durant la Segonda Guèrra Mondiala, lo Cameron Francés imitèt l'Africa
Eqüatoriala Francesa e ralièt rapidament lei Fòrças Francesas Liuras. En 1946,
obtenguèt donc un estatut d'autonòmia similar ais autrei colonias francesas e
una vida politica locala apareguèt. Foguèt dominada per l'Union dei Populacions
de Cameron (UPC) de Ruben Um Nyobe qu'adoptèt una linha revolucionària. En 1955,
l'UPC foguèt donc dissòuta per leis autoritats francesas entraïnant una guèrra
saunosa (aperaquí 70 000 mòrts). Durèt fins au començament deis annadas 1960
maugrat l'execucion d'Um Nyobe per un comandò francés en 1958.

Dins la partida britanica de Cameron, leis autoritats capitèron de favorizar
l'integracion dei regions septentrionalas au sen de Nigèria. En revènge, dins lo
sud, se formèt pauc a pauc un corrent autonomista que s'organizèt en 1953 e
formèt lo Kamerun National Congress (KNC). Dirigit per Emmanuel Endeley,
obtenguèt la formacion d'una region autonòma en 1957. Pasmens, lo KNC se
devesiguèt rapidament e perdiguèt leis eleccions de 1959 ganhadas per lo Kamerun
National Democratic Party (KNDP) de John Ngu Foncha.

L'independéncia de Cameron foguèt l'acabament d'un procès que durèt de 1958 a
1961. Ahmadou Ahidjo ne foguèt la figura principala coma cap de l'Union
Cameronesa, formacion gropant lei moderats ostils a l'UPC. En 1960, venguèt lo
premier president dau Cameron independent mai deguèt faciar una resurgéncia de
la guerilha menada per l'UPC dins lei país bamilekes. Aquela segonda partida de
la guèrra còntra l'UPC durèt fins ais annadas 1970 e entraïnèt la mòrt de 10 000
a 20 000 personas.

En parallèl, lo Cameron Britanic s'orientèt tanben vèrs l'independéncia ambé la
fin dau periòde britanic en Nigèria. En 1961, lei Nacions Unidas i organizèron
de referendums d'autodetermincion. Lo nòrd, musulman, chausiguèt de far partida
de Nigèria e lo sud, crestian e animista, jonhèt lo Cameron independent que
venguèt una republica federala.

Ahmadou Ahidjo dirigiguèt lo Cameron independent de 1960 a 1982. Gràcias au
sostèn economic e militar de França, poguèt eliminar definitivament l'UPC e
instaurar un regime fòrça autoritari. D'efèct, durant leis eleccions de 1964,
refusèt de reconóisser la victòria de l'oposicion menada per Marguerite Mbida,
reprimiguèt leis esmogudas entraïnadas per son còp de fòrça e arrestèt plusors
oposants. Dos ans pus tard, son partit, l'Union Nacionala Cameronesa (UNC),
venguèt partit unic. En 1972, organizèt un referendum per far adoptar una novèla
constitucion que suprimiguèt la natura federala de l'Estat. Demissionèt en 1982
per de rasons desconegudas.

Ahmadou Ahidjo foguèt remplaçat per son Premier Ministre Paul Biya qu'ocupa
totjorn la presidéncia cameronesa a l'ora d'ara. En 1984, sei partisans
organizèron sensa succès un còp d'estat per tornar prendre lo poder. Ahidjo
foguèt condamnat a mòrt per contumàcia e moriguèt en exili en 1989. Après aquel
eveniment, Biya cambièt lei quadres dau partit unic que venguèt lo Rassemblament
Democratic dau Pòble Cameronés (RDPC) en 1985. Lo president capitèt tanben
d'obtenir lo raliment de certaneis adversaris de son predecessor.

Dins aquò, a partir de 1987, una crisi economica grèva entraïnèt una agitacion
permanenta dins lei vilas dau país. L'instauracion d'una democracia de façada
permetèt pas de resòuvre lo problema e de trèbols importants aguèron luòc en
1989 e en 1991. En 1992, una reeleccion fòrça contestada entraïnèt de
manifestacions fòrça importantas e l'estat d'urgéncia foguèt proclamat. Pasmens,
l'oposicion mau capitèt de s'unificar e Paul Biya poguèt ansin se mantenir
gràcias au contraròtle de l'aparelh d'Estat e a la perseguida de l'ajuda
francesa. Leis escrutinhs de 1997, de 2004 e de 2011 s'acabèron per de resultats
similars.



https://oc.wikipedia.org/wiki/Austr%C3%A0lia

Austràlia (oficialament Commonwealth of Australia) es un país que cobrís la mai
granda illa d'Oceania e l'illa de Tasmania. Los païses vesins son Indonesia,
Timòr Èst, Papoa-Nòva Guinèa, las Illas Salamon, Vanuatu, Nòva Caledònia e Nòva
Zelanda. Sa capitala es Canberra. Sa populacion es estimada a 21 300 000
estatjants. Lo Commonwealth d'Austràlia es una monarquia parlamentària e un sòci
del Commonwealth de las Nacions.

Lei traças umanas pus ancianas descubèrtas en Austràlia datan de 40 000 ans
(Mungo). Aqueleis abitants desvolopèron una cultura marcada per de pinturas
rupèstras e per l'usatge d'otís de pèira pauc sofisticats. Lei tecnicas de
fabricacion litica se melhorèron au millenari VIII av. JC e entraïnèron
finalament l'aparicion d'otís ambé de talhents liscs que son desconeguts dins lo
rèsta d'Oceania. Vèrs lo millenari I av. JC, l'agricultura apareguèt dins lei
regions drudas permetent l'aparicion de societats semisedentarizadas. En
revènge, dins lei regions mens favorablas, lei comunautats de caçaires
cuelheires contunièron de dominar.

Leis Europèus descurbiguèron Austràlia en 1605 (Willem Janszoon) dins l'encastre
de seis expedicions de reconóissença dei rotas maritimas d'Asia dau Sud-Èst.
Pasmens, la region semblava palunosa e leis indigèns fòrça ostils. En 1642,
l'explorator olandés Abel Tasman reconoguèt una partida dau litorau sud e donèt
son nom a l'illa que pòrta uei son nom. Dos ans pus tard, lo Francés
Melchisédech Thévenot cartografièt la còsta occidentala de l'illa. En revènge,
la partida orientala de l'illa foguèt pas explorada avans lo viatge de James
Cook en 1770. L'insularitat de Tasmania foguèt demostrada en 1798.

James Cook prenguèt oficialament possession de l'illa en 1770. Après la pèrda
dei Tretze Colonias d'America dau Nòrd, Anglatèrra i veguèt un relèu novèu de
son influéncia e una solucion practica per alunchar certanei presoniers deis
illas Britanicas. Ansin, en 1788, una colonia penitenciària foguèt fondada per
lo capitani Arthur Phillip a Port Jackson (uei Sydney). La penetracion vèrs
l'interior foguèt lenta e fins a 1827, Londres crenguèt que França poguèsse
desbarcar de colons e revendicar una partida de l'illa.

Au començament dau sègle XIX, lei premiers motons foguèron importats dins
l'illa. Venguèron rapidament lo còr d'una activitat importanta que causèt de
conflictes ambé lei cultivators e leis indigèns a prepaus dau partiment dei
tèrras agricòlas. De mai, a partir de 1851, de jaciments d'aur foguèron
descubèrts entraïnant l'arribada de miliers d'aventuriers e de minaires. Ansin,
se multipliquèron lei tusts ambé lei populacions aborigènas que foguèron
rebutadas per lei colons vèrs lei regions deserticas entraïnant un grand nombre
de victimas. En Tasmania, foguèron dirèctament exterminadas. Ansin, la
populacion aborigèna passèt d'aperaquí 500 000 individús en 1788 a 60 000 en
1920.

En parallèl dei combats còntra leis Aborigèns, l'exploracion de l'illa
contunièt. En 1830, l'estudi dau riu Murray per Charles Sturt permetèt de
comprendre lo foncionament dau ret idrografic australian. Puei, lei viatges
d'Edward John Eyre e de Ludwig Leichhardt permetèron de melhorar la conóissença
dei regions maritimas. En 1860-1862, leis expedicions Burke-Wills e Stuart
permetèron de traversar l'illa per lo premier còp e de descubrir lei regions
interioras. La construccion d'un ret telegrafic permetèt de contuniar aquel
estudi e de facilitar lei comunicacions entre lei diferentei vilas.

A partir deis annadas 1820, leis implantacions britanicas se multipliquèron en
Austràlia. Formèron de colonias distintas : Austràlia-Occidentala organizada a
partir de grands domenis en 1829, Austràlia-Meridionala en 1837 que decidèt de
seguir lei principis de la Societat de colonizacion d'Edward Gibbon Wakefield
(familha, morala, liberalisme), Victòria en 1851 e Queensland en 1859. En 1840,
s'arrestèron lei desportacions de presoniers mai l'imigracion, encoratjada per
la descubèrta d'aur, sostenguèt la creissença de la populacion. En 1880,
Austràlia teniá 2,3 milions d'abitants.

En parallèl, cada colonia recebèt d'estatuts autonòms basat sus un regime
parlamentari pròche d'aqueu dau Reiaume Unit. A partir de 1880, lei colons
comencèron de s'inquietar deis ambicions francoalemandas en Oceania e de
l'imigracion asiatica. De 1885 a 1900, una federacion australiana foguèt ansin
pauc a pauc mesa en plaça entraïnant la naissença dau Commonwealth d'Austràlia
lo 1èr de genier de 1901. Cada estat i gardèt una autonòmia importanta.

Pasmens, a partir de 1911, lo poder comencèt d'aquistar una importància novèla e
instaurèt d'impòsts relativament importants per dotar l'illa de fòrças armadas
modèrnas e provesir d'avantatges sociaus a la populacion blanca. En mai d'aquò,
una lei sus l'imigracion adoptada en 1901 la limitèt ai populacions europèas en
causa de la necessitat d'èsser capable de capitar una dictada de 50 mòts dins
una lenga europèa.

En despiech de la formacion dau Commonwealth en 1901, l'afiermacion de
l'independéncia australiana foguèt lònga e lo govèrn alinhèt sa politica
exteriora sus Londres fins a la Segonda Guèrra Mondiala. Ansin, Austràlia
participèt massissament au premier conflicte mondiau en mobilizant 330 000
volontaris (59 000 tuats). A la Conferéncia de Versalhas en 1919, lo país
obtenguèt una partida dei colonias alemandas de l'Ocean Pacific.

Leis annadas 1920 foguèron dominadas per lo partit nacionalista. En 1927,
installèt la capitala federala a Canberra. Puei, perdiguèt lo poder au profiech
dei trabalhistas après la crisi economica de 1929. Pasmens, adoptèron una
politica d'austeritat qu'agravèt la situacion. Ansin, Austràlia conoguèt un
periòde malaisat fins a l'adopcion d'un plan de rearmament a la fin deis annadas
1930 per faciar l'expansionisme japonés.

Canberra declarèt la guèrra an Alemanha en 1939 e mandèt un còrs expedicionari
en Euròpa en 1940 per ajudar lei Britanics. Pasmens, a partir de la fin de 1941,
lo país deguèt sustot s'aparar còntra Japon. D'efèct, lei Japonés bombardèron
Darwin en febrier de 1942 e desbarquèron en Nòva Guinèa e dins leis illas
Salomon. Durant la seguida dau conflicte, Austràlia se raprochèt donc deis
Estats Units d'America que participèron activament a la defensa de l'illa durant
la batalha de la Mar de Coralh e la campanha deis Illas Salamon.

En causa de la guèrra, lei govèrns trabalhistas de John Curtin (1941-1945) e de
Ben Chifley (1945-1949) adoptèron una organizacion economica fòrça dirigista.
Pasmens, dins l'encastre de la Guèrra Freja naissenta, aquela politica se turtèt
ai criticas deis anticomunistas. Leis eleccions de 1949 foguèron donc ganhadas
per lei conservators que gardèron lo poder fins au començament deis annadas
1970. En despiech de recessions en 1952 e en 1959, lo país conoguèt una
importanta creissença economica marcada per l'esplecha dei ressorsas naturalas e
lo sostèn ais investiments estrangiers (principalament estatsunidencs e japonés)
dins l'industria. Ansin, se l'agricultura gardèt un ròtle non negligible dins
l'economia australiana, son importància comencèt de demenir. Per sostenir aqueu
desvolopament, l'imigracion blanca e europèa foguèt encoratjada ambé mai de
100 000 arribants anuaus entre 1945 e 1972. En revènge, leis imigrants asiatics
e leis Aborigèns foguèron mantenguts en despart.

Durant aqueu periòde, Austràlia participèt activament a la Guèrra Freja e
sostenguèt la politica de Washington en Asia dau Sud-Èst e dins lo Pacific Sud.
De còrs expedicionaris foguèron donc mandats en Corèa (17 000 òmes, 339 tuats) e
en Vietnam (61 000 òmes, 521 tuats) per i renfòrçar lei fòrças estatsunidencas.
En parallèl, Canberra participèt a la formacion d'alianças anticomunistas coma
l'Organizacion de l'Asia dau Sud-Èst.

Dins lo corrent deis annadas 1970, Austràlia conoguèt de crisis economicas e
socialas. Premier, leis Aborigèns comencèron de s'organizar d'un biais eficaç
per defendre sa cultura e sei proprietats (especialament dins lei regions
minieras). En 1967, avián obtengut la creacion d'un ministèri especiau. Puei,
après la victòria dei trabalhistas en 1972, obtenguèron contentament sus una
partida de sei revendicacions coma l'establiment d'un contraròtle indigèn dei
resèrvas. Pasmens, a la prima de 1979, de manifestacions aborigènas novèlas
aguèron luòc dins la capitala.

Lei trabalhistas tenguèron lo poder de 1972 a 1975 dins un contèxte de crisi
(inflacion, aumentacion dau caumatge, demenicion deis exportacions de lana...).
Reconoguèron la China Populara e lo Vietnam dau Nòrd e donèron un estatut
d'autonòmia a Nòva Guinèa. Pasmens, se turtèron a l'oposicion dau Senat per
menar mai de reformas. En mai d'aquò, mau capitèron de redreiçar la situacion
economica. Ansin, perdiguèron lei legislativas d'octòbre de 1975 còntra una
coalicion dei liberaus e dei conservators. Pasmens, la situacion contunièt de se
desgradar.

En 1983, foguèt elegit lo trabalhista Bob Hawke que gardèt lo poder fins a 1991.
Comencèt de liberalizar l'economia ambé plusors privatizacions e de suprimir
plusors drechs dei trabalhaires. Adoptèt tanben una politica d'austeritat.
Foguèt remplaçat per son adjonch Paul John Keating que deguèt faciar una
recession importanta. Renforcèt la relacion ambé leis Estats Units d'America,
desvolopèt lei relacions de cooperacion ambé leis estats d'Asia dau Sud-Èst e
contentèt certanei revendicacions aborigènas regardant la proprietat de certanei
tèrras.

En 1996, una coalicion nacionala liberala prenguèt lo poder ambé John Howard,
Premier Ministre durant onze ans. Pròche de George W. Bush, adoptèt una politica
liberala e isolacionista mai sostenguèt lei guèrras estatsunidencas dau periòde
en Afganistan e en Iraq. Pasmens, de resultats economics mitigats e l'oposicion
a de lèis jutjadas tròp desfavorablas ai trabalhaires minèron la popularitat dau
govèrn.

Lei trabalhistas de Kevin Rudd ganhèron donc largament leis eleccions de
novembre de 2007 amb un programa basat sus de preocupacions environamentalas e
socialas. Pasmens, tocada per la crisi economia de 2008 (en despiech dau
desvolopament dei cambis ambé China, l'economia australiana conoguèt una crisi
novèla e Kevin Rudd quitèt lo poder en 2010. Foguèt remplaçada per Julia Gillard
que poguèt solament comptar amb un govèrn minoritari. Pasmens, durant son
periòde, la situacion economica comencèt de se melhorar. Après un brèu retorn de
Kevin Rudd en 2013, lei conservators tornèron prendre la direccion dau país ambé
Tony Abbott que perdiguèt sa majoritat en 2015. Malcolm Turnbull li succediguèt.

La Comunautat d'Austràlia es una monarquia constitucionala e a un sistèma de
govèrn parlamentari. La Reina Elisabèt II del Reialme Unit es a l'ora d'ara lo
cap de l'Estat australian e utiliza lo títol formal de Reina d'Austràlia, en
complint un ròtle diferent al qu'exercís en d'autres renhes del Commonwealth. Es
representada pel Governador General d'Austràlia al nivèl federal e pel
governador de cada estat. E mai se la constitucion conferís de largs poders
executius al Governador General (Peter Cosgrove), lor mesa en practica es menada
a tèrme generalament sonque amb l'assisténcia del Primièr ministre.

Austràlia es l'unic país qu'ocupa un continent entièr e es lo seisen del mond
per la superfícia. Es entornejat per las aigas de l'Ocean Pacific, de la Mar
d'Arafura, de l'Ocean Indian e de l'Ocean Austral. La Granda Barrièra de Coralh,
amb 2000 km de longor e una largor entre 100 e 300 km, constituís la màger del
mond, e daissa al nòrd-oèst del país una granda quantitat d'illas. En çò que
pertòca lo relèu, Austràlia ocupa una de las massas continentalas pus ancianas e
mens *anautitas de la planeta. Lo sieu ponch culminant es la Montanha Kosciuszko
amb 2228 m d'altitud e se plaça entre Nòva Galas del Sud e Victòria.

Los 7 686 850 km² de superfícia d'Austràlia se tròban en la Placa
Indoaustraliana. Entornejada pels oceans Indian, Glacial Antartic e Pacific, es
separada d'Asia per las mars d'Arafura e de Timòr. Austràlia a una linha
costièra de 25 760 km e reclama una larga zòna economica exclusiva de
8 148 250 km². Aquesta zòna d'exclusivitat economica inclutz pas lo Territòri
Antartic Australian.

Durant los darrièrs 50 ans, la cultura australiana es estat fòrtament influida
per la cultura populara nòrd-americana (particularament en la television e lo
cinèma), per l'immigracion a granda escala de païses pas anglofòns e pels païses
asiatics vesins. La vigor e l'originalitat de las arts australianas - filmes,
opèra, musica, pintura, teatre, danças e arts manualas - an obtengut
reconeissença internacionala.

Austràlia a una longa istòria en çò referent a las arts visualas que comença amb
las pinturas rupestras realizadas pels indigènas. Dempuèi los tempses de
l'assentament europèu lo païsatge australian es estat un tèma comun en l'art
nacional, çò que se fa evident en los trabalhs de Arthur Streeton, Arthur Boyd e
Albert Namatjira, entre d'autres. Las tradicions dels aborigèns son transmesas
majoritàriament en forma orala (tradicion orala) e son fòrça ligadas a de
ceremònias e a d'istòrias de sa mitologia. La musica aborigèna, las danças e
l'art aborigèn an una notabla influéncia en las arts scenicas e visualas de
l'Austràlia contemporanèa. La nacion possedís una tradicion activa de musica,
balet e teatre; fòrça de las companhiás d'arts scenicas recebon de fons publics
a travèrs del Conselh Australian per las Arts. Existís una orquèstra dins cada
vila principala, e una companhiá d'opèra nacional, l'Opèra d'Australia,
qu'aqueriguèt importància mercé a la cantaira d'opèra Joan Sutherland. La musica
d'Austràlia inclutz la musica classica, lo jazz e fòrça autres genres de musica
populara.



https://oc.wikipedia.org/wiki/Africa

Africa es un continent que representa 6% de la superficia terrèstra e 20,3% dei
tèrras continentalas amb una superficia de 30 415 873 km². Si situa au sud
d'Euròpa e au sud-oèst d'Asia e es enviroutada per la Mar Mediterranèa au nòrd,
la Mar Roja au nòrd-èst, l'Ocean Atlantic a l'oèst e l'Ocean Indian a l'èst. En
2013, sa populacion èra de 1,110 miliards d'abitants, ço que representava mai de
15% de la populacion mondiala. Es compausat de 54 estats internacionalament
reconeguts.

Lei relèus pus frequents sus lo continent african son lei plans d'altitud e lei
montanhas. Lo sud e l'èst d'Africa son ansin dominats per de plans que l'altitud
mejana es egala a 1 000 m e es rarament inferiora a 600 m. Dins certanei
regions, en particular dins lo sud dau continent, la transicion entre aqueu plan
e l'ocean es fòrça rapida e forma de còps de bauç d'una autor superiora a 1 000
m. Dins la partida orientala dau continent, aqueu plan fa partida de la region
dau Rift African qu'es una dorsala continentala que va d'Eritrèa a Moçambic. Sa
region centrala, dicha region dei Grands Lacs, es ocupada per una tièra de lacs
d'una talha importanta. Lei principaus son lo lac Victòria, lo lac Malawi, lo
lac Tanganika, lo lac Kivu, lo lac Albèrt e lo lac Aidoard. Au nòrd d'aquelei
lacs, la region etiopiana dau plan d'altitud african presenta l'altitud mejana
pus auta dau continent ambé de zònas rarament en dessota de 1 500 m. Existisse
tanben de lacs permanents dins aquela region dau plan mai son pus pichons que
lei Grands Lacs centraus. La region dau Rift es caracterizada per un volcanisme
actiu generalament de tipe efusiu.

Existisse divèrsei regions de montanhas. Lei pus importantas son generalament
d'origina volcanica mai d'excepcions existisson coma l'Atlàs. La cima pus auta
dau continent es lo mont Kilimanjaro (5 892 m) qu'es un volcan amorçat. Franc
dei montanhas de l'Atlàs e dau mont Cameron, lei montanhas d'una altitud
superioras a 4 000 m si situan lòng dau Rift, en particular a l'entorn dei
Grands Lacs e sus lo plan etiopian. Pasmens, entre lei massís montanhós african,
si fau tanben nòtar l'existéncia de montanhas de 3 000 m d'altitud en Sud-Africa
e dins lo Sahara. De mai, la region dau Golf de Guinèa a unei regions
montanhosas que l'altitud maximala varia entre 1 800 e 2 400 m.

Lei plans africans son situats lòng dau litorau, dins lo desèrt de Sahara e dins
certanei bacins idrografics, magerament au nòrd e a l'oèst dau continent.
L'idrografia africana es dominada per quatre fluvis majors que son Nil, Nigèr,
Còngo, Zambèzi e per l'influéncia de Sahara que limitèt la preséncia de rius
importants (levat Nil) dins la màger part dau nòrd dau continent. Lo bacin de
Nil s'estend sus lo nòrd-èst dau continent e va d'Egipte a una partida de la
region dei Grands Lacs e dau plan etiopian. La longor totala de Nil es estimada
entre 6 400 e 6 700 km e es donc lo fluvi pus lòng amb Amazonas. Lo bacin de
Nigèr si situa dins l'oèst de Sodan. Constituisse un plan agricòla fòrça
important dins la region dau Golf de Guinèa. Lo bacin de Còngo si situa en
Africa Centrala dins una region eqütoriala a l'oèst dei Grands Lacs. Ansin, es
fòrça similar a l'Amazonas e son debit es lo segond pus important mesurat per
lei rius terrèstres. Enfin, lo bacin de Zambèzi si situa au sud-oèst dau
continent. L'i format un plan litorau dins la region de Moçambic.

En fòra d'aquelei bacins majors, existisse tanben dos bacins de remarca a
l'entorn dau lac Chad, situat au sud de Sahara, e dins la region dau dèlta de
l'Okavango, situat au centre dau plan d'altitud sud. Aquelei bacins son de
bacins interiors que son pas liats a l'ocean (ò fòrça pauc per l'Okavango).

Lo clima sus lo continent african es magerament determinat per tres factors
principaus que son la temperatura mejana, lo nivèu mejan dei precipitacions e lo
regime dei vents. Coma Africa si situa quasi totalament dins la zòna
intertropicala, lei variacions de temperatura son generalament limitadas,
compres netre lei sasons pus caudas e pus frejas. Se pòu donc destriar unei
faissas caracterizadas per sa temperatura :

Lei variacions de precipitacions entre lei regions son fòrça importantas e
representan lo factor climatic principau bòrd que la temperatura evoluciona pauc
dins lo corrent de l'annada. Doas regions (Sahara e Kalahari) si caracterizan
per la quasi abséncia de precipitacions e son donc deserticas. Dins la region
tropicala, lei precipitacions son pus importantas lòng dau litorau de l'Ocean
Atlantic e lo maximom es enregistrat dins la region dau mont Cameron ambé 9 991
mm. La ò lei sasons umidas varian segon l'endrech. Lòng de l'eqüator, i a sovent
doas sasons umidas e doas sasons secas. Se pòu tanben trobar una sason fòrça
umida. Pasmens, dins la màger part de la zòna, lei precipitacions son
concentradas dins lo corrent de l'estiu qu'es la sason umida.

Enfin, lei vents an una importància gròssa dins lei regions deserticas ò vesinas
e dins lei regions lòng de l'Ocean Indian. Dins lei premierei, de vents d'ivèrn
son la fònt d'un desplaçament important de poussa dempuei lo desèrt. Aquela
poussa pòu viatjar en direccion de regions fòrça alunchadas coma va mòstra
l'exemple de Siròc que va dau Sahara fins au sud d'Euròpa. Sus lei costats
sud-èst e èst, lei vents son a l'origina dau fenomèn de mosson e de l'arribada
de ciclons tropicaus.

Aquela aumentacion de populacion renforcèt tanben l'urbanisme e la talha dei
vilas africanas. Per exemple, en 1960, solament doas vilas (Lo Cairo e
Johannesburg) passan un milion d'abitant còntra 57 en 2009. Lei cinc vilas pus
importantas en 2010 èran Kinshasa (13,9 milions d'abitants), Lo Cairo (12,5),
Lagos (10,8), Khartoum (5,2) e Luanda (4,8). Lei país pus poblat en 2013 èran
Nigèria (177 milions d'abitants), Etiopia (86,5), Egipte (84,6), Republica
Democratica de Còngo (74,6) e Sud-Africa (53,0).

Existisse tres zònas principalas de reparticion dei religions sus lo continent.
Cada zòna es dominada per l'islam au nòrd, lo cristianisme au sud ò per de
religions animistas originàrias d'Africa dins certanei regions centralas.
Pasmens, l'islam e lo cristianisme son generalament influenciats per de rites
locaus e forman donc de sincretismes mai ò mens « africanizats ».

Lo cristianisme apareguèt en Africa au sègle I durant lei regions mediterranèas
de l'Empèri Roman. S'estendèt en fòra de l'Empèri a partir dau sègle IV en
direccion de l'Africa de l'Èst, especialament sus lei territòris dau Sodan e de
l'Etiopia modèrnes. Après una pausa lònga, l'expansion dau cristianisme tornèt
començat au sègle XV gràcias ai premiereis installacions e missions de colons
europèus. Dins certanei cas coma lo reiuame de Kongo, la conversion foguèt
volontària e pacifica. Pasmens, dins la màger part, lei tropas militaras e lei
missionaris europèus avancèron d'un biais simultanèu. A la fin dau sègle XIX, la
colonizacion quasi totala d'Africa entraïnèt donc l'aparicion dau cristianisme
dins totei lei regions dau continent. Si l'islam resistèt au nòrd, lei regions e
orientalas son a l'ora d'ara magerament cristianas. Dins aquò, en causa de
l'origina diferenta dei poissanças imperialas europèas, divèrsei menas de
cristianisme existisson en Africa e lo catolicisme es la religion de solament
22% de la populacion còntra 36% en favor dau protestantisme e 4% per leis autrei
glèisas.

L'islam apareguèt en Africa au sègle VII gràcias ai marchands arabis que
venguèron dins lo nòrd dau continent après sa conquista militara. Coma lo
cristanisme, sa difusion foguèt militara ò volontària. En particular,
l'influéncia dei marchands musulmans dau Sahara foguèt fòrça importanta per
difusar l'islam dins leis estats africans situats au sud dau desèrt a partir dau
sègle VIII. Aquela difusion resistèt a la dominacion coloniala deis Europèus
cristians e, a l'ora d'ara, l'islam (subretot sunita) es la religion de 30% de
la populacion.

D'estats organizats apareguèron en Africa tre l'Antiquitat Auta dins la valada
de Nil, en Africa dau Nòrd e dins la region dei montanhas etiopianas. Egipte
capitèt de resistir a mai d'una invasion (Pòbles de la Mar, Assirians...) mai
Egipte foguèt finalament conquistada en -332 per lei Grècs d'Alexandre lo Grand.
L'i fondèron la dinastia ptolemaïca que demorèt independenta fins a la conquista
romana en -30. En Africa dau Nòrd, l'estat pus important de la region foguèt
aqueu de Cartage fondat vèrs la fin dau sègle IX avC per de Fenicians. Dominèt
la Mar Mediterranèa Occidentala fins ai guèrras punicas còntra Roma que si
finiguèron per la conquista romana de la vila e sa destruccion en -146. Ansin,
l'Empèri Roman s'estendèt lòng dei ribas mediterranèas d'Africa fins a son
afondrament. Dins lei regions bizantinas, aquela possession demorèt fins a la
conquista aràbia au sègle VII. Lei preséncias romanas e bizantinas aguèron per
consequéncia importanta de permetre l'expansion de la religion crestiana dins
lei vilas au sègle II puei dins lei zònas ruralas ai sègles III-IV.

En fòra de l'Egipte antica, d'autreis estats si desvolopèron dins la valada de
Nil sus lo territòri dau Sodan contemporanèu. Ansin, divèrseis estats si
succediguèron en Nubia que lo pus famós es lo reiaume de Meroe. Enfin, en
Etiopia, lei plans d'altitud permetèron la formacion d'uneis estats a partir de
la fin dau milleni II avC. Formèron de principats pichons fins a l'unificacion
de la màger part de la region per lo reiaume d'Axom a partir dau sègle I. Au
sègle IV, lo comèrci dins la Mar Roja l'i permetèt l'introduccion dau
crestianisme.

L'afondrament de l'Empèri Roman d'Occident a partir de 406 entraïnèt la
disparicion de la dominacion romana sus lei ribas dau nòrd-oèst d'Africa. En
plaça, si formèt de principats berbèrs e lo reiaume dei Vandals que sa capitala
èra Cartage. En 533-534, lei Bizantins ataquèron aqueu reiaume e va conquistèron
permetent de restablir la dominacion romana dins la region. Pasmens, lei
províncias africanas de l'Empèri Bizantin venguèron la buta deis invasions
aràbias a partir de la fin deis annadas 630. Leis envaïsseires progressèron lòng
dei ribas mediterranèas per ocupar lo litorau fins a l'Ocean Atlantic a la fin
dau sègle VII. Lei Bizantins perdèron lo contraròtle de la region. Lei tribús
berbèras s'islamizèron mai refusèron l'autoritat aràbia e si revoutèron
regularament. Pasmens, ai sègles VII-VIII, lei califas omeias puei abbassidas
èran pron poderós per reprimir d'insureccions ò s'assegurar de la fidelitat dei
caps locaus.

Dins la valada mejana de Nil, tres estats (Nobatia, Makuria e Alodia)
succediguèron au reiaume de Meroe disparegut per de rasons mau conegudas ai
sègles III-IV. Lo crestianisme l'i arribèt au sègle VI dempuei l'Empèri Bizantin
e , a la fin dau sègle VII, Makuria e Nobatia fusionèron per formar lo reiaume
de Nubia. En Etiopia, lo reiaume d'Axom perdèt sei posicions comercialas dins la
Mar Roja après una desfacha còntra leis Arabis. Leis ambicions etiopianas si
dirigèron alora vèrs lo sud onte lo reiaume s'estendèt pauc a pauc.

Enfin, si formèt lei premiereis estats de l'Africa Occidentala ambé l'aparicion
de Ghana vèrs 700 e aquela de Takrur vèrs 800 entre lei rius Nigèr e Senegal.
Aquela formacion foguèt probablament favorizada per l'aumentacion dau comèrci,
fòrça vièlh, a travèrs lo Sahara Occidentau e per l'existéncia de societats
localas desvolopadas mestrejant l'utilizacion de fèrre dempuei lo sègle IV avC .

L'unitat dau monde musulman resistèt solament quauquei generacions ai distàncias
importantas dau Califat e ais ambicions de dinastias localas. A la fin dau sègle
IX, sa division èra ja avançada après la fondacion d'unei dinastias
independentas dins la region de Magrèb. Puei, au sègle X, lei Fatimidas
prenguèron lo poder en Egipte e au sègle XI, leis Almoravides ataquèron Ghana e
conquistèron una partida dau nòrd-oèst d'Africa. Totjorn au sègle XI, una tribú
aràbia nomada, lei Beni Hilal, s'installèron dins lo Magrèb Orientau e l'i
fondèron unei principats.

Durant aqueu periòde, l'islam, d'ara endavant ben implantat lòng dei regions
mediterranèas, aprofichèt lo desvolopament dei cambis comerciaus entre lo nòrd e
lo centre d'Africa per s'estendre vèrs lo sud. En particular, lei rèis dau
Reiaume de Kanem, estat centrat sus lo lac Chad, adoptèron l'islam au sègle XI.
De mai, si desvolopèt tanben de cambis comerciaus lòng dei ribas d'Africa
Orientala a l'iniciativa de marchands musulmans que fondèron de vilas marchandas
maritimas coma Sofala ò Zanzibar.

Au començament dau sègle XII, si formèt a partir de tribús berbèras lo movement
religiós deis Almohades que capitèt d'eliminar leis Almoravides e conquistèt
tanben lei regions musulmanas de la Peninsula Iberica. Pasmens, aquel empèri èra
fragil e lei desfachas militaras còntra lei crestians entraïnèron sa dislocacion
e son remplaçament per lei dinastias marinida, zianida e hafsida au sègle XIII.
En Egipte, lei Fatimidas en declin foguèron plaçats sota la proteccion de la
dinastia zenguida e rapidament eliminats. A la mòrt de Nur al-Din, a region
passèt sota lo contraròtle de Saladin e de la dinastia aiobida.

Durant aqueu periòde, lo centre d'Africa foguèt dominat per l'Empèri de Mali,
format au sègle XIII, que dominava la region gràcias a son contraròtle sus lei
cambis comerciaus ambé lo nòrd dau continent. Pasmens, aquel empèri èra pas
l'unic estat de la region car lo Reiaume de Kanem contunièt son existéncia a
l'entorn dau lac Chad. De mai, apareguèron lei ciutats-estats haoussas entre lo
riu Nigèr e lo lac Chad. Au sud, lei civilizacions yoruba e igbo-ukwu fondèron
d'estats poderós que son totjorn mau coneguts.

En Africa Orientala, la disparicion dau reiaume d'Axom au sègle XI entraïnèt
l'emergéncia d'Etiopia que foguèt unificada de 1130 a 1270 per la dinastia dei
Zagüe. Estat crestian, Etiopia foguèt en lucha ambé leis estats musulmans de la
region coma lo reiaume d'Adel. Enfin, lo comèrci maritim lòng de la costat
orientala renforcèt la poissança dei vilas marchandas de la region e favorizèt
la formacion de reiaumes interiors importants coma aqueu de Grand Zimbabwe
fondat gràcias ai revenguts dau comèrci d'aur.

Leis estats africans pus poderós dau periòde medievau conoguèron de crisis
importantas a partir de la fin dau sègle XV. Dins la partida occidentala dau
continent, l'Empèri Malian declinèt e, a partir de 1493, l'Empèri Songai venguèt
la poissança dominanta de la region. Lei jaciments d'aur e lo comèrci dins lo
desèrt de Sahara demorèron la fònt de sa prosperitat. Menaçat d'invasion vèrs
1395, lo reiaume de Kanem conoguèt tanben un periòde d'agitacion e de declin.
Una partida de son aristocràcia creèt lo reiaume de Borno a l'oèst dau lac Chad.
Capitèt de conquistar la region de Kanem au sègle XVI entraïnant la fondacion
dau reiaume de Kanem Borno. Enfin, entre lo riu Nigèr e l'Ocean Atlantic,
divèrseis estats apareguèron ò si renforcèron a l'entorn dei vilas d'Oyo, d'Ife
e de Benin.

En Egipte, lo Sultanat Mameloc declinèt tanben au sègle XV e foguèt finalament
destruchs per l'Empèri Otoman en 1517. Leis armadas otomanas conquistèron e
annexèron Egipte. Au sud d'aquela region, la vau mejana de Nil foguèt ocupada
per lo Reiaume Funj fondat en 1504 que remplacèt lo reiaume d'Alodia disparegut
dins de circonstàncias mau conegudas vèrs la fin dau sègle XV. La dinastia au
poder venguèt musulmana en 1523 e l'estat s'islamizèt e s'arabizèt pauc a pauc.
Enfin, dins la mitat sud dau continent, l'estat dau Grand Zimbabwe foguèt
remplaçat per aqueu de Mutapa durant la premiera mitat dau sègle XV.

En fòra d'aqueleis evolucions intèrnas, acomencèt tanben lei premiereis
installacions europèas au nòrd dau continent, dins lo golf de Guinèa e lòng dei
costats orientalas. Leis Espanhòus si limitèron a d'invasions de pòrts de Magrèb
coma Oran. En revènge, lei Portugués conquistèron ò creèron de pòrts e de fòrts
lòng de la rota maritima vèrs lo continent asiatic.

Leis estats africans de la fin de l’Edat Mejana conoguèron de transformacions
importantas au començament dau periòde modèrn en causa dau declin d’estats
ancians, de l’extension deis invasions europèus e de l’expansion dau comèrci
d’esclaus a l’iniciativa dei marchands europèus.

La region de Magrèb foguèt la fònt de cambiaments importants dins lo nòrd e
l’èst dau continent. D’efèct, au sègle XVI, s’impausèt au Marròc una dinastia
novèla, aquela dei Saadians, que foguèt remplaçada au sègle XVII per la dinastia
actuala deis Alaoitas. Totjorn au sègle XVI, una expedicion millitara organizada
per Marròc entraïnèt la disparicion de l’Empèri Songai en 1591. Leis autrei
regions dau nòrd d’Africa foguèron ocupadas per l’Empèri Otoman e organizada
segon tres regéncias basadas a Argièr, Tunis e Tripòl.

Lo centre d’Africa, en particular lei ciutats haossas e lo reiaume de Borno,
aprofichèt la disparicion de l’Empèri Songai per renfòrçar son influéncia sus lo
comèrci ambé lei regions mediterranèas. Si formèron tanben dos estats novèus :
Oaddaï e Darfor.

Dins lo sud dau continent, la situacion èra variada. Lei reiaumes pròches
l’ocean intrèron en declin e foguèron somes a l’influéncia dei Portugués coma lo
reiaume de Congo e mai d’una ciutat marchanda lòng de la costat indiana.
Pasmens, a l’interior dau continent, apareguèron divèrsei reiaumes dins la
region dei Grands Lacs e tanben lòng dau riu Còngo.

Portugal èra lo país pus actiu per conquistar de territòris e fondar de fòrts
per establir de liames comerciaus ambé d’estats africans ò en direccion d’Asia.
Vèrs 1700, ocupavan de vilas en Marròc, dins lo Golf de Guinèa e lòng de la
costat orientala dau continent (Sofala, Moçambic, Kilwa, Zanzibar, Mombasa).
Pasmens, perdèron Zanzibar e Mombasa vèrs la fin dau sègle au profiech dau
sultanat d’Oman. En fòra dei Portugués, leis Olandés, lei Francés e leis Anglés
participèron a la conquista e a la fondacion de vilas lòng dei costats. En
particular, lei Francés s’installèron au Senegal e leis Olandés en Africa dau
Sud ont foguèt fondada la colonia dau Cap.

L’arribada deis Europèus sus lo continent african entraïnèt un desvolopament
fòrça important dau comèrci d’esclaus negres a partir de la segonda mitat dau
sègle XV. Aquela mena d’esclavatgisme èra ja conegut sus lo continent african
dempuei l’introduccion dau crestianisme mai demorèt limitada dins lo corrent de
l’existéncia de l’Empèri Roman. Conoguèt un premier vam après l’introduccion de
l’islam dins lo nòrd d’Africa ai sègles VIII-IX. D’estats, coma lo Califat
Fatimida, formèron d’unitats militaras d’elèit formada solament de soudats
esclaus negres. Dins aquò, lei besonhs europèus de man d’òbra dins lei colonias
americanas modifiquèron prefondament aquelei cambis en causa de l’importància
novèla dau nombre d’esclaus necessaris. Ansin, aquò entraïnèt una division
economica novèla au sen dau continent entre estats au contact dei marchands
europèus per li vendre de presoniers coma esclaus e estats interiors que
venguèron la buta d’expedicions militaras per capturer d’esclaus supplementaris
per avitalhar lei mercats de la costat. Aquò entraïnèt tanben lo declin d’estats
opausats au comèrci negrier coma lo reiaume de Còngo. Lo comèrci europèu dins
l’Ocean Atlantic èra lo comèrci pus important (au mens 12 milions d’esclaus) mai
d’itineraris en direccion d’estats arabis d’Orient Mejan (2 milions ?) ò en
direccion de territòris asiatics dominats per d’Europèus (0,5 milions d’esclaus)
existèron egalament.

Quatre zònas principalas conoguèron d’evolucions importantas dins lo corrent dau
sègle XVIII. Premier, l’Empèri Otoman declinèt pauc a pauc e lei tres regéncias
d’Argier, de Tunis e de Tripòl venguèron independentas en causa de l’alunchament
ambé lo govèrn centrau.

Entre lei rius Nigèr e Senegal e lo Golf de Guinèa, una tièra d’estats novèus si
formèron. Lei principaus foguèron lei reiaumes Kaarta, Segou, Ashanti e Mossi.
Lo reiaume d’Oyo, principat pus ancian de la region, comencèt de declinar e
foguèt pas capable de defugir l’aparicion dau reiaume de Dahomey sus sa
frontiera orientala. Totei leis estats novèus d’aqueu periòde adoptèron pas
l’islam coma religion oficiala entraïnant de tensions importantas dins certaneis
endrechs entre musulmans e non musulmans.

Au sud-èst de Sahara, lei reiaumes dau sègle XVI contunièron d’existir e la
poissança dau Sultanat de Darfor agantèt son apogèu. En revènge, après una
revòuta de l’aristocràcia, Etiopia conoguèt un afebliment important de
l’autoritat centrala au profiech de la noblesa locala. Enfin, lo sud èra d’ara
endavant prefondament transformat per lo comèrci d’esclaus. Aquò permetèt
l’emergéncia d’estats novèus coma Lozi ò Butua en relacion ambé lei Portugués.

Enfin, leis Europèus e leis Omanés contunièron seis activitats lòng dei costats.
Pasmens, en causa de la dei guèrras revolucionàrias, lei Britanics conquistèron
la colonia olandesa dau Cap e lei colonias francesas dei Seichèlas e de Maurici.

Après lei guèrras revolucionàrias, leis Europèus comencèron d’enebir lo comèrci
negrier e s’interessèron d’ara endavant a la conquista de colonias en Africa. En
parallèl, l’aumentacion dau comèrci e dau nivèu tecnologic sus lo continent
entraïnèt l’aparicion d’uneis estats novèus. Durant aqueu periòde, si pòu
devesir lo continent entre sièis zònas geograficas diferentas.

Au nòrd, lo declin otoman si confirmèt dins lo corrent dau sègle XIX. Aquò
permetèt la formacion d’un estat egiptosodanés lòng de Nil après la revòuta de
Mehemet Ali còntra lo califa de Constantinòple. Puei, sei successors
conquistèron unei territòris en direccion dau sud. Au limit d’aqueu domeni,
l’autoritat dau govèrn centrau etiopian foguèt restaurada vèrs 1850. Aqueu
declin de la poissança otomana – e franc d’Egipte, deis estats successors –
foguèt aprofichat per França que conquistèt la regéncia d’Argièr dins leis
annadas 1830-1840 (rediccion d’Abd el Kader en 1847).

Dins la region de Senegal e de Nigèr, la costat èra d’ara endavant ben tenguts
per leis Europèus, magerament Francés, Portugués e Britanics, mai d’estats
africans poderós si formèron lòng dei rius. Lei pus importants èran l’Empèri
Tocolor lòng de la vau superiora de Nigèr, lei reiaumes Mossi, lo reiaume
Ashanti au nòrd dau territòri britanic de la Costat de l’Aur e lo reiaume de
Dahomey. Si fau tanben notar la creacion de Liberia, estat destinat a d’esclaus
estatsunidenc liberats, fondat a l’iniciativa deis Estats Units d’America en
1847.

Au centre d’Africa, l’abséncia deis Europèus permetèt l’emergéncia dau Califat
de Sokoto format a partir dei ciutats estats haoussas. Aquel estat menacèt lo
reiaume de Borno dins la region sud-oèst dau lac Chad.

Dins la region dei Grands Lacs, si formèt una tièra d’estats independents a
l’entorn dau lac Victòria. Fòrça pichons, aqueleis estats demorèron pron
estables. D’estats pus importants si formèron vèrs lo riu Congo e lo lac
Tanganyika mai dispareguèron rapidament.

Lòng dei costats de l’Ocean Indian, leis Omanés renforcèron sei preséncias dins
lei ciutats swahili au començament dau sègle. Pasmens, après una scission, lo
sultanat de Zanzibar venguèt independent en 1861. Èra inicialament pron poderós
per resistir ais Europèus mai declinèt rapidament. Lei Portugués estendèron la
colonia de Moçambic. Sus l’illa de Madagascar, lei sobeirans merinas capitèron
d’estendre son reiaume dins lo centre e lo nòrd de l’illa.

Enfin, dins lo sud dau continent, d’evolucions importantas foguèron creadas per
la rivalitat entre Britanics e Afrikaners. Premier, leis ancians colons olandés,
minoritaris en fàcia dei colons britanics, quitèron la colonia dau Cap per
fondar dos estats afrikaners dins lo nòrd de l’Africa dau Sud actuala. Puei,
Britanics e Afrikaners, d’ara endavant dichs Boers, acomencèron de si disputir
lo contraròtle dei tèrras vesinas pobladas per d’Africans. Si turtèron ansin au
reiaume Zolo que foguèt destruch en 1879 per lei Britanics.

Dins lo corrent de la fin dau sègle XIX, lei poissanças europèas comencèron la
colonizacion sistematica d’Africa. Militarament inferiors, leis estats africans
foguèron esquichats per leis armadas europèas levat Etiopia que capitèt de
demorar independenta après sa victòria d’Adoa sus l’armada italiana.

Segonda poissança coloniala mondiala, França conquistèt l’empèri europèu african
pus important magerament a partir d’Argièr, de Senegal, de Porto Novo e dau
Congo Francés. Ocupèt lei vaus de Senegal e de Nigèr e lei regions occidentalas
e centralas de Sahara après la destruccion de l’Empèri de Samory, de l’Empèri de
Rabah e dau reiaume d’Oaddaï. En 1895, aquò foguèt completat per la conquista de
Madagascar. En 1899, un acòrd de partiment foguèt conclut ambé lei Britanics per
demenir lei tensions ambé Londres.

D’efèct, l’Empèri Britanic, premiera poissança coloniala mondiala, èra pas
demorada inactiu. Au contrari, conquistèt tanben un empèri coloniau african
important dins la mitat orientala dau continent. A partir d’Egipte, conquistèt
la region de Sodan onte l’estat madista foguèt destruch en 1899. Ocupèt tanben
lo nòrd dau lac Victòria a partir de sa colonia de Kenya. A partir d’Africa dau
Sud, fondèt divèrsei colonias fins au Còngo Bèlga. Puei, de 1899 a 1902, una
guèrra saunosa li permetèt de conquistar leis estats boers e de fondar l’Union
Sud-Africana que venguèt un dominion. Lei colonias de Golf de Guinèa foguèron
tanben aumentadas après lei destruccions dau reiaume Ashanti e dau Califat de
Sokoto de 1900 a 1905.

Leis autrei poissanças europèas foguèron pas capablas de rivalizar ambé París e
Londres. Lei Portugués s’avancèron dins lo continent a partir dei colonias
d’Angòla e de Moçambic. Lei Bèlgas, a l’iniciativa dau rèi Leopold II
conquistèron un empèri fòrça important dins lo bacin de Còngo. Leis Alemands
s’installèron dins la region de Cameron, dau Sud-Oèst African e d’Africa
Orientala Alemanda (uei Tanzania). Trobèron un acòrd de partiment dau sultanat
de Zanzibar ambé lei Britanics. Leis Italians conquistèron Libia en 1911 après
una guèrra victoriosa còntra leis Otomans e una partida de Somalia. En revènge,
foguèron desfachs per leis Etiopians e l’ambicion italiana de fondar una Africa
Orientala Italiana mau capitèt fins a 1935-1936. Enfin, Espanha participèt au
partiment de Marròc ambé França. Conquistèt tanben lo Sahara Occidentau.

La Premiera Guèrra Mondiala si debanèt tanben en Africa entre lei colonias de
l’Entenduda e aquelei deis Empèris Centraus. Pasmens, en causa de la superiotat
numerica francobritanica, lei colonias alemandas foguèron rapidament ocupadas.
Pasmens, lei fòrças alemandas de la colonia d’Africa Orientala Alemanda
capitèron de s’escapar e menèron una guèrra de secutament dins tota la region
fins a la fin de la guèrra.

Après la desfacha d’Alemanha, son empèri coloniau foguèt devesit entre lei
venceires : França obtenguèt Cameron e la mitat orientala de Tògo, lo Reiaume
Unit obtenguèt l’Africa Orientala Alemanda e la mitat occidentala de Tògo,
Belgica aguèt la region nòrd-oèst de l’Africa Orientala Alemanda fins au lac
Victòria e l’Africa dau Sud prenguèt lo contraròtle dau Sud-Oèst African.
Aquelei territòris èran de mandats de la SDN mai, en realitat foguèron
administrats coma de colonias. Puei, en 1935-1936, Itàlia conquistèt Etiopia e,
en 1936, Egipte venguèt oficialament independenta maugrat lo mantenement d’una
influéncia britanica fòrça importanta.

La Segonda Guèrra Mondiala si debanèt tanben a partir de 1939 sus lo continent
african. Etiopia foguèt rapidament liberada per leis Aliats e lo país èra
tornarmai independent en 1941. L’Empèri Francés foguèt la fònt de rivalitat
entre lo regim de Vichy e la França Liura. Pasmens, lo frònt principau si situèt
lòng de la costat nòrd entre lei fòrças de l’Empèri Britanic e lei tropas de
l’Axe.

Après la guèrra, l’afebliment dei poissanças colonialas e la desfacha francesa
en Indochina marquèron lo començament de la descolonizacion. Franc dei colonias
portuguesas, dei colonias francesas d’Argiera e de Cameron e dau mandat
sud-african de Namibia, lo movement foguèt relativament pacific. Leis estats
arabis venguèron independents dins lo corrent deis annadas 1950 e leis estats
d’Africa Negra dins lo corrent deis annadas 1960. Demorèron quauqueis excepcions
que venguèron pauc a pauc independentas dins leis annadas 1970 ò 1980. Lei
guèrras colonialas opausèron de guerilhas generalament sostengudas per de país
dau blòt sovietic a d’armadas europèas modèrnas que foguèron gaire menaçadas.
Pasmens, la durada lònga d’aquelei conflictes entraïnèt de tensions politicas e
economicas importantas au sen deis estats coloniaus que deguèron finalament
acceptar l’independéncia (en 1962 per Argeria, en 1974 per lei colonias
portuguesas).

Après la fin dei doas premiereis ondas d’independéncia, leis estats africans
venguèron un enjòc de la Guèrra Freja (conflictes d’Angòla, de Moçambic...).
Deguèron tanben faciar la dificultat d’unificar de pòbles diferents au sen de
país novèus car lo mantenement dei frontieras colonialas venguèt un principi
fondamentau de la diplomàcia africana fins au començament dau sègle XXI ambé
l’independéncia dau Sodan dau Sud. De mai, la màger part deis estats novèus
deguèron tanben faciar la dificultat de trobar de personaus competents per
formar d’administracions estatics ò aquela de la manca de vida politica activa
avans l’independéncia.

S’impausèt donc sovent de modèls de partits unics, supausats favorizar la fusion
d’elèits d’origina diferenta, que si transformèron mai ò mens rapidament en
regime autoritari. D’aqueu periòde, si desvolopèt tanben una corrupcion
importanta. Conjugada ambé de conflictes regulars còntra l’autoritat centrala,
entraïnèt lo declin de divèrseis estats d’Africa Centrala que sa sobeiranetat es
a l’ora d’ara menaçada per de movements de revòuta intèrna ò l’influéncia
d’actors estrangiers (país, companhiá…). Dins lo sud dau continent, s’impausèt
tanben de modèls racistas basats sus l’apartheid sud-african. Maugrat l’adopcion
de sancions internacionalas, lo caractèr anticomunista d’aqueleis estats,
especialament Africa dau Sud, li permetèt de contornejar aquelei dificultats
gràcias au sostèn d’estats occidentaus. Pasmens, après l’afondrament de l’URSS,
la disparicion d’aqueleis ajudas entraïnèron l’abandon progressiu dei sistèmas
d’apartheid.

Au començament dau sègle XXI, la manca d'estabilitat e lei problemas de
desvolopament son de problemas majors per la màger part dei país africans.
L'aumentacion rapida de la populacion e l'aparicion d'una agricultura destinat a
l'exportacion contunian tanben d'aumentar lei tensions agricòlas e sociaus.
Aquela situacion constituisse donc una zòna fòrça favorabla ai conflictes
etnics, especialament quand lo partiment dei revenguts d'un país es fòrça mau
partejat ò quand una ressorsa interessa divèrsei companhiás ò país estrangiers
lèsts a destabilizar una region per s'assegurar lo contraròtle de sei ressorsas.
L'autoritat de mai d'un estat african, coma Somalia ò la Republica Democratica
de Còngo dins lei cas pus extrèms, demenisse sus de partidas importantas de son
territòri e certanei regions son d'ara endavant independentas ò dirigidas per de
senhors de guèrra.



https://oc.wikipedia.org/wiki/1993

Eleccions legislativas lei 21 e 28 de març per elegir la Xa legislatura de la Va
Republica. S'acabèron per una victòria majora dei partits de drecha que ganhèron
257 deputats (+127) per lo Rassemblament dau Pòble Francés (RPR) e 215 (+125)
per l'Union per la Democracia Francesa (UDF). Au sen dei partits de senèstra, lo
Partit Comunista Francés (PCF) capitèt de resistir ambé 22 deputats (-2) mai lo
Partit Socialista (PS) s'afondrèt ambé 57 deputats (-215). Lo 29 de març,
Édouard Balladur foguèt nomat cap dau govèrn per remplaçar Pierre Bérégovoy que
se suicidèt lo 1èr de mai. Adoptèt una politica liberala amb un emprunt massís,
una reduccion deis impòsts dirècts e de demenicions dei prestacions socialas de
l'Estat (especialament sus lo sistèma de retirada).

Alta-au-fuòc de la Guèrra Civila de Georgia començada en 1992. Lei partisans de
Zviad Gamsakhourdia foguèron vencuts e perdiguèron definitivament lo poder au
profiech dau govèrn Shevardnadze. En revènge, lei territòris secessionistas
d'Abcazia e d'Ossetia dau Sud venguèron de facto independents.

Après lo còp d'estat de l'annada precedenta organizada per lo president Alberto
Fujimori còntra lo sieu govèrn, una constitucion novèla foguèt adoptada. Aquò
permetèt d'obtenir la reintegracion de Peró au sen de la comunautat
internacionala.

Intrada en servici dau telescòpi estatsunidenc Keck I de dètz mètres de
dubertura ais Observatòris de Mauna Kea. En decembre, capitada de la mission de
la naveta espaciala Endeavour destinada a l'installacion d'un sistèma de
correccion optic sus lo telescòpi espaciau Hubble.



https://oc.wikipedia.org/wiki/1986

En repòsta au sostèn donat per lo govèrn libian a unei grops terroristas, leis
Estats Units bombardèron Trípol e Bengazi (15 d'abriu). Plusors avions e
elicoptèrs foguèron destruchs per leis asalhidors que perdèron un bombardier
tocat per lei defensas antiaerianas. Gaddafi ordonèt una repòsta còntra
d'installacions estatsunidencas de l'illa de Lampedusa que mau capitèt. Après
aquelei combats, lei relacions demorèron fòrça marridas entre lei dos país e de
combats aerians opausèron d'avions estatsunidencs e libians en 1989.

En Sodan, victòria electorala de Sadiq al-Madhi, qu'èra un aliat de Libia, que
prenguèt lo poder e lo gardèt fins a 1989.

Organizacion deis eleccions liuras promesas per lei militars en 1985 e victòria
deis islamistas de Sadiq al-Madhi sostenguts per Libia.

Passatge de la sonda espaciala Voyager 2 dins lo sistèma d'Uranus. Permetèt
d'observar dirèctament la planeta (fotografias, mesuras gravitacionalas, mesuras
atmosfèricas, premierei mesuras magneticas...) e sei satellits. Dètz satellits
suplementaris foguèron descubèrts.

Capitada de la mesa en orbita dau premier module de l'estacion espaciala
sovietica Mir (20 de febrier).

Publicacion de la descubèrta d'estructuras novèlas de carbòni formadas de
desenaus d'atòms diferents per leis Estatsunidencs Richard Smalley e Robert Curl
e lo Britanic Harold Kroto. Foguèron dichas fullerèns. D'autra part, descubèrta
de ceramicas aguent de proprietats de supraconductivitat a de temperaturas
situadas entre 80 e 125 K. Aquò marquèt una etapa importanta dins lo
desvolopament d'aplicacions dei supraconductors car aquelei temperaturas èran
relativament importantas a respèct ai supraconductors pus ancians que
necessitavan de temperaturas fòrça bassas (quauquei gras kelvin).



https://oc.wikipedia.org/wiki/1943

Après tres ans de victòria, lo IIIen Reich comencèt d'enregistrar de desfachas
grèvas sus totei lei frònts. D'efèct, a l'Èst, lei tropas enceucladas a
Stalingrad (→ 1942) foguèt destruchas per lei Sovietics après una ofensiva
ivernenca que durèt dau 10 de genier au 2 de febrier. Lei subrevivents
capitulèron e la Wehrmacht subiguèt sa segonda desfacha vertadiera de la guèrra
après aquela de Moscòu (→ 1941). Après aquela desfacha qu'aviá entraïnat la
pèrda de 850 000 òmes per l'Axe, leis Alemands abandonèron una partida de sei
conquistas de l'annada precedentas mai capitèron de se restablir sus sei
posicions de la prima de 1942.

En julhet, assaièron de tornar prendre l'iniciativa per atacar e destrurre lei
tropas sovieticas dins la region de Kursk. Pasmens, l'Armada Roja i aviá
preparat de defensas fòrça importanta e l'ofensiva s'acabèt per una revirada
saunosa. L'armada alemanda i perdiguèt 250 000 òmes e 1 300 carris e blindats
pesucs (còntra 860 000 e 6 000 veïculs per lei Sovietics). Pasmens, lo potenciau
industriau e uman sovietic permetèt de remplaçar aquelei pèrdas pus rapidament e
leis Alemands foguèron d'ara endavant sus la defensiva.

Aquò laissèt a l'Armada Roja d'organizar una ofensiva d'amplor en direccion de
Karkòv, de Briansk e de Smolensk. Maugrat una resisténcia acarnada lòng de
Dnièpre, lei fòrças de l'Axe foguèron durament batuts e perdiguèron entre
400 000 e 1 000 000 d'òmes. Intrant tornar en Ucraïna, lei soudats sovietics
prenguèron Kyiv lo 5 de novembre. Una violenta còntra-ofensiva vèrs Jitomir
permetèt ais Alemands d'arrestar aquela avançada. Dins aquò, lei Sovietics avián
pron de fòrças per començar una novèla ataca a partir de la fin de decembre en
direccion dei Carpats (→ 1944).

Regardant la politica racista e antisemita deis Alemands, leis operacions de
l'annada se concentrèron sus l'eliminacion dei comunautats josievas de Polonha
(mai de tres milions de personas avans la guèrra) e dei Gitans alemands. En
despiech de l'insureccion dau guèto de Varsòvia (19 d'abriu - 16 de mai),
l'operacion se debanèt sensa dificultat majora e èra quasi acabada a la fin de
l'annada. Per de rasons mau conegudas, leis operacions còntra lei Gitans
alemands foguèron finalament limitadas ai gitans nomadas per Heinrich Himmler.

En Iogoslavia, lei partisans de Tito foguèron renfòrçats per la capitulacion
italiana de setembre que li permetèt d'obtenir una gròssa quantitat d'armas — e
de còps de volontaris italians – per perseguir lo combat. Ansin, poguèron
resistir ais ofensivas alemandas e croatas. Pasmens, coma l'annada precedenta,
aquelei combats entraïnèron la mòrt de desenaus de miliers de civius,
principalament en causa dei represalhas dei fòrças de l'Axe.

Politicament, lei comunistas renforcèron son poder ambé la formacion d'un govèrn
provisòri a Jajce. Amb una armada de 100 000 òmes, avián lo contraròtle d'un
territòri d'aperaquí 100 000 km². Après la conferéncia de Teheran, venguèron lei
beneficiaris exclusius de l'ajuda aliada e marginalizèron rapidament la
resisténcia realista (que jonhèt en partida l'Axe).

Au començament de l'annada, lei tropas italianas participèron a la defensa de
Tunisia onte assaièron d'establir un reduch defensiu ambé leis Alemands de
l’AfrikaKorps. Pasmens, après quauquei succès iniciaus en febrier-març, lei
defensors foguèron rapidament batuts per leis Aliats pus nombrós. Aperaquí
250 000 òmes capitulèron lo 13 de mai au Cap Bòn. Puei, lo 10 de julhet, leis
Aliats desbarquèron en Sicília onte foguèron ben acuelhit per leis abitants.
Aquò entraïnèt una grèva crisi politica que s'acabèt per la destitucion de
Benito Mussolini.

Pasmens, lo remplaçament dau Duce per lo generau Pietro Badoglio permetèt pas de
redreiçar la situacion italiana. Lo 3 de setembre, de desbarcaments aliats
aguèron ansin luòc dins lo sud de la peninsula e Itàlia capitulèt lo 8. Pasmens,
d'esitacions a prepaus de l'atitud de tenir permetèron pas a l'armada italiana
de jonher lo camp aliat. Leis Alemands aprofichèron donc la situacion per ocupar
la màger part de la peninsula e i establir de linhas defensivas ben fortficadas.
Ansin, après la liberacion de Nàpols per una insureccion populara (27-30
d'octòbre), la Wehrmacht aviá totjorn lo contraròtle dau nòrd e dau centre
d'Itàlia.

En parallèl, un comandò alemand capitèt de liberar Mussolini (29 de setembre)
que proclamèt un estat fantòche dich Republica de Salo dins lo nòrd dau país
entraïnant una guèrra civila e faissistas e antifaissistas. Enfin, la
capitulacion italiana aguèt per consequéncia d'entraïnar lo chaple de plusors
miliers de soudats italians, principalament en Grècia, que refusèron de donar
seis armas ais Alemands.

Perseguida dau redreiçament militar començat après la segonda batalha d'El
Alamein e la resisténcia en Birmania sus totei lei frònts (→ 1942). En Africa,
lei tropas britanicas vengudas de Magrèb e d'Egipte participèron a l'ataca de
Tunisia. Lo 6 de març, arrestèron lei còntra-ofensivas deis Italogermans, çò
qu'entraïnèt la reduccion definitiva dei tropas de l'Axe sus lo continent
african e la capitulacion de 250 000 òmes lo 13 de mai. Après aqueu succès, leis
Aliats, principalament lei Britanics, leis Estatsunidencs e lei Canadencs,
desbarquèron en Sicília lo 10 de julhet. La resisténcia italiana s'afondrèt
rapidament e Benito Mussolini foguèt reversat lo 25 de julhet. Pasmens, de
tropas alemandas resistiguèron dins l'illa fins au mes d'aost. Lo 3 de setembre,
d'unitats britanicas passèron l'Estrech de Messina. Puei, lei 8 e 9 dau meteis
mes, de desbarcaments aguèron luòc dins lo sud de la peninsula entraïnant la
capitulacion d'Itàlia tre lo 8. Dins aquò, leis Alemands aprofichèron la
desintegracion de l'armada italiana per ocupar lo nòrd e lo centre d'Itàlia onte
establiguèron plusors linhas defensivas ben establidas dins lei montanhas.

Dins l'Ocean Atlantic, la caça ai sosmarins italians e alemands comencèt de
donar de resultats positius gràcias a la generalizacion dei pòrta-avions
d'escòrta, dei radars e dei sonars. A partir dau mes de mai, lei rotas
septentrinalas venguèron subretot perilhosas per leis Alemands que retirèron
seis unitats vèrs lo sud. En mai d'aquò, a la fin de l'annada, lo combat navau
dau Cap Nòrd, còntra una temptativa de la flòta de superficia alemanda d'atacar
lei convòis a destinacion de l'URSS, s'acabèt amb una victòria clara dei naviris
britanics.

Sus lo teatre asiatic, leis operacions foguèron pus limitadas car la prioritat
èra donada ai tropas africanas e europèas. D'incursions aguèron luòc en Birmania
per secutar lei tropas japonesas. Pasmens, lo problema principau foguèt aqueu
d'una famina grèva que se debanèt en Bengala. Aperaquí dos milions de personas i
trobèron la mòrt.

Annada fòrça malaisada per Romania que son armada perdiguèt aperaquí 220 000
òmes dins la batalha de Stalingrad. En mai d'aquò, lo país comencèt d'èsser la
buta de campanhas de bombardaments estrategicas aliadas. En particular, Ploieşti
e sei rafinariás foguèron atacats mai d'un còp. Lo 1èr, plusors d'entre elei
foguèron durament tocadas per lei bombas. Aquò encorajèt la formacion de
movements de partisans comunistas que s'estructurèron a partir de junh.
S'alièron ambé de partits païsans.

Au començament de l'annada, perseguida de la batalha de Stalingrad onte la pòcha
de resisténcia alemanda foguèt finalament anientada après una ofensiva saunosa
(10 de genier - 2 de febrier). Premiera desfacha majora d'Alemanha, aquela
batalha entraïnèt la pèrda d'aperaquí 850 000 soudats de l'Axe còntra 1 200 000
per lei Sovietics. Pasmens, lei Sovietics podián lei remplaçar pus aisament. Au
contrari, leis Alemands comencèron d'aver de dificultats car seis aliats
(Itàlia, Romania... etc.) remplacèron pas leis unitats perdudas dins la batalha
e comencèron de retirar lei fòrças qu'avián subreviscut a la retirada vèrs
l'oèst. La premiera mitat de l'annada foguèt donc un periòde d'equilibri sus lo
frònt de l'Èst : lei Sovietics assaièron de destrurre leis Alemands en fugida
mai foguèron suspres per una violenta còntra-ofensiva menada per Erich von
Manstein dins la region de Karkòv.

Après aqueu succès, leis Alemands decidèron de liquidar lei fòrças sovieticas
presentas dins la region de Kursk. Pasmens, lei Sovietics descurbiguèron aqueu
projècte e i bastiguèron de defensas fòrça importantas (1 900 000 combatents e
6 000 carris e canons d'assaut). La batalha, menada per de tropas d'elèit de la
Wehrmacht (790 000 soudats e 3 000 carris) aguèt luòc dau 4 de julhet au 23
d'aost. Per lo premier còp de la guèrra, l'Armada Roja resistiguèt a l'armada
alemanda dins una region de plans favorables au desplaçament dei blindats. De
mai, en despiech de pèrdas sevèras (860 000 òmes), capitèt de destrurre un grand
nombre de divisions e de carris alemands. Aquò permetèt ai Sovietics de
recuperar definitivament l'iniciativa estrategica e d'impausar son ritme ais
operacions fins a la batalha de Berlin en mai de 1945.

Ansin, après sa victòria de Kursk, lei Sovietics ataquèron sus un frònt de 1 400
km en direccion de e Karkòv, de Briansk e de Smolensk. A la fin de setembre,
comencèt la Batalha de Dniepr qu'es sovent considerada – ambé la batalha de
Stalingrad – coma la pus granda e la pus saunosa batalha de l'Istòria. Lei
Sovietics i perdiguèron aperaquí 1,2 milion d'òmes e l'Axe entre 400 000 e un
milion. En despiech d'una violenta còntra-ofensiva alemanda dins lo sector de
Jitomir, l'Armada Roja capitèt de passar lo fluvi dins lo corrent de novembre.
Permetèt ai Sovietics de tornar intrar en Ucraïna e de liberar Kiev lo 5 de
novembre. Puei, sensa laissar la possibilitat ais Alemands de bastir de defensas
eficaças dins lo sector, l'armada sovietica tornèt atacar en direccion dei
Carpatas (→ 1944).

En parallèl, sus lo frònt de Leningrad, lei Sovietics enregistrèron tanben
quauquei succès. Entre lo 12 e lo 30 de genier, l'operacion Iskra permetèt de
restablir un liame terrèstre ambé la vila. Aquò permetèt de melhorar
l'avitalhament de la ciutat onte la populacion èra a morir dempuei 1941 (i aguèt
un milion de mòrts dau fam sus la totalitat dau sètge). Pasmens, leis autrei
temptativas per alunchar definitivament leis Alemands de la vila (batalha de de
Krasny Bor e operacion Polyarnaya Zvezda) mau capitèron maugrat la pèrda de
270 000 òmes. A la fin de l'annada, un important materiau foguèt donc reünit
dins la region per organizar una novèla ofensiva (→ 1944).

Après lei succès enregistrats l'annada precedenta, leis Estats Units contunièron
d'avançar en Euròpa, en Africa e en Asia. D'un biais curiós, lo poder politic
contuniava d'esitar sus la prioritat de donar ai diferents frònts. Pasmens, la
poissança industriala dau país permetiá largament d'organizar plusors ofensivas
simultanèas còntra l'Axe.

En Africa e en Euròpa, leis Estatsunidencs, inicialament suspres en febrier per
de còntra-ofensivas alemandas ben menadas a partir de Tunisia, capitèron de se
tornar organizar. Ansin, a partir de març, participèron ambé lo rèsta deis
Aliats a la reduccion de la pòcha italogermana d'Africa que capitulèt lo 13 de
mai. Puei, lo 10 de julhet, aguèron un ròtle important dins lo desbarcament de
Sicília qu'entraïnèt la casuda de Benito Mussolini lo 25 de julhet. Après la
presa de l'illa en aost, leis Aliats desbarquèron dins lo sud d'Itàlia au
començament de setembre entraïnant la capitulacion definitiva d'Itàlia. Pasmens,
poguèron pas ocupar la totalitat de la peninsula avans leis Alemands e deguèron
perseguir la lucha per liberar lo centre e lo nòrd.

Dins l'Ocean Atlantic, l'industria estatsunidenca foguèt capabla de provesir ais
Aliats de pòrta-avions d'escòrta equipats de bombardiers, de radars modèrnes e
de sonars. A partir dau mes de mai, la situacion dei sosmarins alemands venguèt
fòrça malaisada (43 sosmarins destruchs lo 24 de mai) e leis Aliats prenguèron
definitivament l'avantatge dins la batalha de l'Atlantic.

En Asia, la guèrra sosmarina èra largament a l'avantatge dei sosmarins
estatunidencs que comencèron de menaçar l'avitalhament de l'archipèu. Pasmens,
leis operacions principalas regardèron lo combat dins leis illas. Doas
estrategicas s'i opausèron. Per lo generau McArthur, faliá destrurre lei fòrças
japonesas principalas mentre que per l'amirau Chester Nimitz, èra solament
necessari de conquistar de ponchs permetent d'organizar una ataca dirècta de
Japon.

Lei dos plans foguèron aplicats d'un biais simultanèu. Ansin, dins leis Illas
Salomon, leis Estatsunidencs ganhèron la dura batalha de Guadalcanal (7 d'aost
de 1942 - 9 de febrier de 1943) e contunièron d'atacar leis autreis illas de la
region. Pasmens, lo còst uman entraïnèt rapidament una reduccion deis ambicions
e l'objectiu foguèt finalament unicament d'enceuclar la granda basa japonesa de
Rabaul. En parallèl, lei tropas de Nimitz ataquèt l'atòl de Tarawa (21-23 de
novembre) per i installar una basa aeriana. I trobèron una fòrta resisténcia :
la garnison japonesa refusèt de se rendre e foguèt finalament anientada (4 700
mòrts sus 5 000 òmes).

Après una annada 1942 relativament suava lòng dau frònt chinés – au mens a
respèct dei precedentas – 1943 veguèt una represa deis ofensivas japonesas.
L'objectiu de l'armada imperiala èra de menaçar Chongqing qu'èra la capitala dei
nacionalistas. Per aquò, ataquèron dins l'oèst de la província de Hubei (12 de
mai - 3 de junh) e en direccion de Changde (2 de novembre - 2 de decembre). En
despiech de pèrdas importantas (un totau de 110 000 òmes còntra 70 000), lei
Chinés capitèron de resistir e d'arrestar la progression dei Japonés. Aquelei
victòrias defensivas permetèron ai Chinés de crear de dificultats importantas a
seis adversaris car aquò encoratjèt leis accions de guerilha. Ansin, l'armada
nipona comencèt de preparar una novèla ofensiva per rompre d'un biais definitiu
lei fòrças dau govèrn nacionalista.

Après sei desfachas navalas de l'annada precedenta, Japon assaièt de perseguir
son avançada en China, de perseguir seis operacions dins leis Illas Salomon (per
menaçar lei liasons entre Austràlia e leis Estats Units d'America) e de bastir
de defensas solidas dins seis autrei conquistas de l'Ocean Pacific e dau Sud-Èst
Asiatic.

Sus lo continent, leis operacions principalas aguèron luòc en China Centrala
onte l'armada nipona èra a assaiar de menaçar Chongqing qu'èra la capitala dei
nacionalistas. Dau 12 de mai au 3 de junh, una premiera ofensiva ataquèt la
partida orientala de la província de Hubei. Se turtèt a una viva resisténcia dei
Chinés (que perdiguèron 60 000 còntra 30 000) e mau capitèt. Pasmens, aquela
revirada arrestèt pas lei Japonés qu'organizèron una segonda ataca dins lo
sector de la vila de Changde. La batalha durèt dau 2 de novembre au 20 de
decembre e s'acabèt per una segonda desfacha japonesa entraïnant la pèrda de
40 000 soudats imperiaus (còntra 50 000 combatents chinés).

Dins leis Illas Salomon, lei combats principas se concentrèron a Guadalcanal
onte leis Estatsunidencs avián desbarcat lo 7 d'aost de 1942. Après d'operacions
fòrça duras dins lei seuvas pluvialas, lei fòrças japonesas deguèron recular.
Pasmens – çò qu'anava venir la nòrma sus lo frònt dau Pacific – refusèron de
capitular e se laissèron donc anientar. Ansin, a la fin de la batalha, 35 000
soudats nipons èran estats tuats sus un totau de 36 000 (un milier capitulèt e
lo rèsta foguèt evacuat) còntra 7 000 per leis Aliats. Après aqueu succès, leis
Estatsunidencs contunièron d'atacar dins leis Illas Salomon per isolar la granda
basa de Rabaul e sei 100 000 òmes.

Pasmens, a l'iniciativa de l'amirau Chester Nimitz, comencèron d'avançar en
direccion de l'archipèu japonés. Per aquò, ataquèron l'atòl de Tarawa qu'èra
protegit per 5 000 òmes (mai solament 2 600, lo rèsta èra d'obriers). La batalha
durèt tres jorns dau 21 au 23 de novembre e s'acabèt per l'anientament de la
garnison que refusèt de capitular (4 700 tuats còntra un milier per leis
asalhidors).

Dins l'encastre de la Segonda Guèrra Mondiala e de la recèrca d'armaments
novèus, de progrès importants foguèron realizats dins lo corrent de l'annada :

Dins l'encastre de la Segonda Guèrra Mondiala, leis engenhaires britanics
realizèron lo premier calculator electronic binari dich Colossus. Èra destinat
au deschifratge dei messatges alemands.



https://oc.wikipedia.org/wiki/1886

En fàcia deis avançadas italianas en direccion dau nòrd dau Plan Etiopian, lo
negus Yohannes IV ordonèt de defendre la region.

Descubèrta dau proton per lo fisician alemand Eugen Goldstein (1850-1930) que
postulèt l'existéncia de rais de particulas de carga electrica positiva per
explicar de fenomèns observats sus un tube de Crookes. Pasmens, la particula
novèla foguèt pas identificada coma un constituent dau nuclèu atomic avans 1919.

Brevet de l'engenhaire alemand Carl Benz (1844-1929) regardant una automobila
que capitèt de realizar un trajècte de 104 km en 1888 (amb una velocitat mejana
d'aperaquí 15 km/h).

Dins lo domeni dau comèrci maritim, intrada en servici dau Glückauf que foguèt
lo premier petrolier de concepcion modèrna. D'efèct, lo premier tipe de
petrolier, aparegut en 1861, èra un naviri fòrça perilhós car utilizava dei
sèrvas intèrnas per transpòrtar lo petròli, çò que podiá entraïnar un acampament
de vapors explosivas dins l'espaci liure entre lei sèrvas e la còca. Per
resòuvre aqueu problema, lo Glückauf foguèt concebut ambé de cistèrnas
delimitadas dirèctament per la còca, çò que permetiá de suprimir l'espaci liure.
Relativament segur regardant lo risc d'explosion, aqueu tipe de petrolier
venguèt la nòrma fins ais annadas 1980 — mai la talha aumentèt d'un biais fòrça
important — e l'aparicion dau petrolier de còca dobla per respòndre ai problemas
de pollucion.



https://oc.wikipedia.org/wiki/Ucra%C3%AFna

Ucraïna (en ucraïnian Україна; pron.: [ukrɑˈjinɑ]) es un país e un estat
d'Euròpa de l'Èst. Confronta Moldàvia, Romania, Ongria, Eslovaquia e Polonha a
l'oèst, Bielorussia au nòrd e Russia a l'èst. Es limitada per la mar Negra e la
mar d'Azov au sud.

Anciana republica sovietica fins a la proclamacion de son independéncia en 1991,
son integritat territoriala es estada grèvament compromesa dempuèi l'annexion
russa de Crimèa en 2014 e lo conflicte del Donbàs.

Ucraïna es un país de l'Euròpa de l'Èst. Parteja sas frontièras terrèstras amb
set païses limitròfs : a l'oèst Polonha, Eslovaquia e Ongria ; al sud-oèst
Romania e Moldàvia ; a l'èst e al nòrd-èst Russia ; al nòrd Bielorussia. Lo país
mesura 1 316 km d'èst en oèst e 893 km del nòrd al sud, per una superfícia
totala de 603 550 km2, o 576 450 km2 sens comptar la superfícia de Crimèa.

Levat lo vast plan de Podolia (altitud 472 m) qu'ocupa l'oèst del país, es un
país relativament plan, amb las tèrras fertilas del bacin de Dniepr en son
centre, çò que que li permet d'aver una agricultura productiva. Las montanhas
ucraïnianas son mai que mai constituïdas des contrafòrts dels relèus d'Euròpa
centrala e mediterranèa :

Ucraïna beneficia tanben d'una ret fluviala estenduda, compausada principalament
per Dnièpre (Dnipro), Dnièstre (Dnister), lo Bog occidental, lo Bog meridional e
Donets a l'èst. Danubi (Dounay) marca la frontièra a l'extrèm sud-oèst entre
Ucraïna e Romania.

Al sud, Ucraïna se dobrís sus la mar Negra, bordada de nombroses « limans », e
ont s'avança la peninsula de Crimèa.

Lo clima de la màger part d'Ucraïna es continental amb d'ivèrns freds e d'estius
cauds ; lo clima es pas mediterranèu que per la còsta sud de Crimèa. Las
temperaturas mejanas a Kharkiv en Ucraïna orientala son d'aperaquí -7 °C en
genièr e 20 °C en julhet. Las precipitacions van d'aperaquí 750 mm l'an dins lo
nòrd a aperaquí 250 mm dins lo sud.

Lo premier pòble conegut vivent dins la region foguèron lei Pelasges, pòble
largament desconegut qu'ocupava la màger part dei Balcans a la fin de la
Preïstòria. Dins lo corrent dau milleni III av. JC, arribèron de populacions
indoeuropèas de lenga iraniana septentrionala (Cimmeris, Escites e Sarmatas).
Intrèron en contacte ambé lei Grècs en Crimèa e s'ellenizèron lòng dau litorau
de la Mar Negra. En particular, au sègle III av. JC, se formèt un estat escite
ellenizat dich Reiaume dau Bòsfor ambé Kertch coma capitala. Dos sègles pus
tard, intrèt dins l'esfèra d'influéncia de l'Empèri Roman e ne'n venguèt un
protegit.

A partir dau sègle III ap. JC, de Gòts e d'autrei pòbles nomadas eurasiatics
migrèron en Ucraïna (e pus largament en Euròpa Orientala). Seis apòrts culturaus
e tecnologics (rites funeraris, artesanat... etc.) foguèron a l'origina de la
cultura de Chernyakhov que dominèt la region fins au sègle V. Entre aquelei
pòbles, leis Antes presentan un interès particular car semblan presentar una
cultura proto-eslava. Ansin, son benlèu a l'origina dei populacions eslavas que
s'installèron pauc a pauc sus lo territòri de l'Ucraïna actuala a partir dau
sègle VI. Dins aquò, la region demorèt un luòc de passatge ò de còps
d'installacion per lei pòbles nomadas que venguèron en Euròpa fins au sègle XIII
(Huns, Avars, Khazars, Magiars, Petchenegues, Tatars, Mongòls... etc.).

A partir dau sègle VIII, lo comèrci vareg (de Vikings orientaus principalament
originaris de Suècia) entre la Mar Baltica e la Mar Negra favorizèt l'emergéncia
d'estats locaus au sen dei populacions eslavas. Au sègle IX, lo cap vareg Oleg
lo Savi conquistèt Kiev e fondèt un estat dich Rus' de Kyiv. Gropant leis Eslaus
orientaus (rèires comuns dei Rus, dei Bielorús e deis Ucraïnians), agantèt son
apogèu sota lei rèines de Vladimir (980-1015) e d'Iaroslav lo Savi (1019-1054)
que favorizèron la difusion dau cristianisme ortodox au sen de son pòble. Au
sègle XI, lo Rus' de Kyiv èra lo reiaume pus estendut d'Euròpa e aviá
d'importantei relacions comercialas ambé l'Empèri Bizantin via Dnièpre.

Pasmens, de conflictes intèrnes e d'invasions novèlas de pòbles nomadas
eurasiatics fragmentèron pauc a pauc lo Rus' de Kyiv. De 1054 a 1224, aperaquí
64 principats se formèron sus son territòri. En 1203, lei Cumans prenguèron e
pilhèron Kyiv. Un an pus tard, aqueu declin foguèt agravat per lo sac de
Constantinòple per la Quatrena Crosada (1204) que privèt lo reiaume de son
partenari economic principau. Ansin, dins lo corrent dei sègles XII e XIII,
l'unitat e la poissança dau reiaume dispareguèron pauc a pauc e lo títol de
senhor de Kyiv venguèt subretot simbolic avans de disparéisser d'un biais
definitiu ambé la presa de la vila per lei Mongòls en 1240.

A partir dau sègle XIII, lei Mongòls e lei Lituanians impausèron son autoritat
sus la region entraïnant l'acomençament de la diferenciacion entre, d'un caire,
lei Bielorús e leis Ucraïnians e, d'autre caire, lei Rus. D'efèct, lei Mongòls
someteguèron lei principats eslaus septentrionaus (1239), pilhèron Kiev (1240) e
ravatjèron Polonha e Ongria (1241) sensa s'i mantenir. Puei, fondèron lo Khanat
de l'Òrda d'Aur qu'obliguèt lei principats rus eissits dau Rus' de Kiev de li
pagar un tribut.

Au sègle XIV, lei Lituanians s'interessèron a son torn a la region. Capitèron de
prendre lo contraròtle de plusors principats occidentaus e de conquistar Kiev en
1363. Puei, au començament dau sègle XV, agantèron la Mar Negra. En parallèl,
lei Polonés ocupèron lo principat de Halicz que venguèt per la seguida Galícia.
Ansin, a la conclusion de l'Union entre Polonha e Lituània, Ucraïna èra devesida
entre una mitat polono-lituaniana, au centre e a l'oèst, e una mitat tatara
(populacions turcas que succediguèt ai Mongòls) au sud e a l'èst. En 1438, lei
Tatars s'afranquiguèron de la tutèla mongòla e fondèron lo Khanat de Crimèa.
Pasmens, lo sud de Crimèa demorèt lòngtemps sota influéncia bizantina avans de
passar sota la contraròtle dei marchands Itàlia, especialament aquelei de Gènoa.

Aquel equilibri durèt fins a la fin dau sègle XV. Foguèt romput au sud per lei
Turcs Otomans e au nòrd per lei Rus. D'efèct, en 1475, lei premiers capitèron de
conquistar lei possessions genoesas e de vassalizar lo Khanat de Crimèa. Puei,
menèron un lòng combat per establir còntra Polonha-Lituània per lo contraròtle
dau litorau nòrd-oèst de la Mar Negra. S'acabèt victoriosament en 1526 ambé la
presa de Bessaràbia e de Jedisan. De son caire, lei Rus acomencèron una lenta
migracion en direccion dau sud. Son objectiu iniciau èra de protegir Moscòu
còntra lei Tatars qu'avián pilhat la vila en 1571-1572. Per aquò, bastiguèron de
rets de fortificacions dins la region de Kàrkov e i favorizèron l'implantacion
de colons cargats de lei defendre militarament. Aquelei marchas militaras dichas
« Ucraïna » en rus donèron son nom au país.

De 1550 a 1650, lei transformacions politicas e religiosas de Polonha-Lituània
aguèron d'efèctes importants en Galícia e en Rutènia. D'efèct, a l'eissida dau
renfòrçament de l'Union entre lei doas coronas en 1569, la noblesa de Rutènia
quitèt la movença lituaniana per intrar dins aquela de Polonha. Aquò foguèt a
l'origina de la diferenciacion entre Bielorús e Ucraïnians.

Un autre efècte important regardèt la religion quand una assemblada dau clergat
ortodox proclamèt son union ambé la Glèisa Catolica entraïnant la formacion
d'una Glèisa « uniata » de rite bizantin. Pasmens, aquela decision suscitèt
d'oposicions vivas. En 1620, un novèu metropolita ortodòxe de Kiev foguèt
consacrat per lo patriarca de Constantinòple. Lo rèi de Polonha foguèt obligat
de reconóisser aquela ierarquia ortodòxa novèla en 1632 entraïnant una
coabitacion entre lei Glèisas Ortodòxa e « uniata ».

Enfin, lo darrier efècte major de la senhoriá polonesa foguèt la difusion de sa
cultura e de son modèl sociau. Ansin, l'aristocracia de Rutènia se polonizèt
pauc a pauc e, segon lo modèl de la noblesa polonesa, se formèron de
proprietaris agricòlas immensas tengudas per de magnats.

Lei Cosacs èran un ensems de pòbles nomadas, generalament eslaus, installats
dins lei regions frontalieras entre Polonha-Lituània, Russia, Khanat de Crimèa e
khanats mongòls. Lei Zaporoges, ortodoxs, de lenga ucraïniana e nominalament
vassaus de la corona polonesa, n'èran lei representants pus occidentaus.
Installats dins la bloca de Dnièpre a la periferia de Polonha-Lituània e de
Russia, èran cortejats per lei doas poissanças que li donavan d'armas e de
viures en cambi d'un sostèn militar. Aquò permetèt ai Zaporoges de desvolopar
pauc a pauc d'institucions que venguèron relativament solidas dins lo corrent
dau sègle XVI.

Òr, aqueu periòde veguèt de transformacions importantas dau territòri zaporoge
en causa de l'installacion de païsans polonés (dempuei l'oèst) e rus (dempuei lo
nòrd). D'efèct, de magnats acomencèron rapidament de revendicar de drechs sus
lei regions cultivadas, çò qu'entraïnèt de revòutas. Una premiera temptativa mau
capitèt en 1637 e permetèt ai Polonés de renfòrçar sa preséncia dins la bloca de
Dniepr. Pasmens, de combats acomencèron tornarmai a partir de 1648 amb una
revòuta novèla dirigida per Bogdan Khmelnitski que s'alièt ambé lei Tatars de
Crimèa en 1648 e ambé lei Rus en 1654. En 1654, Khmelnitski reconoguèt la
senhoriá russa en cambi dau mantenement deis institucions dei Zaporoges.

Pasmens, aquel acòrd contentèt degun car lei Rus avián ges d'intencion de lo
respectar e lei combats contunièron car lei Polonés desarmèron pas fins au
tractat d'Androussovo en 1667. Aquela patz marcava una desfacha polonesa còntra
Russia mai en Ucraïna permetèt a l'Union de Polonha-Lituània de gardar la riba
drecha de Dnièpre. Lei Zaporoges de l'èst passèron alora sota la senhoriá —
efectiva — dei Rus e aquelei de l'oèst demorèron sota la senhoriá — nominala —
dei Polonés. De 1672 a 1699, passèron — totjorn nominalament — sota senhoriá
otomana — en causa de la pèrda provisòria de Podòlia per Varsòvia. A l'èst de
Dnièpre, la dominacion russa foguèt mau acceptada e una revòuta dirigida per
l'hetman Mazeppa aguèt luòc quand l'armada suedesa de Carles XII arribèt dins la
region. Pasmens, foguèt anientada a la batalha de Poltava en 1709.

Dins lo corrent dau sègle XVIII, lei Rus capitèron d'ocupar la màger part de
l'Ucraïna actuala au detriment de l'Empèri Otoman e de Polonha-Lituània.
D'efèct, una premiera guèrra de 1768 a 1774 permetèt ais armadas russas d'ocupar
Taurida, Crimèa, Moldàvia, Valaquia e una partida de Bulgaria. Ansin, au tractat
de Küçük Kaynarca (1774), lei Turcs perdiguèron la riba senèstra de Dniepr e
deguèron laissar son independéncia au Khanat de Crimèa. Inquietas d'aquela
avançada russa, Àustria e Prússia s'entendiguèron ambé Russia per se partejar lo
territòri polonés ambé lo Premier Partiment de Polonha (1772). La Galícia
Polonesa venguèt ansin austriana. Puei, totjorn per s'aparar còntra
l'expansionisme rus, Viena faguèt pression sus l'Empèri Otoman per obtenir
Bucovina, autra region poblada d'Ucraïnians, en 1775.

Pasmens, l'iniciativa demorèt russa. De guèrras novèlas permetèron a Catarina II
(1762-1796) d'annexar lo Khanat de Crimèa (1783), Jedisan (1792) e de desplaçar
sa frontiera lòng de Dniestr. Aperavans, l'autonòmia intèrna dei Cosacs
Zaporoges èra estada definitivament suprimida ambé l'abdicacion fòrçada dau
darrier hetman en 1764 — la carga èra subretot simbolica dempuei la mòrt de
Mazeppa — e la destruccion de sa capitala, Sitch, en 1775. Aquò entraïnèt
tornarmai de demandas de compensacions de Berlin e de Viena que s'acabèron per
lei partiments de Polonha de 1792 e de 1795. Enfin, en 1812, una guèrra novèla
entre Rus e Otomans entraïnèron la cession per Constantinòple de Bessaràbia.
Ansin, franc dei regions annexadas per Àustria, la totalitat de l'Ucraïna
actuala èra venguda russa.

En parallèl de la conquista de la region, lei Rus ne'n organizèron la
colonizacion. A l'iniciativa de Grigori Potemkine, de colons ucraïnians e rus
dei regions de Kiev e de Karkòv foguèron implantadas dins lei zònas abandonadas
per lei populacions musulmanas que s'èran enfugidas dins l'Empèri Otoman.
Pasmens, lei besonhs umans èran fòrça importants e d'autrei pòbles participèron
au poblament de l'Ucraïna Russa : de crestians emigrats de l'Empèri Otoman
(Grècs e Armènis principalament), de judieus polonés, ostils au conservatisme
dau clergat israelita polonés, que fondèron una comunautat importanta a Odessa,
d'Alemands que venguèron la basa dau futur pòble deis Alemands de la Mar Negra,
de Bulgars, de Gagaús... etc. Una autra particularitat de la politica de
colonizacion russa foguèt sa concentracion sus lei regions orientalas e
centralas d'Ucraïna. Lei regions pus orientalas de la Russia Novèla foguèron
largament neglegidas. Lo desvolopament i foguèt donc feble e l'evolucion
principala foguèt la reïntegracion per fòrça dei glèisas « uniatas » au sen de
la Glèisa Ortodoxa en 1839.

Lo desvolopament economic de la region passèt premier per l'agricultura.
Pasmens, a partir deis annadas 1870, la descubèrta de minas de carbon fòrça
importantas dins la region de Donetsk e de jaciments de fèrre dins aquela de
Krivoï Rog favorizèt l'aparicion de l'industria pesuca. De mai, en parallèl dau
desvolopament agricòla e industriau de la region, Russia s'interessèt tanben ai
desbocats militars e economics. Una basa navala foguèt ansin implantada dins lo
pòrt de Sebastòple e un pòrt de comèrci foguèt fondat a Odessa en 1796.

En Galícia Austriana, Viena instaurèt un regime relativament liberau.
Principalament poblada de Rutèns, la region aviá un ròtle economic segondari e
unicament agricòla. Pasmens, gardèron son identitat e sostenguèron lo govèrn
austrian durant lei trebols de 1848. De mai, consequéncia de sa Glèisa
« uniata », la region desvolopèt donc un particularisme a respèct dei Polonés
catolics de rite roman e dau rèsta deis Ucraïnians ortodòxes. Ansin, pauc a
pauc, la Galícia Austriana venguèt lo luòc de naissença dau nacionalisme
ucraïnian.

La Premiera Guèrra Mondiala transformèt la region ucraïniana en prat batalhier
de 1914 a 1920. Pasmens, en fòra dei pèrdas umanas e dei destruccions, aguèt per
consequéncia d'entraïnar l'afondrament de l'Empèri Rus e d'Àustria-Ongria. Un
movement nacionalista se formèt e revendiquèt la formacion d'una Ucraïna
independenta. Finalament vençut, aqueu movement entraïnèt pasmens la formacion
d'una republica sovietica d'Ucraïna qu'es la basa de l'Ucraïna actuala.

D'efèct, tre l'afondrament de l'Empèri Rus en març de 1917, una assemblada dicha
Rada (« Assemblada » en occitan) se reüniguèt a Kiev. La Societat deis
Ucraïnians progressistas, fondada en 1908 per obtenir d'un biais legau la
reconóissença dei drechs deis Ucraïnians e una autonomia intèrna, i aviá la
majoritat. En novembre de 1917, proclamèt la creacion d'una Republica d'Ucraïna
e creèt un govèrn. Puei, proclamèt l'independéncia en genier de 1918. Dins aquò,
deguèt faciar una ofensiva dei Bolchevics qu'avián fondat una republica
sovietica d'Ucraïna en decembre de 1917 a Kharkòv. Respectivament en febrier e
març, lei dos govèrns ucraïnians signèron un tractat amb Alemanha e
Àustria-Ongria assegurant la reconóissença de la Republica per leis Empèris
Centraus. Aquò empachèt pas l'ocupacion dau país per leis Alemands interessats
per la recòlta de cerealas. La Rada foguèt dissòuta e Pavel Skropadski, protegit
deis Alemands, foguèt proclamat hetman.

L'òrdre alemand subrevisquèt pas a la victòria deis Aliats. En novembre de 1918,
lei soudats alemands se retirèron entraïnant un conflicte generau entre lei
diferentei faccions politicas ucraïnianas. Aquela situacion durèt plusors mes
fins a l'integracion dei divèrsei camps ai Bolchevics ò ais armadas blancas.

En Galícia, lei Rutèns volián faire partida de l'Ucraïna independenta. Pasmens,
la region èra tanben revendicada per la Polonha en cors de restauracion, çò
qu'entraïnèt de combats de novembre de 1918 a mai de 1919 que s'acabèron per un
succès polonés. Simon Petlioura, èx-ministre deis afaires militars dau govèrn de
la Societat deis Ucraïnians progressistas, assaièt de formar un govèrn novèu a
Kiev en decembre de 1918. Pasmens, perdiguèt lo contraròtle de la capitala e se
raprochèt alora dei Polonés. Lei Blochevics formèron un govèrn provisòri basat a
Kursk en novembre de 1918. Establits a Karkòv en genier de 1919, prenguèron Kiev
en febrier. Dins lo bloca de Dniepr, Nikifor Grigoriev assaièt de restaurar
l'estat zaporoge e organizèt d'incursions còntra lei regions vesinas. A l'èst,
lo cap anarquista Nestor Makhno organizèt tre abriu de 1917 una guerilha còntra
leis Alemands. Contraròtlèt rapidament un important territòri en Ucraïna
Orientala e intrèt en conflicte còntra leis armadas blancas de Denikine. Lòng
dau litorau, d'armadas aliadas (França a Odessa e en Crimèa, Grècia a Kherson e
a Nikolaiev) desbarquèron per sostenir lei Blancs. Pasmens, en fàcia de la
situacion caotica, se retirèron pauc a pauc dins lo corrent de l'annada.

A partir de la prima de 1919, lo conflicte interior ucraïnian venguèt pus clar e
la guèrra venguèt un conflicte periferic de la Guèrra Civila Russa. En julhet de
1919, lei Bolchevics eliminèron Grigoriev e lo generau blanc Anton Denikine
organizèt una ofensiva d'amplor que li permetèt de conquistar Crimèa, Odessa e
Kyiv. Pasmens, après aquelei victòrias, foguèt arrestat a Tula e la repòsta
bolchevica, sostenguda per Makhno reconquistèt rapidament la totalitat dei
territòris perduts franc de Crimèa defenduda per lo generau Wrangel.

Lei Blancs foguèron sauvats per l'intervencion dei tropas polonesas, sostengudas
per Petlioura, a partir d'abriu de 1920. Ocupèron Kiev en mai permetent a
Wrangel de progressar dins lo sud (presa de Mariupòl). Pasmens, en julhet, la
còntra-ofensiva de l'Armada Roja rebutèt lei Polonés fins a Lvov avans la
signatura d'un tractat de patz entre Bolchevics e Polonés en octòbre de 1920.
Aquò permetèt ai Roges de liquidar la pòcha blanca de Crimèa dins lo corrent de
novembre. Enfin, la darriera etapa de la guèrra foguèt l'eliminacion dei bandas
de Makhno. Lo conflicte s'acabèt en 1921 per la victòria dei Bolchevics e la
fugida de Makhno en Romania.

En 1921, lo país èra totalament destruch er tres annadas de guèrra civila, de
chaples e de pilhatges. La Republica Sovietica d'Ucraïna venguèt oficialament
una republica constitutiva de l'Union Sovietica lo 30 de decembre de 1922. De
1923 a 1934, Kharkòv ne'n foguèt la capitala avans d'èsser remplaçada per Kyiv.

Leis annadas 1920 foguèron marcadas per la politica « d'ucraïnizacion »
principalament axada sus la promocion de la lenga e de la cultura ucraïnianas.
Pasmens, a partir de 1929, la region foguèt regardada per la politica de
collectivizacion d'Estalin e per la liquidacion dei kulaks (de païsans aisats).
Aquò se turtèt a una oposicion viva dau mond rurau e lo govèrn sovietic
respondèt violentament. De milièrs de païsans foguèron desportats au Gulag e de
requisicions massisas de cerealas e de viures aguèron luòc per avitalhar lei
vilas. En 1932-1933, aquò entraïnèt una famina catastrofica en Ucraïna Orientala
(Holodomor) que causèt la mòrt d'au mens cinc milions d'abitants. Puei, de 1934
a 1938, leis elèits ucraïnianas foguèron decimadas per lei purgas ordonadas per
Estalin.

Durant la Segonda Guèrra Mondiala, Ucraïna conoguèt tornarmai un periòde fòrça
malaisat. En fòra dau conflicte principau en 1939 e en 1940, l'URSS aprofichèt
inicialament la mobilizacion de França, dau Reiaume Unit e d'Alemanha en Euròpa
Occidentala per annexar una partida de Polonha (1939) e de Romania (1940).
L'Ucraïna Sovietica foguèt ansin aumentada de Galícia, de Bucovina e de la
Bassaràbia dau Sud. Pasmens, en 1941-1942, foguèt rapidament conquistada per lei
fòrças alemanda e romanesa.

Romania i recuperèt Bucovina e Bassaràbia e apondiguèt a aquelei conquistas la
region de Transnitria, compres lo pòrt d'Odessa. Lo rèsta foguèt integrat au sen
d'un territòri militar alemand que sa direccion èra installada a Rovno. En 1942,
leis Einsatzgruppen alemands liquidèron lei populacions judievas. Quant ai
populacions eslavas, subiguèron lei requisicions de man d'òbra transferida dins
de camps de trabalh, e de còps dins de camps de concentracion, alemands.
Certaneis Ucraïnians s'engatjèron tanben dins la guèrra dins lo camp dau Reich.
Se destrièron en particular dins la traca dei judieus e coma gardians dei camps
d'exterminacion. Enfin, enVolínia, se formèt un movement independentista ostil
ais Alemands e ai Sovietics. Dirigit per Stepan Bandera, foguèt durament
reprimit mai capitèt de combatre fins ais annadas 1950.

Ucraïna foguèt liberada per l'Armada Sovietica après una tiera de batalhas
saunosas (batalha de Dnièpre, ofensiva Dnièpre-Carpats... etc.) entre aost de
1943 a julhet de 1944. Dins lo corrent de sa retirada, l'armada alemand
destruguèt metodicament lei vilas principalas e leis infrastructuras.
Consequéncia deis actes de collaboracion reaus ò supausats ambé leis Alemands,
plusors pòbles locaus coma leis Alemands de la Mar Negra (tre 1941) ò lei Tatars
de Crimèa foguèron desportats en Asia Centrala ò en Sibèria. L'estatut
d'autonòmia de Crimèa au sen de la Russia Sovietica foguèt tanben suprimit.

A l'eissida de la guèrra, leis annexions territòrialas sovieticas e lei
transferiments de populacions entre Polonha e URSS permetèron per lo premier còp
de reünir totei leis Ucraïnians au sen d'un meteis estat. D'efèct, en fòra dei
territòris ja sovietics avans 1941, Moscòu annexèt lei territòris romanés e
checoslovacs poblats d'Ucraïnians. Puei, un milion d'Ucraïnians installats dins
la region polonesa de Chelm foguèron transferits en cambi d'un transferiment
invèrs de Polonés installats en Ucraïna Occidentala. Aquò permetèt la question
dei minoritats etnicas entre lei dos país. Ucraïna faguèt tanben oficialament
partida dei país fondators de l'ONU.

Pasmens, dins lo país, lei condicions de vida demorèron malaisadas e una famina
novèla se debanèt en 1947. S'agravèron egalament ambé la repression decidida per
Estalin còntra lei « collaborators », es a dire lo clergat e lei nacionalistas.
La situacion se melhorèt ambé la mòrt d'Estalin e son remplaçament per Nikita
Khrushchov qu'èra ucraïnian. Fònt de problemas ulteriors grèus, decidèt de
restacar Crimèa a la Republica Sovietica d'Ucraïna en 1954. Pasmens, la
liberalizacion relativa de la societat sovietica sota Khrushchov permetèt de
liberar un nombre important de presoniers politics e autorizèt l'adopcion de
certanei politicas nacionalas per leis autoritats de Kiev. Aquela politica
foguèt limitada per Leonid Brejnev qu'ordonèt en 1972 la destitucion dau premier
secretari Petro Chelest sospichat de defendre un nacionalisme ucraïnian tròp
engatjat. Lo remplacèt per lo conservador Vladimir Chtcherbitski que demorèt en
plaça fins a 1989.

A partir de 1988, la politica de perestroika de Mikhaïl Gorbachov favorizèt la
renaissença de movements intellectuaus independentistas, especialament dins lei
regions occidentalas e centralas. En genier de 1990, de manifestacions fòrça
importantas celebrèron la remembrança de l'independéncia de 1918 amb una cadena
umana de 500 quilomètres. Pus grèu, lo poderós sindicat de l'industria miniera
de Donbass acomencèt una grèva basada sus de revendicacions democraticas e
independentistas a partir de julhet de 1989. Un movement politic dich Rokh
(Movement popular ucraïnian de restructuracion), fondat en 1988, federèt lei
manifestacions.

En julhet de 1990, un mes après Russia, Ucraïna proclamèt sa sobeiranetat e un
èx-cap dau Partit Comunista, Leonid Kravchouk foguèt elegit president dau Soviet
suprèm. Pasmens, en març de 1991, una majoritat d'Ucraïnians aprovèt lo projècte
d'union renovada prepausat per Gorbachov mai la temptativa de còp d'estat menat
per lei conservadors dau PCUS dins lo corrent d'aost de 1991 precipitèt la
situacion. Lo 24 d'aost, Ucraïna proclamèt son independéncia confirmada per un
referendum (aperaquí 90% de vòtes favorables) organizat lo 1èr de decembre
seguent. Kravchouk foguèt elegit president de la Republica, còntra lo candidat
dau Roukh, e participèt ambé seis omològs rus e bielorús a la dissolucion de
l'URSS.

En despiech de son industria pesuca e de sei ressorsas naturalas importantas,
Ucraïna conoguèt de dificultats grèvas tre son independéncia. En particular, son
economia s'afondrèt rapidament amb una regression de l'industria e una inflacion
galaupanta. Per limitar la catastròfa, lo govèrn ucraïnian decidèt donc de
limitar la liberalizacion de l'economia e lei privatizacions. Pasmens, aquò
empachèt pas una grèva importanta dei minaires en 1993.

Autre problema important, lei relacions ambé Russia venguèron rapidament
malaisadas a prepaus dei questions de la flòta militara sovietica de la Mar
Negra e de l'estatut de Crimèa. Afeblida, Ucraïna poguèt pas impausar son ponch
de vista. Lei Rus obtenguèron la màger part de la flòta e lo drech d'utilizar la
basa de Sebastòple. En mai d'aquò, sota la pression deis Estats Units e de
Russia, Kyiv deguèt tanben renonciar a son arsenau nuclear (eiretat de l'URSS)
que foguèt transferit en URSS. En cambi, obtenguèt una ajuda financiera
estatsunidenc e una assegurança regardant lo mantenement de sei frontieras.

Enfin, lo país aguèt de dificultats per afirmar son unitat nacionala. En
particular, de diferéncias politicas importantas apareguèron entre l'oèst e lo
centre desirós de s'integrar au sen de l'Union Europèa e l'èst e lo sud pus
favorables au mantement de relacions privilegiadas ambé Russia. Aquela
separacion, basada sus de rasons etnicas (mai de Rus dins l'èst dau país),
economicas (l'industria orientala èra integrada au sen dau complèx industria
sovietic largament demorat en Russia) e politicas (leis elèits orientalas son
sovent eissits de l'ancian poder sovietic), estructurèt rapidament la vida
politica nacionala. Ansin, en març-abriu 1994, lo Roulh ganhèt leis eleccions
legislativas a l'oèst mai lei candidats de l'ancian regime s'impausèron dins
l'èst e obtenguèron una pichona majoritat au Parlament. La meteissa situacion se
debanèt en junh per l'eleccion presidenciala que veguèt la victòria de Leonid
Koutchma (52%) que trionfèt dins l'èst.

La presidéncia de Leonid Koutchma (1994-2004) foguèt marcada per una
liberalizacion limitada, un desvolopament de l'economia tardiu, divèrseis
escandòls e un autoritarisme mai e mai important. D'efèct, durant son premier,
adoptèt una politica liberala d'austeritat conjugada ambé de privatizacions mai
deguèt tenir còmpte deis interès de l'industria miniera (grèva de 1996).
Pasmens, lo declin economic acomencèt d'èsser limitat per lo desvolopament de
l'economia informala. Puei, en 1996, lo president obtenguèt lo vòte d'una lèi
renfòrçant lo poder executiu. Elegit tornarmai en 1999 (56%), son segond mandat
foguèt tocat per d'escandòls de corrupcion e de disparicions de jornalistas e
per l'acomençament d'una represa economica a partir de 2000. Aquò l'afebliguèt e
la fin de sa presidéncia prenguèt un aspèct autoritari.

Enebit d'un tresen mandat per la constitucion, Leonid Koutchma poguèt pas se
presentar a l'eleccion presidenciala de 2004. L'escrutinh opausèt Víktor
Ianokòvych, un oligarca de l'èst, a Víktor Ioshchenko, un economista sostengut
per l'oèst. En causa de fraudas, lei resultats dau segond torn foguèron fòrça
contestats per lei partisans d'Iouchtchenko qu'adoptèron la color arange coma
simbòl. Après una lònga crisi, obtenguèron contentament e un tresen torn donèt
la victòria a son candidat (56%). Pasmens, lei venceires de la Revolucion Arange
se devesiguèron rapidament entre elei e mau capitèron de dispausar d'una
majoritat parlamentària. En 2006, perdiguèron leis eleccions legislativas e
Víktor Ianokòvych foguèt ansin nommat cap dau govèrn. Iouchtchenko assaièt sensa
succès de dissòuvre lo Parlament e Ianokòvych ganhèt l'eleccion presidenciala de
2010. Aqueu periòde veguèt la perseguida de la represa economica, sostenguda per
la demanda chinesa, mai veguèt egalament l'agravament dei tensions interioras
èst-oèst e de retards dins la modernizacion de l'economia e de l'administracion,
fòrça corrompudas, dau país.

Dins lo corrent deis annadas 2010, Víktor Ianokòvych assaièt de mantenir un
equilibri precari entre Russia e Union Europèa. Pasmens, en 2013, la conclusion
pròcha d'un acòrd d'associacion ambé l'UE entraïnèt de pressions importantas sus
Kiev de part de Moscòu. En novembre de 2013, lo govèrn ucraïnian chausiguèt
finalament d'abandonar son projècte d'acòrd ambé Brussèlas au profiech d'un
raprochament ambé Russia. Populara a l'èst, aquela decision entraïnèt de
manifestacions majoras a Kyiv e dins l'oèst (veire EuroMaidan). Après quatre mes
de crisi, lo Parlament votèt finalament la destitucion dau president lo 22 de
febrier que s'enfugiguèt a l'èst. Puei, lo 27 de junh de 2014, lo novèu
president Petro Porochenko signèt un acòrd comerciau ambé l'UE.

Pasmens, aquò entraïnèt doas crisis grèvas en Crimèa e dins lei regions pus
orientalas dau país. Premier, en Crimèa, Russia refusèt de perdre lo contraròtle
d'una region estrategica e poblada en majoritat de populacions russas. Dau 26 de
febrier au 28 de març, de soudats rus ocupèron aisidament la region e un
referendum organizada per leis autoritats prorussas proclamèt l'independéncia de
Crimèa que demandèt e obtenguèt son intrada au sen de la Federacion de Russia.
Aquela annexion es pas reconeguda per la comunautat internacionala e Ucraïna
revendica totjorn oficialament la peninsula.

L'autra crisi acomencèt d'un biais simultanèu a la fin de febrier de 2014 ambé
plusors manifestacions de sostèn au president Ianoukovytch dins lei principalei
vilas dau sud e de l'èst (Donetsk, Kramatorsk, Lougansk, Mariupòl, Karkòv,
Odessa... etc.). A partir d'abriu, prenguèron una forma insureccionala dins la
region de Donbass e se formèt una armada separatista. Lei 7 e 11 d'abriu, lei
regions de Donetsk e de Lougansk proclamèron son independéncia. L'armada
ucraïniana intervenguèt dins aquelei regions a partir dau 2 de mai. Avancèt fins
au mes de julhet e l'arribada de « volontaris » rus per sostenir leis
insurgents. A partir d'aost, leis Ucraïnians deguèron a son torn recular fins a
la signatura d'un alta-au-fuòc en setembre. Foguèt rapidament romput e de
combats novèus s'acabèron per una tiera de desfachas ucraïnianas avans la
signatura d'un segond alta-au-fuòc, fòrça precari, lo 12 de febrier de 2015. En
abriu de 2015, aquela guèrra aviá causat la mòrt d'aperaquí 6 100 personas e lo
desplaçament de 500 000 refugiats. Plusors vilas de l'èst, especialament
Donetsk, an subit de destruccions importantas e l'economia ucraïniana s'es
afondrada. En mai d'aquò, Kiev dèu menar de reformas economicas importantas en
cambi de prèsts de l'UE e dau FMI.



https://oc.wikipedia.org/wiki/Roma

Roma es la capitala d'Itàlia, de la region de Laci e de la Ciutat Metropolitana
de Roma Capitala. Dempuèi lo 3 d'octòbre de 2010 es una comuna de l’estatut
especial, jol nom de Roma Capitala. Sa populacion èra estimada a 2 866 733
abitants, en abril de 2014. Sa superfícia totala es 1285 km². Es la comuna pus
poblada e pus estenduda d'Itàlia.

Roma foguèt dins l'Antiquitat la capitala de l'Empèri Roman. Li diguèron adonc
correntament Urbs (« la Vila » per bonesa). Li dison sovent la vila dei sèt
còlas (Aventin, Cælius, Capitòli, Esquilin, Palatin, Quirinal e Viminal); es
apelada tanben de còps que i a, Caput mundi (« capitala dau mond »), o la Città
Eterna (« La ciutat etèrna »).

Una enclava de Roma es l'Estat dau Vatican, lo territòri sobeiran qu'albèrga la
Santa Ses, lo pus pichon estat dau mond. Lei catolics considèran l'evesque de
Roma (lo papa) coma lo successor de Sant Pèire e la vila de Roma coma lo centre
dau Cristianisme o aumens dau catolicisme.

Vila globala, Roma es la tresena destinacion toristica pus visitada d'Euròpa
darrièr Londres e París. Los musèus del Vatican e lo Colisèu son entre los sites
pus frequentats. Roma compta tanben nombroses ponts e fonts, 900 glèisas, e un
grand nombre de musèus e d'universitats. En mai del torisme, l'economia de la
vila es virada cap a las nòvas tecnologias, los medias e las telecomunicacions
dempuèi las annadas 2000. Enrodada per las sèt còlas, la vila se situa a
l'embocadura de Tibre e se devesís en vint e dos rioni. Roma organizèt tanben
los Jòcs Olimpics d'estiu de 1960.

Lo territòri de la capitala es divisit en 15 comunas que pòrtan lo nom de Roma
seguit d’un numèro, tradicionalament escrich en chifras romanas (Roma I a Roma
XV). La comuna de Roma èra divisada en 20 circonscripcions dempuèi mai de 1972.
En març de 1992 la 14ena circonscripcion venguèt la comuna de Fiumicino. En 2001
las ciconscripcions venguèron de comunas, apeladas de Roma I a Roma XX (sens
Roma XIV). En 2013, d'unas comunas foguèron fusionadas e renumerotadas, ara de I
a XV sens manca.

La fondacion de Roma qu'ei atrubuida legendariament au personatge de Ròmul. La
data retienguda desempuish l'epòca romana edesignada com punt de referéncia dab
lo nom de Ab urbe condita qu'ei l'annada -753. Istoricament, Roma que ho fondada
autorn de sèt comas pobladas per tribus latinas puish reunidas amassas entà
formar ua sola ciutat.

Lo purmèr regim politic de Roma que ho la monarquia, qui durè dinc a l'annada
-509.



https://oc.wikipedia.org/wiki/Norv%C3%A8gia

Norvègia (en norvegian: Norge segon lo bokmål o Noreg segon lo nynorsk),
oficialament lo Reialme de Norvègia, es un país d'Euròpa que bordeja Russia e
Finlàndia al nòrd-èst e Suècia a l'èst. Al sud e a l'oèst es bordat per l'Ocean
Atlantic, e al nòrd per l'Ocean Artic. Sa capitala es Òslo.

Poblada dempuei aperaquí 12 000 ans, lo territòri norvegian demorèt lòngtemps
fòrça isolat e son istòria es mau conegut avans lo començament dau periòde
viking. De mai, en causa d'un clima e d'una topografia marrits, lei
comunicacions terrèstras foguèron lòngtemps malaisadas en Norvègia. Lei
premiereis informacions sus lei Vikings norvegians datan dau sègle VIII quand
colonizèron leis illas Shetland, leis Orcadas e leis illas Ebridas. A partir de
la fin dau sègle, utilizèron aqueleis endrechs per preparar d'expedicions vèrs
Islàndia, Groenlàndia, Canadà ò la Mar d'Irlanda e per pilhar lo litorau
irlandés.

Pasmens, mens nombrós, lei Vikings installats dins lei regions colonizadas
adoptèron pauc a pauc la cultura e la religion — principalament lo catolicisme —
dei pòbles locaus. Ansin, dins lo corrent dau sègle XI, leis incursions vikingas
s'arrestèron. En Norvègia, un reiaume comencèt de s'estructurar sota l'accion
dau rèi Olaf Haraldsson (1016-[[1028])) que favorizèt tanben l'evangelizacion de
son pòble.

Au sègle XII, un arquevescat foguèt creat a Nidaros (uei Trondheim) que permetèt
de dotar Norvègia d'una Glèisa independenta. Puei, sota Sverre Sigurdsson
(1184-1202), una dinastia novèla afiermèt la poissança norvegiana au nòrd-oèst
d'Escandinàvia. En particular, sei sucessors s'ocupèron de restaurar sa senhoriá
sus Islàndia en 1262-1264. En revènge, perdiguèron plusors possessions dins leis
illas Britanicas onte leis Escocés tornèron conquistar leis illas Ebridas e
l'illa de Man. La capitala foguèt installada a Bergen fins a son transferiment a
Òslo au començament dau sègle XIV.

Pasmens, dins lo corrent dau sègle XIV, lo poder reiau e l'aristocracia
declinèron. En parallèl, d'alianças ambé leis ostaus reiaus de Danemarc e de
Suècia entraïnèron l'union dei tres reiaumes escandinaus en 1397 au sen de
l'Union de Kalmar.

L'union dei tres reiaumes durèt fins a la restauracion de l'independéncia de
Suècia entre 1521 e 1523. En revènge, Norvègia e Danemarc demorèron units fins a
1814. Lei dos país demorèron teoricament distints mai dins lei fachs, Danemarc
dominava largament l'union. Ansin, per exemple, lo rèi Cristian III chausiguèt
lo luterianisme coma religion en 1536 e l'impausèt sensa consultacion en
Norvègia. L'istòria de Norvègia es donc largament confonduda amb aquela de
Danemarc durant aqueu periòde. En particular, de conflictes frontaliers regulars
còntra Suècia entraïnèron la pèrda de Jämtland en 1645.

Durant lei guèrras napoleonencas, Danemarc chausiguèt de s'aliar ambé França
après una ataca suspresa britanica còntra Copenaga en 1801. Après la desfacha
francesa en 1814, foguèt obligat de cedir Norvègia a Suècia qu'aviá perdut
Finlàndia au profiech de Russia. Lei Norvegians acceptèron lo transferiment en
cambi dau respèct de sa constitucion per lei Suedés.

Leis autoritats suedesas respectèron lo particularisme norvegian mai assaièron
d'assegurar la coesion de l'union novèla. En particular, resistiguèron ai
demandas norvegianas aguent per objectiu d'aumentar son autonòmia. Per exemple,
acceptèron solament en 1884 l'instauracion d'un regime parlamentari vertadier en
Norvègia. Puei, la revendicacion d'una politica estrangiera pròpria minèt lei
relacions entre lei dos reiaumes. En 1905, lo Storting (lo parlament norvegian)
decidèt de vòtar la creacion de consulats norvegians en despiech de l'oposicion
dau rèi. En fàcia d'aqueu refús, lei parlamentaris votèron la fin de l'Union.
Puei, a la demanda de Suècia, un vòte dau pòble ratifiquèt aquela chausida e
Norvègia tornèt venir independenta. Un prince danés foguèt elegit rèi sota lo
nom de Haakon VII (1905-1957).

Lei doas guèrras mondialas foguèron un periòde malaisat per Norvègia en despiech
de sa neutralitat. Durant lo premier conflicte, perdiguèt la mitat de la flòta
marchanda qu'èra alora una fònt de revenguts majora per son economia. Puei
durant la Segonda Guèrra Mondiala, foguèt ocupada per l'Alemanha Nazi d'abriu de
1940 a mai de 1945. Leis Alemands i formèron un govèrn de collaboracion dirigit
per Vidkun Quisling e i mantenguèron de fòrças importantas per empedir un
desbarcament aliat.

Après 1945, Norvègia abandonèt sa neutralitat e participèt a la fondacion de
l'OTAN. Lo Plan Marshal permetèt la reconstruccion de l'economia e la formacion
d'un estat sociau democrata ambé de reformas progressitas fòrça avançadas. La
descubèrta de jaciments de petròli e de gas naturau en Mar dau Nòrd favorizèt
aquela politica. En 1972 e en 1994, lei Norvegians refusèron dos còps de jónher
l'Union Europèa. En revènge, lo país jonhèt l'espaci Schengen.



https://oc.wikipedia.org/wiki/Gascon

Lo gascon qu'ei ua varietat de l'occitan parlada au sud e a l'oèst de Garona, en
Gasconha e Bearn. Ua varietat de gascon, l'aranés, qu'ei lenga cooficiau en
Catalonha. L'aranés qu'ei oficiaument designat com ua varietat locau d'occitan.

Lo gascon qu'ei ric d'ua grana istòria literària e politica. A despart d'autors
màgers com Pèir de Garròs, qu'estó emplegat dens la vita juridica deus país
gascons e de Bearn (dens aqueste cas, dinc a la Revolucion Francesa) mes tanben
en dehòra : au País de Foish (gavidat peus vescomtes de Bearn) e dens las
dependéncias deu Reiaume de Navarra : Hauta Navarra, Baisha Navarra e Sola.

Lo maine gascon qu'ei comprés dens un triangle delimitat peus Pirenèus au sud,
la mar de Gasconha (Mar Grana) a l'oèst e un tresau costat qui segueish
l'arribèra de Garona e d'Arièja, deu nòrd-oèst au sud-èst. En Gironda, au nòrd
deu maine, lo gascon que's confronta dab lo santongés, precisament dens los
cantons de Borg, Sent Andrèu de Cubzac, Fronsac, Liborna e Lussac. Sus dètz
quilomètres, enter Tajac e Las Salas, lo gascon que's confronta dab lo lemosin.
Cinc vilatges perigordins deu canton de Velina (Dordonha) qu'an un parlar qui
pòt èster classificat com gascon. Puish, en tot continuar capdavant e capsus,
que trobam la termièra dab lo lengadocian. La hita gascon-lengadocian que’s
tròba prumèr au nòrd de Garona, puish que va capsus e passa Garona enlà deu
costat de Clarmont Devath (Òut e Garona) en tot deishar Sant Ilari de Lusinhan
au maine lengadocian. En Tarn e Garona, la termièra lingüistica que segueish
l’arriba esquèrra de Garona mès a distància (quauques quilomètres), qu’ei a
díser las duas arribas e son lengadocianas, sauv en Aucamvila on lo maine gascon
e tòca l’arriu. En Hauta Garona, lo gascon qu’evita Tolosa per l’oèst. Sus
l’arriba esquèrra de Garona, Tornafuèlha e La Sauvetat de Sent Gili que son
lengadocianas. Totun, dus barris de Tolosa (qui èran autes còps vilatges) que
son gascons : Sent Martin de Toish e Sent Simon. De Portèth de Garona a
Mauressac, la hita que segueish l’arriba esquèrra de Garona e après que segueish
Arièja, haut o baish, en tot passar a l’oèst de Fois e de Pàmias. Bèths parlars
de la termièra lingüistica dab lo lengadocian que son ibrids o de transicion,
doncas de classificacion discutibla. Aran qu'ei gascon. En sud-oèst, tot lo
Biarn qu’ei gascon, sauv Esquila qui ei bascofòn. En Labord (Bascoat), en mei de
l'agglomeracion de Baiona-Anglet-Biàrritz, que son gasconofòns Guishe, Bidaishe,
Urt, La Bastida, Càmer e Samas. Que’s parla gascon tanben a Gestars e
Ossaranh-Arribarèita en Baisha Navarra e a Montòri en Sola. L’aglomeracion
Baiona-Anglet-Biàrritz (BAB) qu’ei lingüisticament tan gascona com basca. Qu’ac
èra tanben lo cas de Sent Sebastian (Donostia), Hondarribia (Hont Arràbia) e
Pasaia (Passaje) deu sègle XII dinc a ua epòca relativament recenta (sègle XIX a
Passaje - Pasaia). Lo gascon qu’a deishat impremtas de las importantas dens la
toponimia d’aqueth parçan de Guipuscoa : Molinao (Molin Nau), Cabo Higuer,
Hondarribia (Hontarràbia), Pasaia (Passa(t)je), Monte Urgull (Mont Orgulh),
Miramon (Miramont) etc.

Lo gascon qu’ei en generau classificat com dialècte de l’occitan. Pèire Bèc qu’a
tanben prepausat ua classificacion suberdialectau laguens de l’occitan, on lo
gascon i vesia lo lengadocian pirenenc (meridionau) dens un ensemble dit
"aquitano-pirenenc".

Autes lingüistas especialistas deu gascon, com Achille Luchaire, Edouard
Bourciez e Kurt Baldinger s’estimavan mes considerar lo gascon com ua lengua per
se meslèu que non com un dialècte. Gerhard Rohlfs qu’escrigó (1935): « sens
exageracion que’s pòt díser l’originalitat deu gascon de cara au provençau non
ei pas mens accentuada que la deu catalan ». Totun, que cau corregir una error
qui trobam aquiu e lahòra : lo regretat Joan Coromines, catalan eth medish e
aute gran lingüista especialista deu gascon, non compartiva pas aqueth avís.
Coromines qu'escrigó a prepaus d'aquera assercion deu romanista alemand :
« Rohlfs, en tot eméter aquera opinion, que segueish las traças de Bourciez e de
Ronjat, mès qu’adopta dab aqueths erudits ua posicion de filològ qui hè los
hèits minors, eminentment curiós mès sens amplitud d'importància, qu’aucupan la
medisha plaça com los fèits capitaus. Lo gascon qu’a essenciaument lo medish
sistema morfologic com los autes dialèctes d’òc, lhevats quauques detalhs peus
dialèctes montanhòus […] En tot cas lo gascon n’a pas arren de comparable dab
las oposicions […] qui sufeishen ad eras medishas tà cambiar la fisonomia tota
d’ua lengua e dà’u un aire estrangèr. ».

Lo gascon qu'ei un deus dialèctes occitans qui presenta la màger originalitat
dens l'ensemble occitan. Sens negar la soa apartenença a l'occitan, dauvuns
lingüistas contemporanèus que tractan lo gascon de manièra separada de la rèsta
de l'occitan. Qu'ei lo cas, per exemple, de Pèire Bèc qui'u dedica un capitòu
especiau dens lo son libe de filologia romanica, a despart de l'occitan, parièr
com entau catalan. Qu'èra tanben lo cas de Jacme Allières.

Desempuish quauques annadas, ua grop regionalista titolat Institut Biarnés e
Gascon iniciat a la seguida de Joan Lahita, que pleiteja per ua fòrma de
secessionisme lingüistic en tot considerar lo gascon com ua lengua distinta de
l'occitan e que s'opausan a tot projècte culturau o administratiu qui designe lo
gascon dab lo nom d'occitan.

La soa originalitat qu'ei sustot fonetica/fonologica. Las particularitats
fonologicas mes sovent citadas qui caracterizan guaireben tot lo maine gascon
concerneishen lo desvolopament deu consonantisme e son las següentas:

Lo tractament deus diftongs au qu'ei tanben plan soent diferent en gascon per
rapòrt au lengadocian centrau.

Dens mantuns parlars gascons, sustot au sud deu maine, que s'i tròban
diferéncias mei marcadas dab autas varietats:

L'utilizacion de que com enoncatiu que s'acompanha generaument de l'emplec d'un
mot plan distint com qui o dont tà hèr servir de relatiu. L'òmi qui/dont vedi
qu'ei gran (lengadocian: l'òme que vesi es grand). La koinè gascona a adoptat
qui com relatiu meslèu que non pas dont, d'usatge meslèu locau (Lana Gran).

Au nivèu lexicau per contra, l'originalitat deu gascon per rapòrt aus autes
dialèctes n'ei pas hòrt grana; qu'ei rare qu'un mot gascon no's tròbe dens au
mensh un aute dialècte. Que cau notar totun, un petit lexic particular d'origina
bascoaquitan o iberoromanic, sustot dens los Pirenèus. Segon çò qu'escrivó
Gerhard Rohlfs , que podem har ua lista de 48 mots especifics (qu'ei a díser:
qui no's tròban en las autas compausantas de l'occitan) comuns au gascon e a
l'aragonés, 46 comuns au gascon e au catalan, 30 comuns au gascon e au
castelhan, 28 amassan gascon, catalan e aragonés, 24 se tròban tanben en
portugués. De mei, que cau menshidà's deus mots qui pòden estar faus amics en
gascon e en autas varietats de l'occitan, qu'ei a díser qu'an sens diferents.
Per exemple un pantais en lengadocian centrau qu'ei un saunei en gascon, mentre
un panteish en gascon que's ditz plan un panteix o un pantaix en catalan mès en
lengadocian centrau qu'ei una cachavièlha. Un saunei en gascon qu'ei un somi o
sòmi en lengadocian centrau. De la medisha manièra, panteishar no's vira pas per
pantaissar en lengadocian centrau. Un maine en lengadocian centrau qu'ei un
bordalat en gascon, mentre un maine en gascon qu'ei un domeni en lengadocian
centrau. En gascon, lo domeni que designa ua persona, un propietari, generaument
nòble, d'un maine qui's ditz un domèc . En gascon, amagar que pòt voler díser
aplegar personas de mala qualitat . Amagar en gascon que pòt tanben voler díser
lo contrari d'escóner qu'ei a díser expausar e ua amagada qu'ei ua miaça (en
occitan non-gascon: menaça). Gahar que's vira per agafar en lengadocian e non
per gafar.

De notar tanben l'emplec en gascon deu vèrbe ir, autes còps pro emblematic de
l'idiòma. Aqueth vèrbe ir qu' èra arrehusat com gasconisme intolerable en la
lenga deus trobadors (Leys d'amor, 1341) . Qu'ei enqüèra emplegat uei lo dia en
las vaths d'Aspa e de Varetons, en lòc d'anar pertot aulhors dens l'airau
gascon.

Los idiomatismes gascons que son fòrça, non son pas tostemps de bon compréner
per un Occitan non-gascon, totun que hèn partida de l'amna d'aquera varietat.
Per exemple: Un diccionari deus bons, tot en gascon, que'ns hè hrèita, aqueste
qu'ei tròp brac, be m'en•hàstia!

Los lingüistas qu'atribueishen l'originalitat deu gascon sustot a un substrat
bascoaquitan. Que s'a evocat tanben l'influéncia deus parlars deus colons romans
vienuts deu Sud d'Itàlia.

Las referéncias tà cultivar la koinè pangascona en via de desvolopament, dab un
pes important de las practicas renaishentistas biarnesas, que's tròban dens mei
d'un obratge com la Gramatica de l'occitan gascon contemporanèu de M. Romieu e
A. Bianchi, las Fiches de grammaire d'occitan gascon normé d'A. Bianchi e A.
Viaut, la Grammaire béarnaise d'A. Horcada, lo Mémento grammatical du gascon de
J.P. Viravent e J. Salas-L'Ostau e lo Dictionnaire français-occitan (gascon) en
dus volums de Per Noste. La cultura deu gascon aranés que presenta un modèl drin
diferent de gascon, representatiu deu grop sud-orientau (Haut-Comenge, Coserans
e Aran) mès dab quauques especificitats ligadas a la soa posicion de contacte
dab lo catalan ribagorçano-palharés, dab lo catalan normatiu e dab l'espanhòl.
L'aranés qu'ei pro desvolopat e accessible gràcias au son usatge oficiau. Que
dispausam d'ua gramatica aranesa redigida en aranés per Aitor Carrera .
L'occitan oficiau (aranés) e mei d'un obratge pangascon (com la gramatica de
Romieu e Bianchi) respèctan las recomandacions deu Conselh de la Lenga Occitana
(CLO) (filosòf, monològ, telefòn, trionfar, vèrb = vèrbe, etc). Daubuns obratges
com lo diccionari de Per Noste non respèctan pas completament las
recommandacions de grafia deu CLO, qu'emplegan de manièra mei generau la e de
sostien : filosòfe*, monològue*, telefòne* e non pas filosòf, monològ, telefòn;
o qu'escriven triomfar* e non pas trionfar, etc.).

D'autes usatges existeishen tanben en dehòra de la nòrma, mès son hèra mens
frequents. L'Institut Biarnés e Gascon que preconiza dus sistèmas grafics
diferents —e hèra minoritaris dens l'usatge actuau— qui estreman la grafia deu
Conselh de la Lenga Occitana. Un qu'ei ua adaptacion e ua reütilizacion de la
grafia febusiana, ua forma de la grafia causida au davant per Lespy que lo
lingüista Edouard Bourciez avèva mei o mens retocada autes còps en 1900 e que
l'Escòla Gaston Febus avèva adoptat iniciaument abans de passar a la grafia
classica. L'aute que deriva de la grafica classica occitana, dab modificacions
destinadas, ce disen los sons promotors, a préner miélher en compte
particularitats foneticas e morfologicas deu gascon. En particular, la grafia
preconizada per l'IBG que diferéncia, en posicion finau deus mots, la n velara
[ŋ] de la n dentau [n], e la r muda de la r prononciada, çò qui la grafia deu
CLO non hè pas pr'amor que considèran aqueras distincions de baisha rendabilitat
fonologica.. Per exemple, mots escriuts en grafia classica reformada de l'IBG
com pand*, pan, son, sonn*, joenn*, hèr, hèrr*, agòrr*, còr que s'escriven en
grafia deu CLO respectivament pan, pan, son, son, hèr, hèr, joen, agòr, còr.
Atau, la frasa com aqueth pan qu'ei poirit, escriuta en grafia deu CLO, n'ei pas
univòca, que cau saber quin e cau prononciar lo pan, ['paŋ] o ['pan], tà la
poder interpretar. Au començament deu sègle XII dejà, dens tèxtes gascons de la
carta de Sent Gaudenç , la n finau velara - notada ng- èra diferenciada de la n
dentau. Au sègle XVI, lo pair de la renavida gascona Pèir de Garròs qui escrivó
"son lengatge gascon" en grafia de tradicion classica, que hasèva tanben ua
distincion grafica clara enter las duas letras n . Entà escríver lo gascon, lo
quite lingüista catalan Joan Coromines, qui considerava la grafia classica
hargada per Alibèrt inadequada, que tornè préner las solucions graficas de Pèir
de Garròs tà distinguir las duas n. Aquera grafia de Coromines, concebuda dab
l'acòrd ("vist-i-plau") de Pompeu Fabra segon çò qui escriu lo lingüista,
qu'utiliza tanben solucions com ny per nh entà evitar d'aver de hornir un punt
au mitan deus mots (montanya* e inhèrn* en lòc de montanha e in.hèrn). Per lo
digraf nh, Pèir de Garròs qu'emplegava ua auta solucion, la deu basco e deu
castelhan: ñ. Mès aqueras grafias, interessantas deu punt de vista estrictament
istoric o dìalectologic, ne son pas estadas represas dens l'usatge de tot dia,
que son demoradas d'usatge estrictament personau. L'unica grafia qui aja un
caractèr oficiau qu'ei la classica. Qu'ei la sola emplegada a l'Escòla, a
l'Universitat e dens tots los documents oficiaus en version aranesa de la
Generalitat de Catalonha e deu Conselh Generau d'Aran.

Lo famós Dictionnaire du béarnais et du gascon modernes de Simin Palai, enquèra
qu'escriut en grafia febusiana, que horneish un gran nombre de formas qui
alimentan la practica actuau deu gascon cultivat en nòrma classica.

Version de Lorda
http://pedagogie.ac-toulouse.fr/langues-vivantes/IMG/mp3/Eth_mainat_prodigue-_La
rribere-_1916-_Camp_de_Duretz.mp3

Traduction en gascon negue canonic, d’après las variantas deu sud deu país de
Bòrn e deu Nòrd deu Marensin reculhudas en l’enquesta Bourciez.



https://oc.wikipedia.org/wiki/1907

Signatura de la Convencion Anglorussa de 1907 lo 31 d'aost entre Russia e
Reiaume Unit. Organizèt lo partiment dau Pèrsia entre zònas d'influéncia russas,
britanica e neutra.

Signatura de la Convencion Anglorussa de 1907 lo 31 d'aost entre Russia e
Reiaume Unit. Organizèt lo partiment de Pèrsia entre zònas d'influéncia russas,
britanica e neutra.

Après l'ataca d'apoplexia dau negus Menelik II l'annada precedenta, creacion
d'un govèrn sus lo modèl europèu ambé la creacion d'un gabinet dei ministres.

Tèrratrem dins la capitala Kingston que causèt mai de 1 000 mòrts (14 de
genier).

Batalha de Tarafiyah (24 de setembre) e victòria d'Ibn Saud d'Arabia Saudita
contra l'aliança dau sultan Al Homoud Ibn Rashid, de l'emir Abalkhail e dau clan
Mutayr.

Signatura de la Convencion Anglorussa de 1907 lo 31 d'aost entre Russia e
Reiaume Unit. Organizèt lo partiment dau país entre zònas d'influéncia russas,
britanica e neutra.

Independéncia oficiala dau país lo 26 de setembre. Pasmens, demorèt encara
d'annadas sota l'influéncia dirècta de Londres.

Comercializacion dau premier sistèma de fotografia color d'usatge relativament
simple : l'Autochrome dei fraires Lumière. Èra una tecnica de fotografia sus
placa de veire que necessitava totjorn de temps de pausa lòngs – problema
recurrent dei tecnicas de fotografia color dempuei son aparicion en 1861 – e un
tractament complèx. De mai, la sensibilitat èra limitat e per generalizar
l'usatge de la fotografia color, serà necessari d'esperar l'aparicion dei
premiers films color dins lo corrent deis ans 1930 (→ 1935).



https://oc.wikipedia.org/wiki/Tunisia

Tunisia es un país del nòrd d'Africa. Confronta Libia al sud-èst e al sud, e
Argeria a l'oèst.

Tunisia a un litoral de 1148 km d'extension en la Mar Mediterranèa. Lo sieu
clima es temperat al nòrd, e desertic al sud. Lo terren al nòrd es montanhós e
al sud es plan e caud.

Lei traças pus ancianas de preséncia umana en Tunisia datan dau Paleolitic.
Foguèron laissadas per una populacion de caçaires culheires mosterians. Vèrs
20 000 av. JC, la cultura mosteriana foguèt remplaçada per la cultura
iberomaurusiana que s'estendèt dins lei regions litoralas de Magrèb fins a
10 000 av. JC. Pasmens, sa preséncia en Tunisia demorèt febla. Li succediguèt la
cultura capsiana qu'apareguèt dins la region de Gafsa vèrs la fin dau millenari
X av. JC. Lo Capsian dispareguèt dins lo corrent dau millenari V av. JC e
laissèt la plaça au Neolitic. Aqueu periòde veguèt l'installacion de populacions
proto-berbèras probablament originàrias de Libia.

Ben situat au limit dei bacins occidentau e orientau de la Mar Mediterranèa, lo
litorau tunisian se trobava tanben a la crosiera entre rota terrèstra de Magrèb
a Egipte e lo desbocat deis itineraris dau comèrci caravanier en provenància de
Sahara. Au sègle IX av. JC, aquela posicion interessèt donc lei marchands
fenicians que fondèron plusors colonias dins la region. En particular, vèrs 820
av. JC, de colons originaris de Tir establiguèron Cartage dins la region de
Tunis. La ciutat venguèt rapidament independenta e impausèt pauc a pauc son
primat ais autrei colonias fenicianas d'Africa dau Nòrd e de Sicília. En
parallèl, capitèt de rebutar lei nomadas berbèrs vèrs lo sud e l'oèst.

A partir dau sègle VI av. JC, lei Cartaginés se bateguèron ambé lei Grècs per lo
contraròtle de Sicília. Plusors guèrras s'acabèron vèrs 480 av. JC amb una
desfacha cartaginesa e la mesa en plaça d'un partiment de l'illa (l'oèst ai
Cartaginés, lo rèsta ai Grècs). Pasmens, d'aqueu temps, lo relarg cartaginés
venguèt un centre marchand e agricòla major (òli, blat...). Au sègle III av. JC,
Cartage se turtèt a l'expansionisme de Roma en Itàlia Meridionala. Una premiera
guèrra (264-241 av. JC) entraïnèt l'expulsion dei Cartaginés de Sicília e de
Sardenha. Puei, un segond conflicte (218-22 av. JC), pus dur, entraïnèt la pèrda
de son domeni coloniau ispanic per Cartage. Reduch au reng de poissança
segondària, la vila foguèt finalament destrucha per lei Romans a l'eissida d'un
sètge de tres ans en 146 av. JC.

Roma annexèt lo relarg de Cartage — la mitat nòrd de la Tunisia actuala — que
venguèt la província d'Africa. L'endrech demorèt un centre agricòla e foguèt
fòrça romanizat en causa de son importància per l'avitalhament de la capitala.
Tre la fin dau sègle II av. JC, lei Romans comencèron d'estendre son domeni
african e someteguèron lei rèis numides copables de revòutas còntra l'òrdre
roman. Ansin, ocupèron pauc a pauc tot lo litorau maugrabin. Tornada bastir per
Cesar, Cartage venguèt lo centre d'une region prospèra e la tresena vila pus
importanta de l'Empèri.

Au sègle III ap. JC, lo crestianisme se difusèt dins lei vilas avans d'agantar
lei zònas ruralas berbèras. Durant lo rèine de Dioclecian (284-305), de
persecucions fòrça importantas decimèron lei comunautats crestianas e plusors
fidèus abjurèron sa religion. Après la conversion de Constantin (306-337), la
situacion se melhorèt mai la Glèisa d'Africa dau Nòrd foguèt tocada per de
desacòrdis regardant lei crestians aguent abjurat. Una ala rigorosa, majoritària
dins lei campanhas, refusèt sa reïntegracion mentre qu'un corrent urban pus
comprensiu i èra pas opausat. En 312, lei dos grops nomèron dos evesques rivaus
entraïnant un lòng conflicte entre « catolics » e donatistas — finalament
condamants per eretgia — que durèt fins a la fin dau sègle.

Au sègle IV ap. JC, lei Vandals, après aver passat lo limes renan en 407 e
l'estrech de Gibartar en 427, ocupèron la província d'Africa e Cartage.
N'expulsèron l'aristocracia romana mai se romanizèron rapidament en causa de son
nombre feble. Se convertiguèron tanben au crestianisme e fondèron un reiaume que
durèt fins a 533. D'efèct, aquela annada, lei Bizantins tornèron conquistar la
region durant lo rèine de Justinian (527-565). Pasmens, la preséncia bizantina
foguèt mau acceptada car lei governadors imperiaus, d'origina grèga, intrèron en
conflicte ambé la populacion que parlava sustot latin ò berbèr. Ansin,
l'autoritat de Constantinòble se limitèt au litorau e demorèt quasi inexistenta
dins lei montanhas.

Après la conquista de Cirenaïca en 642, leis Arabes arribèron en Tunisia en 647
e obtenguèron un tribut dei Bizantins per quitar la region. Aqueu calma durèt
fins a 665. Uqba ibn Nafi fondèt Kairouan en 670 e agantèt l'Ocean Atlantic en
681. De 695 a 703, de combats opausèron Arabes, Bizantins e Berbèrs per lo
contraròtle dei regions maritimas. S'acabèron ambé la victòria dei premiers que
destruguèron Cartage en 698. Per remplaçar la ciutat antica, fondèron Tunis.

A partir deis annadas 730, la dominacion araba foguèt fòrça contestada per lei
Berbèrs que se revoutèron un premier còp en 739 e menacèron Kairouan en 742.
Puei, una segonda insureccion importanta foguèt animada per de convertits au
kharigisme entraïnant una reaccion viva deis Arabes dins leis annadas 770-780.
Pasmens, aquelei combats empachèron pas la region de s'arabizar e de
s'islamizar. En revènge, en causa de l'agitacion locala e de l'alunchament a
respèct dei centres arabes d'Orient Mejan, la region se destaquèt rapidament de
l'autoritat dei califas.

La dinastia aglabida foguèt fondada en 800 per un oficier arabe, Ibrahim ibn
al-Aghlab, obtenguèt Ifriqiya coma fèu ereditari de part dau califa. Dins lei
fachs, se lei caps de la dinastia mantenguèron la ficcion d'un liame de
vassalitat, leis Aglabidas venguèron independents. Per canalizar l'agitacion de
l'aristocracia guerriera locala, comencèron a partir de 827 la conquista de la
Sicília Bizantina que resistiguèt fins a 902. En parallèl, Kairouan venguèt un
centre intellectau e religiós de premiera importància. En particular, sei
teologians definiguèron lei principis dau malekisme, escòla sunita que domina
totjorn a l'ora d'ara l'islam de Magrèb.

Au començament dau sègle X, un aventurier chiita, dich Abu Abdallah al-Chii,
organizèt una armada en Magrèb e conquistèt Ifriqiya. La dinastia aglabida
s'afondrèt en 909 e lo cap chiita Umayd Allah (909-934), descendent d'Ali,
intrèt a Kairouan en 910. I fondèt un califat chiista e assaièt d'impausar
aquela religion a una populacion reticenta. Fondèt tanben una capitala novèla,
Mahdia, e someteguèt la màger part de Magrèb en 922. Pasmens, durant lo rèine

Après la mòrt dau fondator de la dinastia, son successor Al-Qaim bi-Amr Allah
(934-946) deguèt una importanta revòuta menada per un predicaire Kharigista dich
Abu Yazid. Leis insurgents assetjèron Mahdia en 946 avans d'èsser vencuts per
lei tropas d'Al-Mansur (946-953). Aquela desfacha entraïnèt un important declin
dau kharigisme maugrabins que subrevisquèt solament dins quauquei pòchis
isoladas.

En 969, lei Fatimidas capitèron de conquistar Egipte onte transferiguèron sa
capitala en 973. En causa de la distància, aquò entraïnèt un declin de
l'autoritat fatimida en Tunisia e la region passèt sota lo contraròtle dei
Ziridas que rompèron ambé lo chiisme en 1051. Lei Fatimidas demandèron alora a
la tribü dei Beni Hilal d'atacar la region. Venceires en 1052, leis envaïsseires
bateguèron lei Ziridas — que se retirèron a Mahdia — e pilhèron lo país. Aquò
destabilizèt l'òrdre establit e favorizèt l'emergéncia d'un mòde de vida
seminomada dins lei regions interioras. En parallèl, lei Normands aprofichèron
lei dificultats ziridas per conquistar Sicília e atacar lei regions maritimas.

Dins lo corrent dau sègle XII, lo Magrèb Orientau conoguèt de mutacions
importantas. D'efèct, l'agricultura comencèt de declinar e lei grands tenements
eissits dau periòde roman dispareguèron. Una agricultura de subsisténcia lei
remplacèt. Lei pòrts gardèron sa prosperitat gràcias a sa posicion a la crosiera
deis itineraris marchands mediterranèus. Pasmens, l'evolucion pus importanta
foguèt una inversion deis atacas maritimas car lei Normands contunièron seis
expedicions còntra Magrèb. I ocupèron lei vilas portuàrias entre Tunis e Trípol.
En 1154, prenguèron Mahdia, çò que marquèt la fin de la dinastia zirida.

Au començament dau sègle XII, apareguèt dins la mitat occidentala de Magrèb la
poderosa dinastia deis Almohades. Dins lo corrent deis annadas 1130, son cap
prenguèt lo títol de califa e comencèt de sometre Marròc. Puei, se dirigiguèt
vèrs Argeria e Tunisia ont ataquèt lei princes arabes locaus e lei Normands. En
1551, lei Hammadites de Bugia acceptèron sa senhoriá. Puei, leis Almohades
prenguèron l'avantatge sus lei Beni Hilal avans d'expulsar lei Normands de la
còsta africana en 1160.

Pasmens, l'autoritat deis Almohades — que concentrèron seis esfòrç militars per
reconquistar Al Andalús — demorèt mau segura en Magrèb Orientau. Ansin, ne
fisèron la direccion an Abu Muhammad ibn Hafs que foguèt a l'origina de la
dinastia deis Hafsidas. D'efèct, tre leis annadas 1220, de problemas de
succession entraïnèron de guèrras civilas recurrentas que permetèron ai regions
perifericas de venir independentas. La darriera temptativa de restablir la
poissança almohada aguèt luòc durant lo rèine dau califa Abu Said (1242-1248)
que foguèt tuat a Tlemcen dins una emboscada.

Aprofichant lo declin deis Almohades — que dispareguèt definitivament en 1276 —
leis Hafsidas establiguèron sa capitala a Tunis. En 1270, lo sultan Al-Mustansir
(1249-1277) resistiguèt a l'Uechena Crosada menada per lo rèi francés Loís IX
(1226-1270). Puei, a partir de 1284, lei Hafsidas deguèron luchar còntra
d'atacas aragonesas.

En 1294, la dinastia conoguèt de trèbols de succession qu'entraïnèron un
partiment de son territòri entre princes rivaus. L'unitat foguèt restablida per
Abu Bakr (1318-1346). Pasmens, après sa mòrt, lo reiaume foguèt menaçada per
d'incursions marinidas. Abu al-Abbas (1370-1394) restaurèt la poissança hafsida
dins lo corrent de la segonda mitat dau sègle XIV e la dinastia venguèt alora la
premiera poissança de Magrèb. Agantèt son apogèu sota Abu Omar Uthman
(1435-1488). Dins aquò, son decès entraïnèt una grèva crisi de succession.

Au començament dau sègle XVI, leis Espanhòus, d'ara endavant unificats au sen
d'un reiaume unic, comencèron d'atacar lei vilas musulmanas de Magrèb. Per
Madrid, aquò èra la seguida logica a l'acabament de la Reconquista en 1492. En
1509-1510, ocupèron ansin Oran, Bugia e Trípol dins un contèxte de declin
generalizat dei dinastias reialas maugrabinas. Per se protegir, lei pòrts de la
region demandèron l'ajuda dau corsari turc Arudj que moriguèt en 1518 durant un
assaut espanhòu còntra Tlemcen.

Foguèt remplaçat per son fraire, Hayrettin Barbarossa, que demandèt l'ajuda dau
sultan otoman que veniá de conquistar Egipte (1517). Gràcias a de renfòrç turcs,
comencèt una lònga guèrra en Magrèb còntra leis Espanhòus. Pauc a pauc, lei
Turcs prenguèron l'avantatge e conquistèron Trípol (1551), Bugia (1555) e Tunis
(1574). En revènge, Oran demorèt espanhòla fins a 1791. Puei, en 1587, per
administrar la region, leis Otomans i creèron tres « regéncias » an Argier, a
Tunis e a Trípol.

A l'origina, la regéncia de Tunis èra dirigida per un dei. Pasmens, tre leis
annadas 1630, son autoritat foguèt eclipsada per lo bei, personatge inicialament
cargat de la collècta deis impòsts e de la gestion deis afaires interiors. A la
fin dau sègle XVII, de trèbols intèrnes entraïnèron una intervencion de la
regéncia d'Argier que sei tropas foguèron finalament expulsadas en 1705 per
Al-Husayn ibn Ali (1705-1735). Lo venceire fondèt una dinastia que dirigiguèt lo
país fins a 1957. Dins aquò, son fondator foguèt arrestat per son fiu Pacha Ali
(1735-1756) en 1735 e executat cinc ans pus tard. Puei, l'armada dau dei
d'Argier intervenguèt tornarmai en 1756. Pacha Ali foguèt tuat e remplaçat per
un autre fiu d'Al-Husayn ibn Ali. Tunis venguèt tanben tributari d'Argier fins a
1821.

Après aquela intervencion, la regéncia se consolidèt gràcias a la tradicion
estatalas eissida dei periòdes precedents. Durant lo rèine d'Ahmed Bey
(1837-1855), se dotèt d'una armada modèrna en despiech de dificultats
financieras. Pasmens, venguda fòrça pesanta, la fiscalitat causèt una revòuta en
1864. Durament reprimit, lo movement entraïnèt una demenicion deis impòsts e lo
govèrn deguèt empruntar de sòus a de bancas de París. Incapable de tornar
l'argent tre 1867, la regéncia deguèt acceptar l'autoritat d'una Comission dei
Finanças tengudas per França, lo Reiaume Unit e Itàlia. Dins lei fachs, placèt
lo reiaume sota protectorat.

De 1873 a 1876, lo Premier Ministre Khayr ed-Din capitèt de restaurar
l'equilibri dei finanças gràcias a una reduccion dei despensas e una reforma de
la fiscalitat. Pasmens, foguèt victima d'intrigas e perdiguèt lo poder. Aquò
permetèt alora a França d'establir son protectorat. D'efèct, gràcias a un
incident frontalier, París poguèt mandar de tropas qu'impausèron au dei de
signar lo tractat de Bardo en mai de 1881. Aqueu tractat, que plaçava Tunisia
sota un protectorat francés desguisat, suscitèt una insureccion dei regions
montanhosas e dei tribüs bedoïnas. Venceires en 1883, lei Francés establiguèron
aqueu còp un protectorat vertadier ambé la convencion de La Marsa.

Lei Francés mantenguèron leis institucions tunisianas mai lei doblèron d'una
administracion coloniala qu'exercissiá la realitat dau poder. Sostenguèron
tanben l'installacion de colons europèus. Au començament dau sègle XX, deguèron
faciar la formacion d'un movement dei Jovei Tunisians, inspirat dei Jovei Turcs,
desirós de participar mai a la gestion dau país. Aquelei revendicacions foguèron
a l'origina d'esmogudas a Tunis en 1911.

Après la Premiera Guèrra Mondiala, plusors partits se formèron. Lo pus important
foguèt lo Destour que revendicava la promulgacion d'una constitucion. En 1934,
se devesiguèt e un grop de sòcis pus radicaus menat per Habib Bourguiba fondèt
lo Néo-Destour. Sei caps foguèron rapidament a l'origina de trèbols. Arrestats
un premier còp en 1935, liberats l'annada seguenta e tornarmai arrestats en
1938.

Tunisia foguèt ocupada per Alemanha e Itàlia en novembre de 1942. Utilizèron la
region per assaiar de perseguir lo combat còntra lei fòrças aliadas qu'avián ja
prés Libia, Marròc e Argeria. Durant aqueu periòde, l'Axe formèt un govèrn
« tunisian » dirigit per lo bei Moncef Pacha (1942-1943). Ansin, après la
capitulacion dei fòrças germanoitalianas d'Africa en mai de 1943, França metèt
en plaça una administracion mai e mai dirècta.

Après 1945, lo Néo-Destour dominèt la vida politica e favorizèt en 1948 la
formacion d'un sindicat nacionau dich Union Generala dei Trabalhaires Tunisians
(UGTT). En fàcia d'aqueu desvolopament, França esitèt. En 1950, creèt un govèrn
francotunisian amb un ministre eissit dau Néo-Destour. Pasmens, tre 1951, leis
autoritats colonialas proclamèron lo caractèr definitiu dau liame entre França e
Tunisia. Puei, Bourguiba foguèt tornarmai arrestat en 1952. La meteissa, un grop
de colons assassinèt Fahrat Hached, cap de l'UGTT. Aquò entraïnèt de violéncias
recurrentas.

Après la desfacha francesa en Indochina, de negociacions comencèron entre París
e Bourguiba. En 1955, Tunisia obtenguèt ansin una autonòmia relativament
importanta. Pasmens, aquel acòrd entraïnèt una crisi entre lei partisans de
Bourguiba e aquelei de Salah Ben Youssef que criticava aquela politica deis
« etapas ». Sostengut per leis autoritats francesa e per l'UGTT, Habib Bourguiba
capitèt de s'impausar e de mener lo país a l'independéncia en 1956.

Après l'independéncia, lo Néo-Destour ganhèt largament leis eleccions (95%) e
Habib Bourguiba aprofichèt aqueu contèxte favorable per melhorar l'estatut dei
fremas (1956) e abolir la monarquia (1957). Puei, en 1958, lo govèrn organizèt
lo procès dei collaborators de la colonizacion e dei partisans de Salah Ben
Youssef (rapidament assassinat). Enfin, en 1959, una constitucion amb un regime
presidenciau fòrt foguèt adoptada. Permetèt a Bourguiba, regularament tornat
elegir, de dirigir lo país fins a 1987.

Sota sa direccion e aquela d'Ahmed Ben Salah de l'UGTT, Tunisia adoptèt una
politica economica dirigista. Pasmens, un projècte de creacion de tenements
publics entraïnèron d'esmogudas e la destitucion de Ben Salah en 1969.

En 1975, Habib Bourguiba foguèt elegit president a vida dins un contèxte
malaisat. D'efèct, l'abséncia de democracia, lo culte de la personalitat e
l'aumentacion dau caumatge minèron lo regime. En mai d'aquò, una generacion de
joves, diplomats d'un sistèma educatiu eficaç, comencèron de contestar la
politica economica. Enfin, per agravar la crisi, lei liames entre lo govèrn e
l'UGTT se degalhèron pauc a pauc.

Ansin, a partir de la fin deis annadas 1970, lo país foguèt trebolat per
d'esmogudas en 1978, en 1981 e en 1984. En parallèl, l'islamisme comencèt de se
difusar au sen de la societat, especialament dins leis universitats e leis
escòlas. En particular, se formèt un Movement de la tendància islamica (MTI) que
foguèt reprimit per lo regime. Aquelei problemas entraïnèron la destitucion de
Bourguiba per lo generau Zine El Abidine Ben Ali en octòbre de 1987.

Ben Ali dirigiguèt lo país de 1987 a 2011. Metèt en plaça un regime fòrça
autoritari e corromput. En 1988, un multipartisme de façada foguèt restaurat mai
lo MTI, vengut Ennahda, demorèt enebit. De mai, lo regime aumentèt la repression
còntra lei grops islamistas e progressistas (coma la Liga dei Drechs de l'Òme).

En 2002, una modificacion constitucionala permetèt a Ben Ali d'èsser tornat
elegir en 2004 e en 2009. Pasmens, a partir de decembre de 2010, de
manifestacions importantas se debanèron en favor de la democracia. En despiech
de la repression, lo movement se transformèt en revolucion e lo president deguèt
quitar lo poder e s'exilar en Arabia Saudita lo 14 de genier de 2011.

Dempuei 2011, Tunisia conoís un procès de democratizacion fragil. D'efèct, après
la demission de Ben Ali, de trèbols suplementaris entraïnèron la nominacion de
Béji Caïd Essebsi, èx-Premier Ministre de Bourguiba, a la tèsta dau país.
Mantenguèt l'estat d'urgéncia. En octòbre de 2011, una assemblada constituenta
foguèt elegida. Ennahdha i obtenguèt 89 sètis sus 217 e capitèt de prendre lo
poder ambé la formacion d'una coalicion gropant lo Congrès per la Republica
(partit nacionalista de senèstra) e Ettakatol (un partit sociau-democrata). En
parallèl, plusors atemptats islamistas menacèron l'estabilitat de la societat e
lo sector toristic.

Lo 26 de genier de 2014, una constitucion foguèt finalament adoptada après de
conflictes importants sus la plaça de l'islam dins lo tèxte. Puei, leis
eleccions legislativas d'octòbre de 2014 foguèron averadas per lo movement
nacionalista sociau-liberau Nidaa Tounes (86 sètis). Ennahdha (69 elegits)
arribèt segond mai perdiguèt un nombre important de parlamentaris. Lo mes
seguent, uUna eleccion presidenciala permetèt tanben a Béji Caïd Essebsi de
demorar president. Aqueleis escrutinhs renforcèron la transicion democratica en
cors dins lo país mai una perseguida de l'agitacion jihadista (atemptat dau
musèu dau Bardo) contunia de menaçar lo procès. De mai, la situacion economica
demora marrida, especialament dins lei regions sud.

De veire: Economia de Tunisia Tunisia a una economia divèrsa, ont los sectors de
màger importància son l'agricultura, mineracion, energia torisme, petròli e
manufacturas. Del temps que demòra lo pes del contraròtle governamental suls
tèmas economics, s'es anat redusint pauc a pauc amb la creissença de la
privatizacion, una simplificacion de l'estructura en los impòstes, e un
tractament mai adaptat sul deute. La creissença reala èra de 5,0% dins lo
decenni de 1990, e l'inflacion seguiguèt en casuda fins a 2006. L'aument dins lo
comèrci e lo torisme son estats los elements clau per la creissença economica
establa.

L'associacion entre Tunisia e l'Union Europèa, la primièra entre l'UE e un país
mediterranèu, dintrèt en vigor lo 1èr de març de 1998. Jos aquel acòrdi, Tunisia
acceptèt de facilitar lo comèrci amb los Estats Units dins lo decenni de 2000.
Màger privatizacion, e desliurança del còde dels investiments per atraire
d'investiments estrangièrs, e desvolopament en l'eficiéncia del govèrn son los
rèptes pel futur de Tunisia. Segon lo British Philip's university atlas del
2000, Tunisia possedís una resèrva de fosfat dins la part centrala del país.



https://oc.wikipedia.org/wiki/Republica_Dominicana

La Republica Dominicana o mens formalament Sant Domingo (en espanhòl República
Dominicana, Santo Domingo) es un Estat d'America Centrala e de la Cariba
qu'ocupa l'èst de l'illa d'Aïtí.

L'istòria dau territòri que correspond a la Republica Dominicana actuala es
quasi desconeguda avans l'arribada deis Europèus en causa de l'abséncia de
documents escrichs. L'illa d'Hispaniola foguèt descubèrta per Cristòl Colomb tre
son premier viatge e leis Espanhòus i establiguèron rapidament de colonias. Sota
la direccion de Bartolomeo Colomb, fraire dau precedent, fondèron Santo Domingo
en 1496-1497. Puei, lo governador Nicolás de Ovando organizèt la colonia entre
1502 e 1509 e ne tuèt la màger part de la populacion indigèna per establir la
dominacion espanhòla. Ansin, l'illa venguèt la basa principala dei conquistadors
que conquistèron Mexic e Peró.

Pasmens, leis Espanhòus ocupèron pas la totalitat de l'illa. Son litorau venguèt
donc pauc a pauc un refugi per lei flibustièrs. Principalament d'origina
francesa, aquelei piratas i bastiguèron de pòrts fortificats sota la direccion
de François Levasseur, flibustièr e governador de facto de l'illa de la Tartuga.
Lentament, se formèt ansin una colonia francesa de Sant Domingo qu'entraïnèt lo
partiment d'Hispaniola entre una mitat occidentala francesa, a l'origina
d'Haití, e una mitat orientala espanhòla a l'origna de la Republica Dominicana.

L'activitat economica de la colonia espanhòla se concentrèt dins lei regions
sud-èst e se centrèron sus de produccions colonialas tipicas coma lo sucre ò lo
cafè. A respèct deis autrei colonias de la region, lo nombre de Blancs e de
Negres liures i èra important e la proporcion d'esclaus relativament febla.
Pasmens, la populacion generala i èra febla car Espanha donava la prioritat a
seis autrei domenis americans. Puei, après sa desfacha còntra la França
Revolucionària, Espanha abandonèt sa partida de l'illa en 1795.

Durant la Revolucion Francesa, la partida orientala de l'illa escapèt ai combats
saunós que se debanèron dins la partida occidentala. Dins aquò, de combats i
opausèron soudats francés e colons espanhòus. Sostenguts per lei Britanics, lei
segonds ganhèron e prenguèron lo contraròtle de Santo Domingo en 1809. Aquò
permetèt la restitucion de la colonia a Espanha au Congrès de Viena.

La restauracion de la preséncia espanhòla foguèt malaisada en causa de
l'afebliment de la poissança coloniala. En 1822, Haití ocupèt la totalitat de
l'illa. Aquò entraïnèt l'exili d'un nombre fòrça de Blancs e un òdi duradís
entre Dominicans e Haicians. En 1844, lei premiers se revoutèron còntra lei
segonds e venguèron independents. Pasmens, la Republica Dominicana conoguèt una
tiera de trèbols e de periòdes d'instabilitat dins lo corrent deis annadas
1840-1850. En fàcia d'aquela situacion caotica, lo generau Pedro Santana
demandèt en 1861 au govèrn espanhòu de tornar prendre lo contraròtle dau país.
Pasmens, la restauracion de l'òrdre coloniau èra pas popular e costós. Ansin,
Madrid se retirèt definitivament de l'illa en 1865.

De 1861 a 1916, la Republica Dominicana contunièt de conóisser de dificultats
fòrça importantas e de periòdes d'instabilitat. En parallèl, lo país passèt pauc
a pauc dins l'esfèra d'influéncia deis Estats Units d'America.

D'efèct, après lo retirament definitiu d'Espanha, lei combats entre lei
diferentei faccions desirosas de dirigir lo país comencèron tornarmai. Durèron
fins a 1881 e la presa dau poder d'Ulises Heureaux. Lo cap novèu dirigiguèt lo
país fins a son assassinat en 1889 e establiguèt una dictatura per restaurar
l'òrdre. Assaièt tanben de favorizar lo desvolopament de la produccion sucrièra.
Per aquò, aguèt besonh de capitaus estatsunidencs, çò que permetèt a Washington
d'establir son influéncia dins la gestion deis afaires dominicans.

Après sa mòrt, la situacion se melhorèt pas : de trèbols grèus perturbèron
l'activitat economica e lo deute nacionau aumentèt d'un biais inquietant. Ansin,
après l'assassinat dau president Ramon Caceres (1908-1911) e un periòde fòrça
caotic de 1911 a 1916, leis Estats Units decidèron de desbarcar de tropas per
restablir dirèctament l'òrdre.

Leis Estatsunidencs ocupèron militarament lo territòri dominican de 1916 a 1924.
Après l'eliminacion d'una fòrta resisténcia dins lei regions orientalas,
capitèron de restablir un òrdre economic — favorable a seis interès — e de
tornar crear una administracion. Formèron tanben una armada nacionala que son
comandament foguèt fisat au generau Rafael Leonidas Trujillo. En 1924,
organizèron d'eleccions que veguèron l'eleccion a la presidéncia dau generau
Horacio Vasquez. Puei, retirèron sei tropas dau país dins lo corrent de
l'annada. Pasmens, gardèron lo contraròtle dei doanas.

Horacio Vasquez gardèt lo poder fins a un còp d'estat menada en 1930 per lo
generau Trujillo que gardèt lo poder de 1930 a 1961. Establiguèt una dictatura
basada sus lo contentament dei revendicacions dei païsans (reforma agrària,
construccion de rotas... etc.) e sus la produccion de sucre gràcias au sostèn
d'investiments estatsunidencs. Desvolopèt tanben un culte de la personalitat (la
capitala prenguèt lo nom de Ciudad Trujillo en 1936) e creèt una polícia
politica per reprimir seis opausants.

Trujillo adoptèt una politica estrangiera activa e sostenguèt mai d'un dictator
american descaigut. Pasmens, en 1960, foguèt implicat dins una temptativa
d'assassinat dirigida còntra lo president veneçolan e perdiguèt lo sostèn de
Washington. Un an pus tard, foguèt assassinat ambé l'ajuda de la CIA e remplaçat
per Joaquin Balaguer.

Après la fin dau periòde Trujillo, la Republica Dominicana conoguèt una
parentèsi democratica ambé l'eleccion de Juan Bosch, cap en exili dau Partit
Revolucionari Dominican (PRD), en decembre de 1962. Dirigiguèt lo país de
febrier a setembre de 1963 e promulguèt una constitucion novèla assegurant la
reconóissença dei sindicats, l'egalitat entre leis òmes e lei fremas e la
secularizacion de la societat.

Aquelei mesuras suscitèron l'ostilitat dei partits conservadors e l'inquietud
deis Estats Units. Un còp d'estat militar foguèt donc organizat per lei
militars. Aquò entraïnèt de trèbols grèus e lo 24 d'abriu de 1965, la populacion
e una partida de l'armada se revoutèt còntra lo regime. Tres jorns pus tard,
leis Estats Units decidèron d'intervenir a son torn per defugir la formacion
d'un segond estat comunista dins la region. Una fòrça de 40 000 òmes foguèt
mandada dins l'illa per restablir l'òrdre, çò que necessitèt plusors mes de
combats (24 d'abriu - 3 de setembre).

La segonda ocupacion estatsunidenca de la Republica Dominicana durèt d'abriu de
1965 a setembre de 1966. Favorizèt l'eleccion de Joaquin Balaguer que formèt un
regime non comunista que venguèt rapidament fòrça autoritari.

Coma durant lo periòde Trujillo, lei païsans venguèron la basa dau regime.
Pasmens, en 1978, foguèt batut ais eleccions per Antonio Guzmán (PRD) que
capitèt de restaurar la patz civila. Guzmán sostenguèt lo desvolopament de
l'agricultura e dei zònas ruralas. Se suicidiguèt en 1982 e foguèt remplaçat per
Salvador Jorge Blanco (PRD). Durant sa presidéncia, d'aumentacions dei prètz
importantas entraïnèron d'esmogudas e lo país deguèt demandar l'ajuda dau FMI.
Aqueu darrier impausèt un plan d'austeritat estricte qu'agravèt lei trèbols (70
mòrts lei 23 e 24 d'abriu de 1984).

Aquelei tensions permetèron lo retorn au poder de Joaquin Balaguer en 1986. Au
contrari de sa presidéncia precedenta, adoptèt una politica relativament
liberala e acceptèt l'existéncia d'una oposicion. Un programa important de
construccions e d'investiments publics permetèt de melhorar la situacion
economica. Pasmens, l'economia dominicana demorava fragila e Balaguer deguèt
organizar de fraudas massivas per èsser tornat elegir en 1990 e en 1994. Laissèt
finalament lo poder en 1996 après de campanhas de protestacions còntra lei
fraudas electoralas de 1994.

Dempuei 1996, lo desvolopament dau torisme, ja començament durant lei darriereis
annadas dau periòde Balaguer, es vengut la prioritat dei govèrns successius de
la Republica Dominicana. En parallèl, lo país retròba una partida de son
autonòmia a respèct deis Estats Units (restabliment dei relacions diplomaticas
ambé Cuba en 1998, raprochament ambé Veneçuèla en 2004). Leonel Fernández
(Partit de Liberacion Dominicana, PLD), president de 1996 a 2000 e de 2004 a
2012, es l'autor principau d'aquela evolucion. Aquò a permes de melhorar
l'economia gràcias au sostèn de Caracas mai la situacion demora malaisada (crisi
en 2002-2003) car Veneçuèla conóis a son torn de problemas economics dempuei
leis annadas 2010.



https://oc.wikipedia.org/wiki/National_Aeronautics_and_Space_Administration

La National Aeronautics and Space Administration (NASA) (fondada en 1958) es
l'agéncia governamentala responsabla als Estats Units d'America del programa
espacial e de la recèrca espaciala.

Lo programa espacial sovietic lancèt lo primièr satellit artificial del mond
(Spotnik 1) lo 4 d'octobre de 1957, çò que portèt los Estats Units a s'esforçar
de desvolopar tanben mai prigondament aqueste domeni. Lo Congrès dels Estats
Units percebèt aquela capitada coma una menaça per la seguretat americana e lo
President Eisenhower amb sos conselhièrs aprèp una tièra de debats que durèron
de meses acordèron de bastir una novèla agéncia federala que dirigiriá tota
l'activitat espaciala pas militara.

Lo 29 de julhet de 1958, lo President Eisenhower signèt l'Acte fondaire de la
NASA que comencèt a foncionar tre lo 1 d'octobre de 1958 amb quatre laboratòris
e aperaquí 8000 emplegats. Los primièrs programas de la NASA consistiguèron a
metre una nau espaciala amb son equipatge en orbita e se faguèt per encausa de
la pression de la competicion entre los Estats Units e l'URSS dins çò que foguèt
sonat corsa espaciala que se debanèt pendent la Guèrra Freja. Lo programa de
Mercuri, s'entamenèt en 1958, e la NASA començava lo camin d'exploracion de
l'espaci amb la tòca de descobrir se l'òme podiá subreviure dins l'espaci
exterior. Lo 5 de mai de 1961, l'astronauta Alan B. Shepard Jr. foguèt lo
primièr american dins l'espaci e pilotava la nau Libertat 7 dins un vòl
suborbital de 15 minutas. John Glenn, lo 20 de febrièr de 1962, venguèt lo
primièr american que demorèt en orbita a l'entorn de la Tèrra pendent un vòl de
cinc oras amb la nau Amistat 7 que virèt tres còps a l'entorn de la Tèrra.



https://oc.wikipedia.org/wiki/Liban

Liban es un Estat del Pròche Orient a l'oèst d'Asia, situat al bòrd de la Mar
Mediterranèa, que banha las siás còstas occidentalas. Al nòrd e a l'èst, Liban
confronta las tèrras semideserticas de Siria, e al sud l'estrecha frontièra del
país se tròba amb los limits d'Israèl.

Basicament lo relèu libanés, fòrça montanhós, pòt se dividir en quatre grandas
unitats estructuralas, que se succedisson d'oèst a èst:

Eiretier de Fenicia situat au ponch de convergéncia entre Mesopotamia, Egipte,
Anatolia e Grècia, lo Liban actuau foguèt roman e bizantin avans d'èsser
conquistat per leis Arabes durant lo sègle VII. Durant lo periòde dei Crosadas,
foguèt lo centre dau Comtat de Trípol — unic reiaume crosat d'origina occitana —
fins a la presa de contraròtle de la region per lei Mamelocs d'Egipte a la fin
dau sègle XIII. Puei, au començament dau sègle XVI, passèt sota l'autoritat deis
Otomans.

Durant aquelei periòdes, son relèu montanhós ne faguèt un refugi per divèrsei
minoritats. Ansin, tre la fin de l'Edat Mejana, son poblament èra ja vengut un
mosaïc fòrça complèx format de glèisas crestianas d'obediéncia catolics,
ortodòxs e armènis e de corrents religiós musulmans ortodòxs (sunisme e divèrsei
brancas dau chiisme) ò eterodòxs (Druzes).

En 1831, Mehemet Ali (1805-1831) conquistèt Palestina e Siria. En Liban, la
preséncia egipciana entraïnèt d'oposicions entre lei diferentei comunautats. En
particular, lei sunitas chausiguèron de sostenir leis Otomans entraïnant una
repression dura. En parallèl, leis Europèus aprofichèron la situacion per
estendre son influéncia dins la region. Ansin, lei Francés venguèron lei
protectors dei Glèisas catolicas, lei Rus deis ortodòxs e lei Britanics dei
Druzes. Aquela proteccion se manifestèt en 1860 ambé lo desbarcament d'un còrs
expedicionari francés après un chaple de maronites. Se retirèt un an pus tard
mai obtenguèt la creacion d'una region autonòma dirigida per un governador
crestian per assegurar la proteccion dei crestians. Dicha Mont-Liban, aquela
region foguèt a l'origina dau Liban actuau.

Après la Premiera Guèrra Mondiala, França recebèt un mandat de la SDN sus Siria
e la region dau « Grand Liban » (lo Mont-Liban, Beirot, Trípol e divèrsei
territòris vesins). En 1922, l'acte de Londres confiermèt aquela cession e
mantenguèt la separacion entre Liban e Siria.

L'aumentacion dau territòri libanés entraïnèt una demenicion de la populacion
crestiana. Fòrça majoritari en 1914, representavan 55% de la populacion en 1921
e 51% en 1932 a l'eissida dau darrier recensament organizat dins lo país. En
1926, una constitucion organizèt un sistèma confessionau qu'assegurava una
representacion equitabla a cada comunautat. Dins lei fachs, lei maronites
dominèron la vida politica e leis abitants de Beirot la vida economica. Dins lei
regions interioras, aquò suscitèt d'oposicions ambé leis ortodòxs, lei Druzes e
lei sunitas (desirós de jónher Siria). En 1936, un tractat francolibanés — jamai
ratificat per Liban — reconoguèt lo principi de l'independéncia e donèt
d'importants drechs militars e economics a França per una durada de 25 ans.

Durant la Segonda Guèrra Mondiala, lei mandats de Siria e de Liban passèron sota
lo contraròtle dau regim de Vichèi en 1940. L'annada seguenta, foguèron ocupats
per una fòrça francobritanica. Leis autoritats novèlas prometèron
l'independéncia per la fin de la guèrra mai leis elèits locaus la demandèron
immediatament. Doas crisis opausèron en 1943 e en 1945 leis independentistas au
poder francés. Pasmens, ambé lo sostèn dei Britanics, lei premiers obtenguèron
la partença dei Francés en 1946.

En 1943, dins lo corrent de la lucha còntra França, leis elèits libanés avián
conclut un acòrd dich « Pacte Nacionau ». Prevesiá un partiment dei pòstes de
l'Estat e dau Parlament entre crestians e musulmans segon un rapòrt de sièis a
cinc. Fins a 1958, aqueu sistèma foncionèt ben car l'Estat demorèt feble.
D'efèct, d'aqueu temps, Liban èra totalament somés a l'iniciativa privada e
l'interès de tenir lo poder èra limitat.

La situacion cambièt en causa dei mutacions de la societat libanesa de la fin
deis annadas 1950. Premier, una crisi agricòla que causèt l'exòdi de païsans
paures vèrs Beirot. I trobèron ges d'ajuda de part dau govèrn e venguèron
rapidament una fònt d'agitacion. Puei, la creissença demografica dei chiitas
modifiquèt l'equilibri entre crestians e musulmans qu'èra a la basa dau pacte.
En 1958, l'oposicion entre lo president crestian Camille Chamoun, favorable ais
Occidentaus, e plusors caps arabes se reclamant dau panarabisme entraïnèt una
crisi grèva. D'esmogudas entraïnèron un desbarcament estatsunidenc. Puei, lei
Libanés capitèron de trobar un acòrd per restablir l'òrdre.

Lo president Fouad Chehab (1958-1964) capitèt de mantenir l'equilibri entre lei
comunautats. Pasmens, après son mandat, lei tensions aumentèron pauc a pauc au
sen de la societat libanesa. Kamal Joumblatt, cap dei Druzes, e Pierre Gemayel,
un maronite cap dei Falanjas Libanesas, foguèron lei doas figuras principalas
d'aqueu periòde.

En 1970-1971, aquela situacion foguèt destabilizada per l'arribada de refugiats
palestinians dins lo sud dau país. D'efèct, lei Palestinians utilizèron lo
territòri libanés per menar d'incursions còntra Israèl. Òr, aquò entraïnèt de
repòstas israelianas qu'agravèron lei tensions entre musulmans, solidaris dei
Palestinians, e crestians. Ansin, en abriu de 1975, de combats entre de
Palestinians, sostenguts per lo Movement Nacionau Libanés de Joumblatt, e lei
Falanjas degenerèron rapidament en una guèrra generala entre comunautats
qu'anava causar la mòrt de 150 000 personas.

Après l'estiu de 1975, lei combats venguèron fòrça violents. Au començament de
l'annada seguenta, lo president sirian Hafez el-Assad prepausèt de modificar lo
Pacte Nacionau per instaurar l'egalitat entre crestians e musulmans. Pasmens,
Kamal Joumblatt refusèt e exigiguèt la fin dau confessionalisme. En mai, la
perseguida deis afrontaments entraïnèt l'intervencion de l'armada siriana
qu'impausèt en octòbre d'altas-au-fuòc au MNL e ai Palestinians.

Pasmens, lei combats de 1975-1976 avián entraïnat l'afondrament de l'Estat que
son autoritat foguèt pas restaurada per l'aplant deis operacions. Au contrari,
cada comunautat se retirèt sus sei bastions tradicionaus : maronites a
Beirot-Èst e au nòrd dau Mont Liban, musulmans a Beirot-Oèst, Druzes au sud dau
Mont Liban e Palestinians dins lo sud dau país. En mai d'aquò, l'armada siriana
gardèt de fòrças dins lo plan de Bekaa.

En 1978, Israèl ataquèt lo sud de Liban per i establir una « zòna de seguretat »
destinada a protegir sa frontiera septentrionala còntra leis infiltracions
palestinianas. Agantèron rapidament lo riu Litani e s'alièron ambé lei milícias
catolicas dau melkite Saad Haddad. En 1981, lei crestians de Béchir Gemayel — lo
fiu de Pierre — après una desfacha còntra lei Sirians, s'alièron ambé leis
Israelians.

Aquò permetèt a l'armada israeliana d'organizar una gròssa ofensiva en 1982.
L'armada siriana deguèt se retirar vèrs lo nòrd mai lei Palestinians e lei
musulmans resistiguèron au sètge de Beirot-Èst. En aost, una fòrça
internacionala francoestatsunidenca desbarquèt per supervisar l'evacuacion dei
fòrças palestinianas vèrs d'autrei país arabes. Lo mes seguent, Béchir Gemayel,
que veniá d'èsser elegit president, foguèt tuat per un atemptat. En represalhas,
lei milícias crestianas aliadas d'Israèl chaplèron, ambé l'acòrd de l'armada
israeliana, mai de 3 000 civius palestinians dins lei camps de Sabra e Chatila.
Puei, Amin Gemayel — lo fraire de Béchir — signèt en 1984 un acòrd de patz amb
Israèl.

Aquel acòrd entraïnèt lo retirament deis Israelians vèrs Saïda. Pasmens, Amin
Gemayel mau capitèt d'impausar son autoritat sus lo rèsta de Liban. Au contrari,
foguèt obligat de se raprochar de Siria e de remandar lo tractat de 1984. Dins
aquò, durament condamnat après lei chaples de 1983, Israèl deguèt contuniar son
retirament vèrs lo sud onte gardèt fins a 2000 lo contraròtle d'una « zòna de
segueretat ».

Lo tresen periòde de la guèrra civila foguèt marcat per lo ròtle creissent dei
chiitas. D'efèct, ben implantada dins lo sud dau país, son organizacion
principala, Amal, se renforcèt gràcias a sa participacion a la resisténcia
còntra Israèl. Revendiquèt una reforma deis institucions e lo mantenement de
liames estrechs ambé Siria. Pasmens, tre 1982, deguèt faciar la concurréncia
d'un segond movement chiita, dich Hezbollah, qu'èra sostengut per Iran e desirós
d'establir una republica islamica.

Après lo retirament israelian dins lo sud, lei faccions libanesas tornèron
prendre seis afrontaments (Amal còntra lo Hezbollah, Amal còntra lei Druzes...).
Lei maronites foguèron pereu victimes de conflictes intèrnes e en 1987, Siria
s'impliquèt tornarmai d'un biais actiu dins lo conflicte. En 1988, lo generau
Michel Aoun, nomat Premier Ministre per Amin Gemayel, assaièt d'impausar son
primat gràcias a un sostèn iraquian. Pasmens, après de combats saunós a Bagdad,
son camp subiguèt una desfacha importanta que permetèt de durbir de
negociacions. Ansin, en octòbre de 1989, una conferéncia araba organizada a Taëf
prepausèt de modificar lo Pacte Nacionau per establir la paritat entre crestians
e musulmans.

Michel Aoun assaièt de s'opausar a l'acòrd de Taëf mai la crisi de Kowait de
1990 lo privèt de l'ajuda de Saddam Hussein. Se refugièt a l'ambaissada de
França e l'armada siriana, ambé l'acòrd deis Estats Units d'America,
intervenguèt per far respectar lo tèxte. En setembre de 1991, lei Sirians avián
restaurats l'Estat e l'armada libanés, çò que permetèt de desarmar lei milícias
— franc dau Hezbollah e d'Amal que luchavan còntra l'ocupacion israeliana.
Aquela estabilizacion permetèt de començar la reconstruccion e un « tractat de
fraternitat » venguèt legitimar la tutèla siriana.

Perdeires principaus de la guèrra, lei crestians s'opausèron a la politica de
reconciliacion siriana. Refusèron donc de participar ai legislativas de 1992 que
veguèron la victòria de la coalicion menada per lo sunita Rafic Hariri. De 1992
a 1995, aprofichèt un contèxte economic favorable per començar la
reconstruccion. Pasmens, a partir de 1995, la situacion financiera dau país
venguèt fòrça marrida ambé d'aumentacions dau deute nacionau, de la pauretat e
dau caumatge.

Dins lo sud, la situacion èra agravada per lei combats opausant lei movements de
resisténcia chiitas a l'armada israeliana e seis aliats locaus. De mai, en 1993
e en 1996, aqueu conflicte se generalizèt a la totalitat dau territòri libanés
ambé de bombardaments israelians còntra lo Hezbollah e lei rets
d'infrastructuras. Lei tropas israelianas se retirèron finalament dau Sud-Liban
en març de 2000. La zòna abandonada foguèt rapidament conquistada per lo
Hezbollah qu'eliminèt l'Armada dau Liban-Sud, aliat principau d'Israèl durant
l'ocupacion. Pasmens, aqueu retirament permetèt pas d'establir la patz qu'un
sector orientau de la frontiera israelolibanesa fa totjorn l'objècte de
desacòrds entre Israèl e lo Hezbollah. Ansin, leis escaramochas demorèron
frequentas lòng de la frontiera sud.

D'aqueu temps, Liban conoguèt divèrsei crisis politicas en causa dei luchas
d'influéncias que menavan Occidentaus (França e Estats Units principalament) e
Sirians per lo contraròtle dau país. Ansin, lo govèrn venguèt pauc a pauc pus
autoritari ambé, per exemple, l'arrestacion de 200 opausants crestians en 2001.
La guèrra d'Iraq de 2003 agravèt encara lei tensions fins a l'adopcion per lei
pro-Sirians d'un emendament modificant la constitucion per permetre au president
Émile Lahoud de se tornar presentar.

Lo 14 de febrier de 2005, Rafic Hariri foguèt tuat dins un atemptat, çò
qu'entraïnèt de manifestacions còntra Siria sospichada d'aver eliminat son
èx-aliat. París e Washington aprofichèron la situacion per obtenir dei Nacions
Unidas una resolucion demandant lo retirament (acabat lo 26 d'abriu) dei tropas
sirianas estacionadas en Liban. En parallèl, lei diferentei faccions libanesas —
franc dau Hezbollah — se devesiguèron entre partisans e adversaris de la
preséncia siriana. Après un periòde de transicion, d'eleccions organizadas en
junh de 2005 veguèron la victòria dei pro-occidentaus (72 sètis sus 128) que
formèron un govèrn dirigit per Fouad Siniora, un pròche de Rafic Hariri.
Pasmens, aquò amaisèt pas la situacion e de negociacions començadas en març de
2006 s'acabèron sensa resultat.

Lo 12 de julhet de 2006, una escaramocha frontaliera entre lo Hezbollah e Israèl
s'acabèt per la captura de dos soudats israelians. Tel Aviv reagiguèt en
organizant una ofensiva còntra tot lo sud de Liban per destrurre la milícia
chiita. Aquò entraïnèt una guèrra d'un mes (12 de julhet - 14 d'aost de 2006)
que s'acabèt per una revirada de l'armada israeliana, incapabla de rompre lei
defensas de son adversari. En revènge, coma en 1993 e en 1996, una campanha de
bombardaments aerians entraïnèt la destruccion d'un nombre fòrça important
d'infrastructuras.

Una resolucion de l'ONU permetèt d'acabar la guèrra mai lei tensions demorèron
lòng de la frontiera. Una fòrça internacionala i foguèt desplegada per separar
lei dos adversaris. Pasmens, en fòra dei destruccions e dei victimas (1 300
mòrts, principalament de civius), la consequéncia principala dau conflicte
foguèt de renfòrçar lo prestigi dau Hezbollah vengut un Estat dins l'Estat. Aquò
li permetèt de contestar lo govèrn de Fouad Siniora afeblit per sa posicion
neutra durant l'ataca israeliana.

Après la guèrra, divèrsei país arabes assaièron de trobar una solucion per
amaisar lei tensions entre lo govèrn Siniora e l'oposicion menada per lo
Hezbollah. Finalament, de combats opausèron divèrsei faccions en mai de 2008 a
Beirot, a Trípol e a Halba. S'acabèron per la victòria dau Hezbollah e de seis
aliats. Puei, lo 21 de mai, un compromés foguèt trobat per formar un govèrn
d'union nacionala dirigit per Fouad Siniora e cargat d'organizar d'eleccions
legislativas en junh de 2009.

Aquel escrutinh veguèt la victòria dei pro-occidentaus gropant sunitas,
crestians e Druzes de Walid Joumblatt sus l'oposicion gropant lei chiitas
(Hezbollah e Amal), lei crestians partisans de Michel Aoun e lei Druzes menats
per Talal Arslan. Saad Hariri venguèt Premier Ministre. Pasmens, en 2011, deguèt
demissionar après la demission de plusors ministres ostils ai drechs fòrça
importants donats a un tribunau internacionau cargats d'enquistar sus
l'assassinat de Rafic Hariri. De negociacions e de cambiaments d'aliança
entraïnèron alora la formacion d'un govèrn dirigit per Najib Mikati ambé lo
sostèn dei partits chiitas.

Pasmens, a partir de 2012-2013, lei preoccupacions principalas de Liban se
dirigiguèron vèrs la guèrra civila en Siria. D'efèct, aperaquí 500 000 Sirians
se refugièron en Liban e divèrsei movements islamistas utilizan lo territòri
libanés per intrar en Siria. En mai d'aquò, lo Hezbollah participa tanben au
conflicte dins lo camp de Bachar el-Assad. Ansin, per defugir una
destabilizacion novèla de Liban, un govèrn d'union nacionala foguèt tornarmai
format en febrier de 2014.



https://oc.wikipedia.org/wiki/Jamaica

Avans sa descubèrta per Cristòl Colomb en 1494, l'istòria de Jamaïca es fòrça
mau coneguda en causa de l'abséncia de documents escrichs. Poblada per de pòbles
arawaks, èra dicha « Xaymaca » per leis indigèns e « Santiago » per leis
Espanhòus. Foguèt colonizada a partir de 1508 per Juan de Esquivel que ne
venguèt governador en 1508. I desvolopèt una economia basada sus l'agricultura e
la colonia venguèt lo centre d'avitalhament deis Espanhòus en America. La
populacion arawak patiguèt aquela transformacion e dispareguèt eliminada per lo
trabalh fòrçat, lei combats e lei malautiás vengudas d'Euròpa. Lei colons
comencèron donc rapidament d'importar d'esclaus africans per gardar una man
d'òbra sufisenta.

Jamaïca foguèt colonizada per lei Britanics de 1655 a 1962. Sa conquista foguèt
la consequéncia d'una expedicion — mau preparada — dirigida còntra Sant Domingo
en 1654. D'efèct, après sa revirada en Hispaniola, leis Anglés ataquèron Jamaïca
qu'èra gaire poblada e aisada de conquistar. La cession ne foguèt confirmada en
1670 e leis Anglés transformèron l'illa en centre major de la còntrabanda e de
la piratariá regionalas. Pasmens, en parallèl, deguèron luchar còntra de grops
d'esclaus « marrons » establits dins lei zònas montanhosas dau centre. Aqueu
conflicte durèt fins a 1738 e s'acabèt per una patz negociada permetent ai
comunautats « marrons » de gardar lo contraròtle de sei territòris.

Dins lo corrent dau sègle XVIII, Jamaïca basèt son economia sus lei plantacions
de cana de sucre e sus lo comèrci negrièr. Ansin, a la fin dau sègle, i aviá sus
l'illa entre 250 000 e 300 000 esclaus còntra aperaquí 30 000 òmes liures. La
produccion de sucre s'afondrèt au sègle XIX en causa de l'abolicion de la tracta
(1808) e de l'abséncia de remplaçament de la man d'òbra liberada. D'efèct, leis
esclaus afranquits refusavan generalament de demorar dins lei plantacions e
preferissián fondar de tenements alimentaris de talha pichona. Vèrs 1850,
aperaquí 60 000 tenements pichons èra recensats dins l'illa.

Pasmens, lei condicions de vida demoravan fòrça duras e lei revòutas se
multipliquèron au sen dei populacions negras inspiradas per leis esmogudas de
1831 qu'avián entraïnat l'abolicion oficiala de l'esclavatge. En 1865, de
trèbols grèus se debanèron dins lo centre de l'illa e la repression causèt la
mòrt de mai de 500 personas. Un ans pus tard, Jamaïca cambièt d'estatut e
venguèt una colonia de la Corona. L'introduccion de la cultura de banana en 1870
e la possibilitat per la populacion d'emigrar permetèron d'amaisar lei tensions.

Au començament dau sègle XX, la populacion èra d'aperaquí 730 000 abitants e
leis autoritats comencèron una politica de modernizacion de l'economia
(diversificacion dei produccions agricòlas, melhorament dei tecnicas utilizadas
per produrre de sucre). Leis annadas 1920 foguèron ansin relativament prospèras
mai la crisi economica de 1929 entraïnèt un afondrament economic. De trèbols
sociaus foguèron a l'origina dei premiers movements independentistas e lei
Britanics deguèron donc pauc a pauc donar mai d'autonòmia a sa colonia.

En 1953, Londres fisèt la direccion de l'illa a una assemblada e a un govèrn
elegits. Cinc ans pus tard, Jamaïca foguèt integrada dins un projècte d'union
federala dei colonias britanicas antilhesas. Pasmens, la federacion mau
foncionèt en causa d'interès tròp diferents entre sei membres. En particular,
Jamaïca refusèt lo principi d'una union doaniera e una campanha menada per lo
sindicalista Alexander Bustamante permetèt d'obtenir l'organizacion d'un
referendum d'autodeterminacion en 1961. Lei Jamaïcans i votèron en favor de
l'independéncia que foguèt oficialament proclamada lo 6 d'aost de 1962.

Dempuei l'independéncia, Jamaïca es dotat d'un regime democratic mai lo país es
tocat per de dificultats economicas quasi permanentas e un problema fòrça
important de violéncia. Lo Partit Trabalhista — qu'es en realitat un partit
conservator — d'Alexander Bustamante lo dirigiguèt fins a 1972. Foguèt remplaçat
per lo Partit Nacionau dau Pòble (PNP) de Michael Manley qu'adoptèt un programa
de « socialisme democratic ». Pasmens, maugrat l'adopcion de mai d'una reforma
sociala, l'experiéncia mau capitèt car lo govèrn Manley se turtèt a l'ostilitat
deis instuticions financieras internacionalas e deis Estats Units d'America.

En 1980, lei trabalhistas tornèron conquistar lo poder e restaurèron una
economia liberala. Ordonèron tanben de reduccions importantas dei despensas
publicas. Pasmens, aquò permetèt pas de resòuvre lei problemas economics dei
classas pauras e Michael Manley, vengut sociau-democrata, foguèt tornarmai
elegit coma Premier Ministre en 1989. Tres ans pus tard, laissèt lo poder a
Percival James Patterson (PNP) que demorèt en plaça fins a sa retirada en 2006.
Son periòde veguèt un renfòrçament dei sistèmas de proteccion sociala, una
reestructuracion dau sector financier jamaïcan e una modernizacion deis
infrastructuras. Aquò permetèt au país de conóisser un periòde de creissença
economica e Patterson foguèt tornat elegir sensa dificultat en 1997 e en 2002.

En 2006, Patterson laissèt lo poder a Portia Simpson-Miller (PNP) que perdiguèt
leis eleccions un an pus tard. Foguèt remplaçada per Bruce Golding (trabalhista)
que deguèt faciar de problemas grèus de violéncias urbanas. En particular, en
2010, l'arrestacion e l'extradiccion dau narcotraficaire Christopher Coke
entraïnèt plusors jorns de combats dins la capitala. Puei, un escandòl liat ai
condicions d'aquela extradiccion afebliguèt lo Premier Ministre que demissionèt
en 2011. Son successor, Andrew Holness (trabalhista), perdiguèt leis eleccions e
veguèt Portia Simpson-Miller retrobar lo pòste de cap dau govèrn. Pasmens, en
2016, una alternància novèla se debanèt e Holness venguèt Premier Ministre per
lo segond còp.

Jamaica es una monarquia. La reina Elisabèt II del Reialme Unit es representada
per lo governador-general Kenneth Hall. Lo primièr ministre es Orette Bruce
Golding, dempuèi l'11 de setembre de 2007.

Lo Parlament a doas cambras: lo Senat, amb 21 membres, e la Cambra dels
Representants, amb 60 membres.

Jamaica es la 3ena illa de la Mar Cariba per òrdre d'importància. Son clima es
tropical caud e umid. Malgrat aquò, las regions nautas de l'illa an un clima
temperat. Qualques regions al sud de l'illa, coma las planas Liguanea e Pedro,
son d'airals relativament secs.

Malgrat sa talha relativament reducha, Jamaica a una rica cultura musicala,
coneguda dins tot lo mond. Los genres reggae, ska, mento, rocksteady, dub e, mai
recentament, dancehall e ragga, sorgiguèron en l'industria musicala populara e
urbana.



https://oc.wikipedia.org/wiki/Isra%C3%A8l

Israèl (en ebrieu Yisrael, en arabi Israil) es un estat del Pròche Orient, que
se trapa sus la riba orientala de la mar Mediterranèa. Es una democracia
parlamentària, amb una populacion majoritàriament josieva, e una importanta
minoritat non josieva, subretot aràbia. Israèl a de frontièras comunas amb (del
nòrd al sud): Liban, Siria, Jordania e Egipte. En mai d'aquò, Israèl contraròtla
una tièra de territòris sus la riba oèst del riu Jordan, nommats Cisjordania, e
la Faissa de Gaza sus la còsta mediterranèa (vejatz Palestina). Possedís un
accès maritim amb la mar Mediterranèa, lo golf d'Aqaba (o d'Eilat) dins la mar
Roja, la mar Mòrta e lo lac de Tiberiàs.

Lo sionisme es una ideologia apareguda dins lo corrent de la segonda mitat dau
sègle XIX. Confrontats a un antisemitisme persistent e, de còps, violent en
Euròpa, plusors intellectuaus jusieus desvolopèron l'idèa de crear un territòri
apartenent dirèctament ai jusieus. Leon Pinsker (1821-1891) foguèt lo premier
obratge en favor d'aqueu projècte en 1881. Puei, un an pus tard, lo baron
francés comencèt de crompar de tèrras en Palestina per i establir de comunautats
jusievas. A la fin dau sègle, lo jornalista ongrés Theodor Herzl (1860-1904)
donèt una impulsion decisiva a l'idèa ambé la publicacion en 1896 dau libre Der
Judenstaat (« L'Estat dei Jusieus » en occitan) que defendiá l'idèa de bastir un
estat independent en Palestina. D'efèct, trobèt rapidament de sostèns de part de
personalitats (Edmond de Rothschild, Maurice de Hirsch...) e de militants per
fondar una organizacion estructurada — que foguèt dicha Organizacion Sionista
Mondiala (OSM) en 1963 — destinada a menar a bòn tèrme son projècte.

D'aqueu temps, Palestina fasiá partida de l'Empèri Otoman. Leis autoritats
turcas èran gaire favorablas ai projèctes sionistas dins la region, percebut
coma un otís de penetracion de l'influéncia occidentala, mai poguèron pas leis
empachar. En particular, poguèron pas s'opausar a la venda de tèrras agricòlas,
tengudas per de grands proprietaris absentistas ais organizacions sionistas.
Entre 1882 e 1914, de miliers de jusieus, principalament originaris de Russia e
de Polonha, venguèron donc s'installar e la populacion jusieva en Palestina
aumentèt de 25 000 personas en 1880 a 80 000 en 1914.

Durant la Premiera Guèrra Mondiala, lo ròtle decisiu per lo projècte de creacion
d'un estat jusieu foguèt tengut per Chaim Weizmann. En 1917, capitèt d'obtenir
dau govèrn britanic una « declaracion » favorabla a l'establiment d'un fogau
nacionau jusieu en Palestina. Ansin, après lo conflicte, una Agéncia Jusieva,
branca locala de l'OSM, foguèt cargada d'aculhir d'imigrants dins l'encastre dau
mandat britanic sus Palestina.

Aquò favorizèt doas ondas d'arribadas dins lo corrent deis annadas 1920,
principalament en provenença de Russia. Après una brèva crisi en 1927-1929,
l'imigracion jusieva tornèt començar dins lo corrent deis annadas 1930 ambé la
presa dau poder per lei nazis en Alemanha e una onda novèla d'antisemitisme en
Polonha e en Euròpa Centrala. Lo nombre de Jusieus installats en Palestina
conoguèt donc una gròssa aumentacion durant l'entre doas guèrras agantèt 400 000
personas en 1936.

Lei Jusieus, sustot installats dins lei vilas, dispausavan d'una autonòmia
importanta ambé un sistèma educatiu pròpri, divèrseis avantatges economics e una
milícia independenta (la Haganah). Pasmens, leis institucions sionistas
contuniavan de crompar de tèrras agricòlas, çò que suscitèt de tensions ambé la
populacion araba. Sustot formada de païsans, la comunautat araba èra dirigida
per lei clans husseini (que son cap èra mufti de Jerusalèm) e nashashibi (que
s'alièron ambé lei Jordanians). En 1936, una grèva generala organizada per
d'Arabes entraïnèt d'esmogudas grèvas dins la region e l'aparicion d'una
guerilha araba independentista. Per amaisar la situacion, Londres enebiguèt la
perseguida de l'imigracion jusieva e comencèt de preparar la division dau país.
Ansin, en 1937, una comission prepausèt de lo devesir entre tres entitats : un
estat jusieu, un estat arabe e una zòna internacionala. Aqueu plan agravèt la
crisi e la guerilha prenguèt mai d'importància fins a son anientament per
l'armada britanica en març de 1939.

Pasmens, la meteissa annada, lo començament de la Segonda Guèrra Mondiala
entraïnèt un revirament totau dau Reiaume Unit. D'efèct, per se conciliar lei
país arabes, lei Britanics decidèron de donar l'independéncia a Palestina (sensa
partiment) a l'eissida d'un periòde de dètz ans, de limitar estrictament
l'imigracion jusieva e d'instaurar un self government immediat. Lei sionistas
acceptèron pas aqueu plan e comencèron de s'opausar ais autoritats britanicas.
D'un biais pus susprenent, leis Arabes lo refusèron tanben.

L'externacion dei jusieus per leis Alemands durant la Segonda Guèrra Mondiala
trevirèt l'opinion publica mondiala e la politica britanica en Palestina foguèt
fòrça criticada. Per agravar la situacion, una guerilha jusieva comencèt
d'atacar lei fòrças britanicas desplegadas dins la region. En particular, tre
1946, leis Estatsnunidencs sostenguèron la solucion d'un partiment. Ansin, en
1947, Londres aprofichèt la fin de son mandat sus la region (prevista en 1948)
per fisar l'organizacion dau partiment a l'ONU.

L'organizacion internacionala prepausèt donc un plan de partiment lo 29 de
novembre. Acceptat per la màger part deis organizacions jusievas (franc de
l'Irgoun), foguèt refusat per la comunautat araba sostenguda per lei país
arabes. Lo meteis mes, de combats comencèron d'opausar lei movements
paramilitars jusieus (Haganah e Irgoun) e arabes. Pasmens, en despiech d'aquelei
trèbols, lei Britanics contunièron de preparar son retirament de la region.
Ansin, lo 15 de mai de 1948, un jorn après la data oficiala de la fin dau mandat
britanic en Palestina, lei Jusieus proclamèron la creacion de l'estat d'Israèl
entraïnant lo començament de la Premiera Guèrra Israeloaraba.

Tre sa fondacion, Israèl deguèt faciar l'ostilitat de sei vesins que mobilizèron
seis armadas per l'envaïr. Pasmens, l'estat novèu poguèt aprofichar leis
institucions sionistas per formar rapidament una administracion e una armada.
D'efèct, sota l'influéncia de militants socialista, lo movement sionista s'èra
dotat d'institucions quasi estatalas. La pus importanta èra l'Histadrout
(« Federacion generala dei trabalhaires d'Eretz Israèl » en occitan) qu'èra una
mena de sindicat tenent un ròtle d'entrepreneire (cooperativas, kibboutzim,
mochavim...), de caissa sociala (assegurança malautiá...), d'institucion
educativa e cultura (ret d'escòlas obrieras, associacions culturalas e
esportivas...) e fòrça paramilitara ambé la Haganah (45 000 òmes en 1947).
Pasmens, fau tanben citar l'Agéncia jusieva que formèt la basa dau govèrn,
l'Assemblada deis elegits que prefigurava la Knesset e lo COnseu nacionau que
teniá un ròtle administratiu important regardant la gestion dei tèrras, de
l'educacion, de la santat e deis afaires sociaus.

Aqueleis estructuras permetèron a Israèl de mobilizar una armada pus importanta
que lei fòrças de la coalicion araba. Ansin, après una premiera trèva de quatre
setmanas (11 de junh - 8 de julhet), leis Israelians capitèron de rebutar leis
atacas arabas. En parralèl, expulsèron de centenaus de miliers d'Arabes dei
regions conquistadas (au mens 500 000 refugiats en octòbre de 1948). Puei, après
una segonda trèva, contunièron d'avançar per ocupar la màger part de Palestina.
Entre lo 24 de febrier e lo 20 de julhet, leis estats arabes vesins acceptèron
de signar d'alta-au-fuòc. La linha de frònt venguèt la novèla frontiera
d'Israèl. Pus favorable que lo partiment dei Nacions Unidas, permetèt a l'estat
novèu d'annexar lei tres quarts dau territòri palestinian.

Premier Ministre durant la guèrra, lo trabalhista David Ben Gourion dominèt la
vida politica israeliana fins a 1963 gràcias a d'alianças ambé de partits
religiós entre 1948 e 1955 e ambé de partits de senèstra entre 1955 e 1963. Se
preocupèt de formar un estat fòrt gràcias a una politica favorizant lei fòrças
armadas e l'imigracion. D'efèct, pertocant la defensa, organizèt una armada
eficaça (Tsahal) e desvolopèt una industria militara. Assaièt tanben d'alargar
lei limits d'Israèl e d'afeblir lei país vesins. Per exemple, en 1956,
participèt a l'ofensiva francobritanica còntra Egipte (crisi de Suèz). L'armada
israeliana ataquèt per suspresa Sinai mai deguèt se'n retirar sota la pression
comuna deis Estatsunidencs e dei Sovietics.

La politica d'imigracion de Ben Gourion aguèt en revènge de resultats pus
mitigats. D'efèct, per aumentar rapidament la demografia israeliana, encoratjèt
l'arribada de Sefarades. Pasmens, originaris de país arabes, foguèron mau
aculhits per la majoritat asquenasita, sustot eissida d'Euròpa Centrala e
Orientala. Aquò rompèt donc l'equilibri politic format a la creacion d'Israèl e
renforcèt pauc a pauc la drecha sionista e religiosa.

Lei trabalhistas Levi Eshkol (1967-1969) e Golda Meir 1969-1974) succediguèron a
David Ben Gourion. Durant son periòde, deguèt faciar lei progrès de la drecha,
lo maucontentament dei Sefarades e un periòde de tensions fòrtas ambé lei país
arabes. D'efèct, en 1967, Egipte comencèt de mobilizar sei fòrças lòng de la
frontiera. Pasmens, entre lo 5 e lo 10 de junh, Israèl decidèt de menar una
tiera d'atacas preventivas. Suspresas, leis armadas arabas subiguèron una
desfacha cosenta e Israèl ocupèt Sinai, Cisjordania e Golan. Dins aquò, lo país
ebrieu deguèt d'ara endavant administrar divèrsei territòris poblats de milions
d'Arabes.

De mai, l'amplor de la desfacha favorizèt l'emergéncia de movements terroristas
menent una guèrra de secutament (incursions frontalieras, atemptats...). En
particular, foguèt lo cas dau movement Setembre Negre que foguèt l'autor d'una
presa d'espectaclosa durant lei Jòcs Olimpics de Munic en 1972. En parallèl,
sostenguda per l'URSS, Egipte sostenguèt una guèrra limitada lòng dau canau de
Suèz de 1967 a 1970. Puei, en 1973, una novèla coalicion araba organizèt una
ataca generala còntra Israèl.

Dicha guèrra de Kippur, aqueu conflicte durèt dau 6 au 25 d'octòbre de 1973. Per
lo premier còp de son istòria, Tsahal enregistrèt de desfachas e de pèrdas
duras. Pasmens, leis Israelians capitèron finalament de rebutar leis armadas
arabas. Ansin, l'armada israeliana capitèt de passar lo canau de Suèz e de
menaçar Damasc. Dins aquò, la guèrra demostrèt lei progrès dei fòrças arabas e
Golda Meir foguèt obligada de laissar lo poder en abriu de 1974.

En 1974, lei trabalhistas aguèron de dificultats per ganhar leis eleccions
legislativas. Deguèron tanben faciar una oposicion de drecha pus virulenta,
especialament dins lei colonias. D'efèct, a partir de 1968, lo govèrn israelian
aviá començat d'installar de colonias jusievas dins de territòris palestinians
ocupats. Son objectiu èra de'n preparar l'annexion.

Dirigit per Yitzhak Rabin, lo govèrn foguèt rapidament minat per la rivalitat
entre son Premier Ministre e son Ministre de la Defensa, Shimon Peres. Aquò
entraïnèt la fragmentacion dau partit trabalhista. De mai, son aliança ambé lei
partits religiós foguèt fragilizada per lo liurament d'avions de combat durant
un jorn de sabat en 1976. Fin finala, un escandòl financier entraïnèt la
demission de Rabin e la premiera victòria de la drecha dau Likoud en mai de
1977.

Menahem Begin, cap dau Likoud, foguèt Premier Ministre de 1977 a 1983. Elegit
per lo « segond Israèl » (principalament formada per lei Sefarades), èra un
partisan dau « Grand Israèl ». Sota son govèrn, lei colonias se multipliquèron
en Cisjordania e dins la region de Gaza. En Israèl, liberalizèt l'economia per
permetre de movements de capitaus pus aisats. Pasmens, aquò entraïnèt tanben una
aumentacion fòrta de l'inflacion qu'agantèt 160% en 1983.

Diplomaticament e militarament, Begin foguèt tanben fòrça actiu. En 1978-1979,
acceptèt de negociar amb Egipte la signatura d'un tractat de patz en cambi dau
retirament isralian de Sinai. Aquò permetèt donc a Israèl de normalizar sei
relacions ambé son vesin pus poderós e d'empedir la formacion d'una novèla
coalicion araba. En revènge, l'invasion de Liban, decidida en junh de 1982, per
i destrurre l'Organizacion de Liberacion de Palestina (OLP) foguèt pus mitigat.
L'armada israeliana i subiguèt de pèrdas importantas e sa participacion ai
chaples de Sabra e Chatila la descreditèt d'un biais duradís. De mai, a tèrme
pus lòng, aquò i entraïnèt l'aparicion dau movement Hezbollah qu'es vengut un
adversari acarnat de l'estat ebrieu.

A la fin dau periòde Begin, Israèl èra diplomaticament isolat en causa de sa
preséncia en Liban e economicament afeblit per de crisis intèrnas (inflacion,
grèvas...). Leis eleccions de 1984 donèron ges de resultat clar e trabalhistas e
Likoud deguèron formar ensems de govèrns dirigits per Yitzhak Shamir (1983-1984
e 1986-1992, Likoud) e per Shimon Peres (1984-1986). Retirèron l'armada
israeliana de Liban (franc d'una zòna de dètz quilomètres au sud) en 1985 mai
son accion foguèt sovent paralizat per lei desacòrdis entre lei dos partits e
per de rivalitats intèrnas. Autra dificultat dau periòde, lo començament d'una
insureccion populara dins lei territòris palestinians ocupats (Premiera
Intifada) que minèt pauc a pauc l'armada e la societat israelianas. En
particular, lo movement islamista Hamas organizèt plusors atemptats saunós

Descreditat per sei politicas economicas marridas, lo Likoud perdiguèt leis
eleccions de 1992. Yitzhak Rabin tornèt venir Premier Ministre amb un programa
centrat sus la conclusion d'una patz ambé lei Palestinians per arrestar
l'Intifada. Acceptèt donc de negociar ambé l'OLP de Yasser Arafat. En despiech
dei criticas veementas de la drecha, un procès de patz, dich acòrds d'Òslo,
foguèt acceptat per lei dos camps. Pasmens, dins un contèxte de multiplicacions
deis atemptats organizats per leis islamistas e lei religiós jusieus, de
tensions grèvas devesiguèron la societat israeliana entre partisans e adversaris
dau procès d'Òslo.

Assassinat lo 4 de novembre de 1995 per un ultranacionalista, Yitzhak Rabin
foguèt remplaçat per Shimon Peres. Assaièt de perseguir lo procès de patz. Dins
aquò, en febrier-març de 1996, cinc atemptats organizats per lo Hamas
descreditèron lei trabalhistas e permetèron la victòria dau Likoud ais eleccions
legislativas de 1996.

Après sa victòria electorala, lo cap dau Likoud, Benyamin Netanyahou formèt un
govèrn ambé lei partits religiós. Sensa refusar oficialament leis acòrds d'Òslo,
capitèt d'alentir lei negociacions ambé d'exigéncias inacceptablas per lei
Palestinians. De mai, encoratjèt la perseguida de la colonizacion jusieva en
Cisjordania e a Jerusalèm. Pasmens, en octòbre de 1998, deguèt acceptar una
represa dei negociacions sota la pression de Washington. Aquò causèt la
rompedura de sa coalicion governamentala e d'eleccions anticipadas en mai 1999.

L'escrutinh de mai de 1999 veguèt la victòria dau trabalhista Ehoud Barak mai la
fragmentacion de la Knesset (15 partits representats) necessitèt de formar una
coalicion larga. L'objectiu principau de Barak èra d'acabar la guèrra ambé lei
Palestinians, lei Libanés e lei Sirians. Per aquò, retirèt lei darrierei tropas
israelianas de Liban en 2000 e negocièt ambé Yasser Arafat a Charm el-Cheikh en
Egipte e a Camp David ais Estats Units d'America. Pasmens, de desacòrdis tròp
importants empachèron la conclusion d'un acòrd avans l'esclatament d'una
coalicion eteroclita d'Ehoud Barak. De mai, en setembre de 2000, lo cap dau
Likoud, Ariel Sharon aviá entraïnat una represa dei violéncias amb una visita
provocatritz sus l'esplanada dei Mosquetas.

A partir de setembre de 2000, comencèt la Segonda Intifada qu'anava causar la
mòrt de 5 400 personas entre 2001 e 2007 (principalament de Palestinians). Per
faciar aquela menaça, leis Israelians elegiguèron Ariel Sharon, generau
prestigiós de la guèrra de Kippur. Lo Premier Ministre novèu adoptèt una
politica de repression ambé l'eliminacion sistematica de quadres palestinians de
l'OLP ò dau Hamas e la reocupacion militara dei territòris ocupats. Pasmens, la
multiplicacion deis atemptats e la resisténcia dau Hamas favorizèron leis
iniciativas de patz. En 2005, per gardar l'iniciativa, Ariel Sharon decidèt de
retirar l'armada e lei colons israelians de la Faissa de Gaza. Puei, en 2006,
creèt un partit centrista (Kadima) per aver d'autonòmia avans de disparéisser de
la vida politica, victima d'una ataca cerebrala.

Successor d'Ariel Sharon coma cap de Kadima, Ehoud Olmert venguèt Premier
Ministre après leis eleccions de març de 2006. Refusèt de tornar prendre lei
negociacions ambé lei Palestinians e contunièt leis operacions militaras en
Cisjordania. En julhet de 2006, aquò entraïnèt de tensions vivas ambé lo Hamas,
qu'aviá prés lo contraròtle de Gaza, e lo Hezbollah qu'ataquèt una patrolha
frontaliera israeliana per sostenir lei Palestians. En reaccion, Olmert decidèt
d'envaïr Liban per i destrurre lo movement chiita libanés mai l'ataca s'acabèt
sensa resultat probants après un mes de guèrra. Descreditat per aquela revirada,
Olmert aguèt de dificultats per mantenir son govèrn e foguèt finalament obligat
de demissionar après un afaire de corrupcion.

Après un brèu govèrn Tzipi Livni (Kadima), Benyamin Netanyahou foguèt tornat
elegir Premier Ministre en febrier de 2009. Formèt un govèrn fòrça marcat a
drecha e adoptèt una politica centrada sus la perseguida e l'acceleracion de la
colonizacion. Aquò suscitèt de crisis militaras regularas ambé lo Hamas a Gaza
en 2012 e en 2014. Pasmens, permet pas de resòuvre la question deis inegalitats
economicas que comença de preocupar una partida de la societat israeliana. De
mai, son sostèn ai revendicacions religiosas causa tanben de tensions entre
laïcs e religiós.



https://oc.wikipedia.org/wiki/Guyana

Guyana es un país al nòrd de l'America del Sud que confronta Surinam a l'èst,
Brasil al sud e Veneçuèla a l'oèst. Al nòrd es bordat per la Mar Cariba. Sa
capitala es la vila de Georgetown.

L'istòria de Guyana avans l'arribada deis Europèus es quasi desconeguda en causa
de l'abséncia de documents escrichs. A l'epòca dau « contacte », leis
explorators i trobèron d'Arawaks e de Caribes. Descubèrta en 1498 per Cristòl
Colomb, la region interessèt pas leis Europèus durant lo sègle XVI en causa de
son clima ostil.

Leis Olandés i fondèron finalament lei colonias d'Essequibo en 1616 e de Berbice
en 1627. Pasmens, sa prioritat èra la conquista dei colonias portuguesa de
Brasil e se concentrèron sus la region qu'après son expulsion definitiva de
Recife en 1654. I desvolopèron la produccion de sucre e crompèron la colonia
anglesa vesina establida lòng dei bòcas dau riu Surinam. Per trobar la man
d'òbra necessària au foncionament dei plantacions de cana de sucre, lei colons
utilizèron d'esclaus indians puei africans. Aquò entraïnèt de revòutas servilas
recurrentas e, tre leis annadas 1650, la formacion d'importantei comunautats
d'esclaus marrons dins lei seuvas dei regions interioras, especialament sus lo
territòri dau Surinam actuau.

En 1790, la populacion dei colonias olandesas de la Guaiana Olanesa èran de
56 000 abitants (94% d'esclaus). Sièis ans pus tard, dins l'enquastre dei
Guèrras Revolucionàrias, lei Britanics ocupèron lei Guaianas Olandesas e
Francesas. Lei gardèron fins a 1802 e lei conquistèron tornarmai un an pus tard.
Aqueu còp, gardèron la mitat occidentala de la Guaiana Olanesa que formèt
desenant la Guaiana Britanica.

Après l'abolicion de l'esclavatge, la colonia deguèt trobar una man d'òbra
novèla e leis autoritats favorizèron l'imigracion d'Indians — deis Índias —
entraïnant una importanta creissença demografica. En 1880, i aviá 250 000
abitants dins la colonia e 25% èra d'origina indiana. Aquò permetèt lo
mantenement de la produccion sucrièra que demorèt lo còr de l'economia.

En 1841, la Guaiana Britanica recebèt una administracion pròpria. En 1928, aquò
foguèt completat per una constitucion e l'introduccion d'un sufragi censitari.
Puei, una segonda constitucion instaurèt lo sufragi universau e donèt una
certana autonòmia politica a la colonia. Dos partits politics dominèron alora la
vida politica locala : lo Partit Progressista Populara (PPP) de Cheddi Jagan
d'inspiracion comunista e sostengut per leis Indians e lo Congrès Nacionau dau
Pòble (PNC) de Forbes Burnham sostengut per lei Negres.

Lo PPP ganhèt leis eleccions de 1957 e de 1961. Pasmens, la politica
progressista de Cheddi Jagan suscitèt d'oposicions importantas, sostengudas per
la CIA. En 1963-1964, lo país foguèt ansin tocat per d'esmogudas grèvas
fomentadas per leis Estatsunidencs e per Burnham. Aquò permetèt la victòria dau
PNC ais eleccions de 1964. Dos ans pus tard, lo Reiaume Unit donèt
l'independéncia au país.

Après l'independéncia, Forbes Burnham dirigiguèt lo país d'un biais autoritari e
ganhèt leis eleccions sucessivas gràcias a de fraudas massivas. En 1970,
transformèt lo país en « republica cooperativa » mai sei nacionalizacions dei
sectors de la produccion de baucita e de sucre s'acabèron per de catastròfas
economicas. En mai d'aquò, la corupcion se generalizèt au sen de
l'administracion.

A sa mòrt en 1985, Desmond Hoyte li succediguèt e decidiguèt de liberalizar
tornarmai l'economia e la vida politica dau país. Sota la pression de Washington
e de Londres, foguèt obligat d'abandonar lei practicas electoralas fraudulosas
dau regime. En 1992, Cheddi Jagan e lo PPP, venguts sociaus-democratas, tornèron
ganhar leis eleccions. Moriguèt en 1997 mai son partit contunia de ganhar leis
eleccions. Pasmens, dèu faciar l'ostilitat dau PNC qu'adoptèt en 2002-2003 una
politica d'oposicion fòrça dura per destabilizar lo govèrn. Lo país contunia de
faciar una situacion economica malaisada (dependéncia ai matèrias premieras,
violéncias politicas, catastròfas naturalas e tensions ambé Surinam a prepaus
dau traçat de la frontiera).

Guyana es una republica parlamentària. Lo president es pas elegit dirèctament
per la populacion: los partits politics designan un líder, que serà lo president
se lo partit ganha las eleccions legislativas.

En se trobant sus la linha de l'Eqüator, Guyana a un clima tropical e de
temperaturas que vàrian pas fòrça a l'entorn de l'an. L'an a, en general, doas
sasons de pluèja, de decembre al començament de febrièr e de la fin d'abril a
intervengudi d'agost.

Lo país pòt èsser dividit en 4 regions naturalas: la plana del litoral, seguida
per una region de monts d'arena blanca e d'argila que concentra las ressorsas
mineralas del país, la region del bòsc tropical al centre, e la savana al sud.

Lo punt pus naut del país es lo Mont Roraima, situat dins la frontièra amb
Brasil e Veneçuèla, a 2739,3 m d'altitud.



