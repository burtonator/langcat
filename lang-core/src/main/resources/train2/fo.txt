https://fo.wikipedia.org/wiki/ISBN

ISBN stendur fyri International Standard Book Number, sum merkir Millumtjóða
StandardBókaNummar. Einhvør bókaútgáva fær tillutað eitt 13-siffrað tal at
eyðmerkja hana við. Landsbókasavnið er føroysk ISBN-skrivstova og umsitur okkara
landaøki í samstarvi við International ISBN Agency í London. Laura Vinther,
leiðari á Tjóðbókaskránni, stendur fyri umsitingini av føroyska ISBN.

Í 1967 settu bókahandlar og útgevarar í Bretlandi í gildi eina skipan við einum
9-siffraðum SBN (Standard Book Number), sum varð brúkt fram til 1974. Í 1970 kom
í gildi ein felags avtala millum flestøll lond í heiminum um eitt 10-siffrað
ISBN. Bretska SBN kundi gerast um til ISBN við at seta eitt 0 frammanfyri.

Fyrst í 21. øld varð avgjørt, at ISBN skuldi gerast til ein part av tí meiri
umfatandi skipanini EAN, og síðani 1. januar 2007 hevur ISBN tí verið
13-siffrað. Tað gamla ISBN-10 kundi gerast um til ISBN-13 við at seta 978
frammanfyri og rokna tað síðsta talið av nýggjum eftir reglunum hjá EAN. Nýggj
ISBN kunnu eisini byrja við 979, men tá er fjórða siffurið ikki 0, tí at
bólkurin 979-0- er tillutaður ISMN.

Eftir at tað 13-siffraða ISBN er sett í gildi, hevur ein bókaútgáva sama EAN og
ISBN, tó við tí muni at EAN hevur hvørki bindistrikur ella millumrúm. T.d. hevur
bókin Fiskar undir Føroyum ISBN 978-99918-0-483-5 ella 978 99918 0 483 5 og EAN
9789991804835. Eftir gomlu skipanini hevði bókin ISBN 99918-0-483-8.

Her eru nøkur dømi um bólkanummur. Ein fullfíggjaður listi er at finna á ensku
wikipediuni.



https://fo.wikipedia.org/wiki/F%C3%B8royar

Føroyar (danskt: Færøerne) (62° norðurbreidd, 7° vesturlongd) eru oyggjaland í
Norðuratlantshavi. Føroyar eru partur av Norðurlondum, staddar í Norðurevropa og
eru limur í Ríkisfelagsskapinum. Føroya íbúgvar verða nevndir føroyingar, og
tungumál føroyinga er føroyskt. Føroyska flaggið verður nevnt Merkið og føroyska
skjaldarmerkið ímyndar ein veðr á bláum skjøldri. Oyggjarnar hava egið løgting
og egið flagg. Føroyar eru ikki limur í­­ ES, hóast Danmark er.

Føroyar liggja í Norðuratlantshavi, 280 km norðan fyri Hetland, 430 km frá
Íslandi og 575 km vestan fyri Noreg. Landið er fjallaland, 18 størri og smærri
oyggjar, umleið 1400 km2 til samans. Norður og suður er landið 113 km, og eystur
og vestur eru 75 km. Veðurlagið er óstøðugt.

Hin 1. juli 2011 búðu 49.267 fólk í Føroyum . Umleið 19.300 búgva í
høvuðsstaðarkommununi, Tórshavn, og uml. 4.700 fólk búgva í næststørsta býnum í
Føroyum, sum er Klaksvík. Miðallívsævin í landinum er 80,11 ár . Fiskivinnan er
tann týdningarmesta inntøkukeldan í Føroyum, og hon fevnir um 95 % av øllum
útflutningi úr Føroyum .

Tá ið ístíðirnar vóru av um ár 12 000-10 000 f.Kr., komu Føroyar undan ísinum,
men enn lógu tær óbygdar í nógv túsund ár. Sjálvt eisini eftir at fólk um 4 000
f.Kr. búsettust í Orknoyum og Hetlandi. Eftir at ísurin var horvin, kom gróðurin
umsíðir, borin av havstreymum og vindi, og líðir og dalar vallaðust. Rannsóknir
av jóansøkugrasfræi kundu bent á búseting í Føroyum longu um 2300 f.Kr., m.a. í
Hoydølum. Jóansøkugras er planta, ið fylgir menniskjum og dýrum. Pytheas úr
Massalia gjørdi umleið 310 f.Kr. rannsóknarferð út í Norðuratlantshavið. Hann
kom til Bretlands, haðan sigldi hann í seks dagar norðureftir og síðani
eystureftir og kom til land, ið hann nevndi Thule. Semja er ikki um, hvat land
hetta var, gitt hevur verið Orknoyar, Hetland, Føroyar og Noreg.

Írski munkurin Dicuil skrivar í 825 bókina Liber de mensura orbis terrae
(føroyskt: "Bók um mát jarðarkringsins"), har oyggjar, ið helst eru Føroyar,
verða nevndar. At døma eftir fjarstøðu og landafrøðiligu lýsingini mugu hesar
oyggjar vera Føroyar. Hann sigur, at norskir ránsmenn nú hava rikið einbúgvarnir
burtur. Grímur Kamban er fyrsti landnámsmaður umleið 825. 998 taka føroyingar
við kristnari trúgv, men tað er politiskt og átrúnaðarligt stríð millum
Sigmundar Brestissonar og Tróndar í Gøtu. Tróndur í Gøtu stendur á odda fyri
mótstøðuni móti trúarskiftinum.

Føroyar verða nevndar sum biskupssetur í pávabrævi í 1133. Ormur, Føroya
biskupur, er á kirkjufundi í Lund í 1139. Av tí at hann er hin 4. biskupurin,
kann bispasetrið verða stovnað fyri 1100. 1035 tekur Leivur Øssursson Føroyar í
len frá Noregs kongi og 1100 verða Føroyar biskupsdømi undir Nidaros
erkabiskupsdømi. Erlendur bispur skrivar í 1298 Seyðabrævið í Kirkjubø, har
Kirkjubømúrurin síðani verður byrjað bygdur í 1300, men ikki bygdur liðugur.
Erlendur er biskupur í Føroyum 1269-1308.

Vatikanríkið fær pæturspengar/rómaskatt úr Føroyum fyri árini 1319-1326.
Rómaskatt guldu húsbøndur við ávísari ogn. At rokna eftir hesi uppgerðini vóru
tá í minsta lagi 270 sjálvstøðug hús við hesi áogn í Føroyum. 1380 fylgja
Føroyar við Noregi undir danskan kong. Eftir trúbotina 1538 verður
biskupstólurin niðurlagdur og Føroyar verða biskupsdømi undir Bergens biskupi.
Kongur tekur 2/3 av kirkjugóðsinum. 1619 fylgir handilin við Føroyar úr Bergen
til Keypmannahavnar. 1620 kemur Føroya kirkja undir Sælands biskup.

Í Gablatíðini 1655-1709 fær Kristoffur Gabel Føroyar í len. 1662 fær hann, og
seinni sonurin, eisini einkarrætt til Føroya handil. 1673 skrivar presturin
Lucas Debes bókina Færoæ et Færoa reserata. Eldur er í í Tinganesi, og flestu
bygningar handlisins brenna í grund. 1688 verður Norsk Lóg galdandi í Føroyum.
Stóra turkaránið er í Hvalba í 1629. Sjórænarar á tveimum skipum úr Algeria, ið
tá var partur av turkiska Osmannaríkinum, drepa 6 fólk og taka fleiri enn 30
konur og børn við sær til trælamarknaðin í Norðurafrika. Annað skipið fer á land
í Hvalba og gerst vrak. Helst høvdu hesi somu skip í 1627 rænt 250 fólk í
Íslandi; 35 íslendingar vórðu seinni leyskeyptir úr trældómi. Men eingin
føroyingur kom aftur.

Seyðabrævið verður týtt til danskt í 1637. Nú hava danskir myndugleikar ikki
longur skilt tað norrøna málið. Seyðabrævið var í gildi, til Hagalógin kom í
1886. Síðan 1709 er kongligur einahandil. Rybergs handil er 1768-1788 í
Vágsbotni, Tórshavn. Føroyingar læra at salta sild, og klippfiskur verður
útfluttur. Umsitingin av Føroyum verður 1776 løgd undir Sælands stiftsamt.
1781-1788 er føroyaferð Jens Christians Svabos, sum skrivar bókina
Indberetninger fra en Reise i Færøe 1781-1782.

Nólsoyar Páll byggir Royndina Fríðu 1804. Eisini í 1804 verður latínskúlin
stongdur (stovnaður 1547). 1809 gongur Nólsoyar Páll burtur við skipi sínum.
Eftir Fríðin í Kiel 1814 fer Noreg frá Danmark og undir svenskan kong. Føroyar,
Ísland og Grønland vera verðandi saman við Danmark. Løgtingið verður avtikið
1816 og Føroyar verða danskt amt.

Ein avleiðing av kjakinum um undirvísingarmálið í fyribils skúlaskipanini
verður, at V.U. Hammershaimb ger uppskot til føroyskt skriftmál í 1846, ið tekur
støði í norrøna upprunanum. Við smærri broytingum er hetta tað skriftmál, vit
nýta í dag. Giftingarbannið í “Trælalógini” frá 1777 verður tikið av. 28
føroyingar senda umbøn til stættartingið í Roskilde, um at fáa løgtingið
endurreist sum ráðgevandi stovn. Brennivínsnýtslan er farin at vaksa.
Avhaldsrørslan byrjar.

Danska grundlógin frá 1849 verður sett í gildi í Føroyum 1850. Fyrsta val í
Føroyum til danska ríkisdagin er 1851, og 1852 verður Løgtingið endurreist sum
ráðgevandi amtsráð. Kongligi einahandilin verður avtikin hin 1. januar 1856.
Føroyar hava nú fríhandil.

1861 verður realskúlin í Havn stovnaður og 1870 læraraskúlin. Almúguskúlar koma
1872. Konufólk sleppa tó ikki inn á skúlan fyrr enn í 1884. Hetta árið verður
eisini kommunulóg fyri Føroyar sett í gildi, og sluppfiskiskapurin byrjar.
“Dimmalætting” (danskt Amtstidende for Færøerne) kemur út í 1878. Alt er skrivað
á donskum.

Tann tjóðskaparligi fundurin í tinghúsinum er 2. jóladag 1888 og førir til, at
Føringafelag verður stovnað. Fundurin samtykti m.a., at virkast skuldi fyri:

At fremja hesi endamál varð Føroyingafelag stovnað ein mánað seinni. Í 1890 fór
Føroyingafelag undir blaðútgávu. “Føroyingatíðindi” var fyrsta blað, ið varð
skrivað á føroyskum. Jóannes Patursson og Rasmus Effersøe stóðu á odda fyri
nýggju føroysku tjóðskaparrørsluni.

1899 verður Føroya Fólkaháskúli settur á stovn. Mortensens handil keypir eisini
í 1889 fyrsta føroyska dampskipið Føring. Hann sigldi við fiski til Suðurevropa,
og heim við aftur høvdu teir salt og aðrar vørur. Jákup Jakobsen doktari leggur
fram sítt nýggja føroyska stavingarlag. Hetta byggir á framburðin (ljóðfrøðina)
og ikki á upprunan (upprunafrøðina) sum stavingarlagið eftir Hammershaimb.

Fyrstu politisku flokkar í Føroyum verða til 1906-1908: Sambandsflokkurin og
Sjálvstýrisflokkurin, ið fyrstu ferð fær meiriluti á tingi 1918.
Løgtingsskipanin verður broytt 1923: Amtmaður og próstur eru ikki longur
løgtingsmenn. Tingið velur sjálvt formann. 1928 fær Javnaðarflokkurin umboð á
tingi. 1937 setir Løgtingið Føroya Studentaskúla á stovn. Grein 7 í fyriskipan
frá 1912, um at undirvísingarmálið í skúlunum skuldi vera danskt, verður avtikin
hin 13. desember 1938. Føroyskt varð kirkjumál hin 13. mars 1939.

1940-1945 eru Føroyar hersettar av Bretlandi. hin 25. apríl 1940 varð Merkið
góðkent sum føroyskt flagg. Fólkaflokkurin, sum varð stovnaður 1939, fekk 6 mans
á ting í 1940. Við fólkaatkvøðu um stjórnaruppskot ella loysing hin 14.
september 1946 er meiriluti fyri loysing, men kongur sendir løgtingið heim, og
løgtingsval gevur meiriluta fyri sambandi. Heimastýrislógin kemur í gildi 1948,
og Tjóðveldisflokkurin stovnaður.

Í 1957 verður Útvarp Føroya stovnað. Føroyar fáa 12 fjórðingafiskimark í 1964.
Fróðskaparsetur Føroya verður sett á stovn í 1965.

Føroyar fáa umboð í Norðurlandaráðnum í 1970, og í 1974 er løgtingssamtykt um,
at Føroyar ikki gerast limur í E.E.C.

Fyrsta føroyska frímerkjaútgávan Postverks Føroya er 1. apríl 1976. Árið fyri
hevði danska postverkið útgivið frímerki við føroyskum teksti.

Fyrst í 1990'unum valdaði kreppa í Føroyum. Kreppan, ið vardi frá 1989 til 1995,
hevði við sær eina mikla fráflyting. Sagt verður, at umleið 10 % av samlaða
fólkatalinum flutti av landinum, nógv av hesum til Danmarkar.

Føroyingar stava partvíst frá víkingum úr Noregi og partvíst frá trælkonum
teirra úr Írlandi og Skotlandi. Norðbúgvar úr Noregi komu til Føroya at seta
búgv. Í Føroyingasøgu stendur skrivað, at Grímur Kamban víkingur var fyrstur at
búseta seg í Føroyum. Mett verður, at hetta var í ár umleið 825, hálvthundrað ár
áðrenn Naddoddur víkingur á veg úr Noregi til Føroya rak av leið og kom sum
fyrsti víkingur til Íslands. Hann støðaðist tó ikki har, men vendi aftur til
Føroya. Tað var á døgum Haralds Hárfagra serliga, at sagt verður í
Føroyingasøgu, at mikið fólk flýddi úr Noregi undan harðræði hansara og valdu at
seta búgv í Føroyum, aðrir í Íslandi og øðrum óbygdum londum.

Í 2014 var 88,67% av fólkinum føtt í Føroyum, 7,3% í Danmark, 0,5% í Íslandi,
0,37% í Noregi og 3,17% aðrastaðni.

Vanligasta givna dreingjanavnið í 2014 var Benjamin, næstvanligasta Liam og
triðvanligasta Rókur. Vanligasta givna gentunavnið í 2014 var Eva,
næstvanligasta Emma og triðvanligasta Hanna. Nøvnini Benjamin, Eva og Hanna eru
bíblisk nøvn, meðan Liam og Emma eru av forngermaniskum uppruna og Rókur er av
fornnorrønum uppruna. Vanligasta eftirnavnið í Føroyum er Joensen, hóast talið
hevur minkað síðan 2001. Joensen er donsk umskriving av føroyska eftirnavninum
Jógvansson (eisini Jóansson). Hetta samsvarar við vanligasta mannfólkanavnið
Jógvan. Vanligasta konufólkanavnið í 2014 var Anna.

Eingin ivi kann vera um, at ríkisrættarliga støða Føroya ger tað trupult at
greina hugtakið føroyingur. Hetta kemst serliga av, at føroyingar ikki hava
sjálvstøðugan føroyskan ríkisborgararætt, men eru fevndir av danska
ríkisborgararættinum, sum er galdandi fyri alt Danska ríkið. Ein føroyingur er
tí í heimastýrishøpi einans "dansk statsborger henboende på Færøerne" og hvørvur
sostatt hagfrøðiliga sum føroyingur, um hann flytur til Danmarkar. Hetta hevði
við sær, at neyðugt var at skilmarka hugtakið "føroyskur útiseti". Henda
skilmarking kundi verða nýtt sum grundarlag fyri leitan í dátasøvnunum hjá
Danmarks Statistik. Avgjørt varð tí, í samstarvi við Danmarks Statistik, at
hendan skuldi vera soljóðandi:

Móðurmál Føroya fólks er føroyskt, ið er sprottið úr forna norrøna málinum.
Føroyskt líkist mest íslendskum og nøkrum norskum bygdamálum. Eisini hevur
danska málið ligið tætt upp at føroyska málinum ígjøgnum øldirnar og havt
ávirkan. Tað, at Føroyar liggja so langt burtur frá umheiminum, hevur hjálpt
føroyska málinum at vera verandi eitt sera sermerkt tungumál. Í barnaskúlanum er
undirvísing í málunum føroyskum, donskum og enskum kravd. Føroyingar flestir
skilja hini norðurlandamálini, bæði skrivliga og munnliga.

Í sambandi við fólkateljingina Manntals, sum varð gjørd 11. nov. í 2011, varð
m.a. spurt um, hvat móðurmál fólk høvdu. Í Føroyum eru næstan 3 000 fólk (9 %),
sum hava annað móðurmál enn tað føroyska; úrslitið vísir, at tilsamans eru 2 985
fólk í Føroyum, sum hava annað móðurmál enn føroyskt. Av teimum hevur stívliga
helvtin, ella 1 546 danskt sum móðurmál (3 %) og restin, 1 439 fólk, hava
uppaftur onnur móðurmál . Føroyskt er sjálvsagt ovast á listanum og danskt er
framvegis nummar tvey. 45 361 fólk í Føroyum høvdu føroyskt sum móðurmál tann
dagin kanningin varð gjørd, meðan 1 546 høvdu danskt. Á 3. plássi var íslendskt
við 201, á 4. plássi enskt við 190, og so á 5. plássi kom filipinskt við 103. 99
tosaðu norskt og 86 teilendskt.

Átrúnaðurin hevur ein stóran leiklut í føroysku mentanini. Umleið 82,8 prosent
av fólkinum hoyrir til ta evangelisku-luthersku fólkakirkjuna, og næststørsti
bólkurin, sum verður mettur at vera 10 prosent, hoyrir til brøðrasamkomuna. Av
tí at brøðrasamkoman ikki skrásetur limir, eru eingi nágreinilig hagtøl yvir,
hvussu nógv hoyra til brøðrasamkomuna. Restin eru smærri trúarbólkar, sum
flestir eru kristnir. Sambært fólkateljingini tann 1. nov í 2011 eru yvir 95
prosent av øllum føroyingum kristnir (allir kristnir samkomubólkar eru taldir
saman) . Næststørsti bólkur eru tey, sum ikki hava eina trúgv – gudloysingar.
Sambært kanningini hava 1 397 fólk yvir 15 ár í Føroyum onga trúgv. Tey valdu at
svara ”onga trúgv”, sum var ein av svarmøguleikunum. Um fólk uttan trúgv ikki
verða tald við, tá ið talan er um trúgv, so er buddisma næststørsta sjálvstøðuga
trúgv (66 fólk yvir 15 ár). Eftir hagtølunum eru nógv flestar kvinnur, og tær
allar eru undir 70 ár. Tá er bólkurin ”fleiri enn eina trúgv” heldur ikki taldur
við. Hann umboðar 85 fólk. Islam er triðstørsti bólkur við 23 fólkum. Á næstu
plássunum eru bahá'í trúgvin (13), jødadómur (12), hinduisma (7) og sikhisma
(3). Verður hugt eftir sambandinum millum føðiland og trúgv, so er eisini
týðiligt, at eisini tey, sum eru fødd uttanlands, men flutt til Føroya, svara at
teirra trúgv er kristindómur. Av teimum, sum eru fødd í Afrika, Ásia ella
Miðeystri svara 70 prosent, at teirra trúgv er kristindómur og 17 prosent
svaraðu buddisma. Prosentparturin av teimum, sum svaraðu kristindóm, sæst ein
lítil munir, um hugt verður eftir aldursbólkunum. Gott 91 % av teimum millum 15
og 29 ár svaraðu kristindóm, sum teirra trúgv, men hjá føroyingum yvir 70 ár
svaraðu næstan 99 %, at teirra trúgv var kristindómur. Hinvegin sæst umvenda
gongdin hjá teimum, sum svaraðu onga trúgv. Har minkar parturin, sum svarar onga
trúgv við aldrinum.

Fólkatættleikin í Føroyum er í miðal uml. 35 fólk fyri hvønn km2 í 2014. Tað vil
siga, at um alt slag av lendi verður tikið við, so hevur hvørt fólk so nógv
pláss í part, sum svarar til uml. 4 fótbóltsvøllir. Men tað er misjavnt, hvussu
nógv pláss er í part kring landið. Á fleiri av útoyggjunum er bara millum 1 og 2
fólk fyri hvønn km2. Hinvegin, so býr meira enn ein triðingur av øllum fólkinum
í tí størsta býnum, sum er Tórshavn, íroknað Hoyvík og Argir. Í Suðuroy er
fólkatættleikin uml. 28 fólk fyri hvønn km2, og í Eysturoynna uml. 38 fólk fyri
hvønn km2. Gongdin í íbúgvatalinum í Føroyum er eins og í øðrum londum tann, at
fólk flyta til tey stóru plássini, og at smáplássini í flestum førum minka. Sæð
undir einum eru Føroyar eitt stálbygt land; tað vil siga, at miðaltalið av fólki
fyri hvønn km2 er lágt. Men kortini býr meginparturin av fólkinum tætt saman í
býum og bygdum.

Sambært hagtølunum, búgva í alt 22 549 føroyingar, býttir yvir 3 ættarlið, í
Danmark. Í 1. ættarliðunum er býtið millum kynini ógvuliga ójavnt, av 7 737
fólkum er ein meiriluti á 1 799 konufólk. Samanlagt eru 9 741 av teimum 22 549
fødd í Føroyum. Sum skilst av skilmarkingini av einum føroyingi í innganginum,
eru øll 7 737 fólkini í 1. ættarliði fødd í Føroyum, hetta svarar til 79 % av
teimum 9 741. Tey írestandi 2 004 eru tískil býtt á 2. og 3. ættarlið.

Teir 22 549 føroyingarnir, sum búgva í Danmark, svara til nærum helvtina
(46,75 %) av samlaða fólkatalinum í Føroyum, sum 1. januar 2006 var 48 219 .
Føroysku útisetarnir eru tó einans 0,415 % av samlaða danska fólkinum, sum um
sama mundið var 5 427 459. Øll trý ættarliðini hava tó til felags, at
aldursbólkarnir 25-39 ár og 7-16 eru størstir. Hetta er felags fyri bæði kyn.

Eisini hava øll trý ættarlið til felags, at størsti parturin av hesum eru
búsitandi í Keypmannahavnarøkinum, Norðurjútlandi, Ribe kommuni og Århus
kommunu. Minst av føroyigum búgva í Bornholms Regiónskommunu .

Føroyingar hava heimastýri, men eru í ríkisfelagsskapi við Danmark, og danska
stjórnin hevur ein umboðsmann, ríkisumboðsmaðurin í Føroyum, búgvandi her á
landi. Síðani 1948 hava Føroyar verið ein sjálvstýrandi partur í danska
kongaríkinum. Sambært heimastýrislógini verða nøkur málsøki umsitin av donskum
myndugleikum. Løgreglan og dómsvaldið í Føroyum eru eisini donsk.

Landið hevur egið lóggávuting, Løgtingið, og egið flagg. Politiskt eru Føroyar
skipaðar við løgtingi, ið hevur lóggevandi valdið um hendi, og landsstýri, ið
hevur útinnandi valdið um hendi. Føroya Løgting verður valt av fólkinum,
valrættaraldurin er 18 ár. Eftir løtingsval verður nýggj stjórn sett saman av
flokkum ið undir samráðingum gerast samdir um hvør politikkur ið skal førast
næstu fýra árini. Hesir flokkar skulu helst hava meirilutan í løgtinginum, tað
er ikki vanligt í Føroyum at hava minnilutasamgongur. Tá ið nýggj samgonga er
skipað, hava stjórnarflokkarnir valt løgmann og landsstýrisfólkini úr teirra
flokkum. Landsstýrisfólkini kunnu saman við løgmanni vera í minsta lagi tríggir
og hava onkuntíð verið upp til nýggju við løgmanni. Løgmaður er hægsti føroyski
embætismaður, og hann er formaður fyri Føroya Landsstýri, sum er hægsta føroyska
ráð. Til danska fólkatingið velja føroyingar tveir limir. Valrættaraldurin til
løgtingið og fólkatingið er 18 ár. Til øll politisk val í Føroyum hava kvinnur
valrætt, og kvinnur kunnu eins og menn veljast til øll álitsstørv.

Oyggjarnar eru skipaðar í seks sýslur, tó hava sýslurnar ikki longur sama
týdning sum fyrr. Sýslurnar verða nevndar í fleiri lógum, t.d. í grindalógini.
Sýslurnar eru: Streymoyar sýsla, Sandoyar sýsla, Suðuroyar sýsla, Norðoya sýsla,
Eysturoya sýsla og Vága sýsla. Tað er serliga innan løgregluna, at tosað var um
sýslurnar, har ið hvør sýsla hevði sín sýslumann. Løgreglan, ið er donsk, valdi
at gera bygnaðarbroytingar og umskipa sýslumannaembætið nøkur ár eftir, at
Føroyar varð bundið meira saman við fyrst Vágatunlinum og síðan Norðoyatunlinum.
Tað varð vorði lættari at ferðast millum hesi øki í landinum, og hildi var, at
tí var ikki neyðugt longur at hava seks sýslumenn. Bygnaðarbroytingarnar komu í
gildi frá 1. apríl 2010 og størsta broytingin var, at Føroyar vóru skipaðar í
trý politiøki: Norðurøki, Miðøki og Suðurøki við hvør sínum økisleiðara og
varaleiðara. Meiningin var fyrst at avtaka sýslumansembætið, men av tí at fleiri
føroyskar lógir nevna uppgávur hjá sýslumanninum, kundi løgreglan ikki bara
avtaka hetta embætið. Nú eru 5 sýslumenn settir at røkja sýslumansuppgávurnar í
teimum trimum politiøkjunum, sum hava 6 sýslur. Norðurøki er Norðoyggjar og
Eysturoy. Miðøki er Streymoy, Sandoy og Vágar og smærru oyggjarnar. Suðurøki er
Suðuroy og Lítla Dímun.

Í mars 2014 samtykti løgtingið, at eldraøkið skuldi leggjast út til kommunurnar
at umsita. Løgtingið samtykti í apríl 2014 Løgtingslóg um kommunalt samstarv á
eldraøkinum, Løgtingslóg um heimatænastu, eldrarøkt v.m., og Løgtingslóg um ávís
starvsfólkaviðurskifti, tá heimatænastan, eldrarøktin v.m. Tað var Annika Olsen,
táverandi landsstýriskvinna í almannamálum, ið tók stig til tað. Ætlan hennara
var fyrst, at kommunusamanlegging skuldi fremjast fyrst, soleiðis at tað bert
fóru at vera fáar kommunur í Føroyum. Men tað fekst ikki meiriluti fyri
kommunusamanlegging, og á fólkaatkvøðu søgdur føroyingar nei til
kommunusamanlegging. Eldrøkið varð lagt út til kommunurnar frá 1. januar 2015.
Økini eru ikki sýslurnar men nýggj øki.

Føroyar er skipað í 30 kommunur, og fyri hvørja kommunu stendur eitt
kommunustýri, sum verður valt av fólkinum. Kommunur taka sær av lokalum málum,
tó at býtið millum land og kommunur ikki altíð er so greitt. Viðvíkjandi
grundlóg og ríkisrættarligum viðurskiftum eru viðurskiftini í Føroyum ógreið.
Danska grundlógin er ongantíð sett í gildi við fólkaatkvøðu ella samtykt í
Løgtinginum. Men hon verður útinnt av dómsvaldinum og øðrum myndugleikum. Tó er
heimastýrislógin uttan iva partur av stjórnarlógargrundarlagnum í Føroyum.

Føroyar eru ikki limur í ES, og allur handil við onnur lond er skipaður við
serligum handilsavtalum.

Eftir valið 2008 skipaðu Javnaðarflokkurin, Tjóðveldi og Miðflokkurin stjórn við
17 tinglimum. Hetta var ein lítil meiriluti, sum kom at merkja samstarvið
ímillum flokkarnar. Henda samgongan skipaði seg við Jóannes Eidesgaard sum
løgmann. Í samgonguni var tó ikki langt lív lagað, tí longu í septembur 2008
segði løgmaður samstarvið við Tjóðveldi upp. Orsøkin til uppsøgnina av
samstarvinum snýði millum annað seg um ósemju um undirsjóvartunnil til Sandoyar,
ósemju um skerjing av fiskidøgum umframt ósemju um, hvat ráð skuldi hava eina
skrivstovu úti í Tinganesi.

Eftir at samstarvið við Tjóðveldi varð sagt upp, fór Jóannes Eidesgaard undir
samráðingar við Fólkaflokkin og Sambandsflokkin. Teir skipaðu samgongu í
septembur 2008. Samgongan skipaði seg við Kaj Leo Johannesen sum løgmann. Henda
samgongan var ein sonevnd meirilutasamgonga, hon hevði 20 av 33 tinglimum
aftanfyri seg.

Føroyar hava heimastýri í Ríkisfelagsskapinum. Hóast Danmark er limur í
Evropasamveldinum, eru Føroyar ikki fevndar av danska ES-limaskapinum. Tó eru
føroyingar danskir ríkisborgarar og kunnu tí í ávísum førum, sum eru heft at
bústaði, fáa tey rættindi, sum danski ES-sáttmálin fevnir um, til dømis rætt at
búseta seg og arbeiða í einum ES-landi. Sum føroyingur kanst tú velja annaðhvørt
føroyskt pass ella danskt ES-pass. Í veruleikanum hevur valið av passi onga
ávirkan á, hvørji rættindi ein føroyingur fær, tá ið hann fer til eitt ES-land.
Tað, sum er avgerandi, er bústaðurin. Hetta merkir, at ein føroyingur búsitandi
í Føroyum hevur ikki rætt at búseta seg og arbeiða í einum ES-landi sambært
felagsmarknaðarrættinum. Hinvegin fær ein føroyingur, sum er danskur
ríkisborgari, somu rættindi sum ein ES-borgari, er hann búsitandi í Danmark -
uttan mun til um viðkomandi hevur føroyskt-danskt pass ella danskt ES-pass.

Í rættarskipanini verður munur gjørdur á samkyndum og hinkyndum. Eitt nú hava
samkynd ikki loyvi at skráseta sítt parlag, og samkynd sleppa ikki at ættleiða.
Var uppskot lagt fyri tingi í 2011, um at loyva samkyndum at skráseta seg í
parlag, hevði tað ikki verði samtykt . Samkyndir menn kunnu eisini framvegis
ikki lata blóð í Føroyum . Føroyar eru eisini einasta Norðurland, sum ikki
viðurkennir samkyndar familjur. Øll grannalond Føroya loyva samkyndum at
skráseta seg í parlagi. Í t.d. Noregi, Svøríki, Danmark, Íslandi, Bretlandi og
Hollandi kunnu samkynt eisini ættleiða.

At vera samkyndur hevur verið loyvt í Føroyum síðan 1933 tá tað varið gjørt
lógligt í Danmark . Samstundis varð aldursmark fyri samkynda samlegu sett til 18
ár. Síðan varð tað í 1988 gjørt kynleyst og har við set til 15 ár . Harðskapur
orsakað av kynshugi offursins verður bólkaður sum hatursbrotsverk, og fer at
hava við sær herda revsing. Hetta er vegna tess, at grein 266b í revsilógini
eisini fatar um samkynd.

Frálæra fæst í fólkaskúlanum ella á frískúla. Í 1979 fekk Landsstýrið um hendi
at umsita øll føroysk undirvísingarmál, og løgtingslóg um fólkaskúlan kom í
gildi 1. august 1979. Lógin sigur m.a., at øll børn í undirvísingarskyldugum
eiga ókeypis frálæru í fólkaskúlanum.

Fólkaskúlin er almenni skúlin hjá børnum í skúlaaldri í Føroyum. Fólkaskúlin er
sjey ára grundskúli og tvey ára framhaldsskúli og kann halda fram við einum 10.
flokki. Fólkaskúlalógir verða viðtiknar á Føroya Løgtingi. Landsstýrið er hægsti
myndugleiki í skúlaskipinum í Føroyum og fremur henda myndugleika gjøgnum
Landsskúlaráðið, sum hevur Landsskúlafyrisitingina at sita fyri skúlaskapinum.
Landsskúlaráðið ásetur reglur um endamálið við frálæruni í einstøku
lærugreinunum og sendir út leiðbeinandi lesi- og tímaætlarnir. Skúlanevndirnar
gera uppskot til skúla- og undirvísingarætlan, sum Landsskúlaráðið skal
góðkenna.

Í frískúlum/privatskúlum fæst frálæra, á sama hátt sum í fólkaskúlanum. Summir
frískúlar hava serstakt grundsjónarmið, til dømis átrúðarligt ella politiskt.
Hugsanin um privatskúla kom frá fólkum sum til dømis Nicolaj Frederik Severin
Grundtvig og Christen Kold. Úr hesi skúlahugsan er Føroya Fólkaháskúli sprottin,
hann stovnaðu Símun av Skarði og Rasmus Rasmussen. Adventistaskúlin í Havn er
eisini frískúli, og Skt. Frans skúli var privatskúli til 1985, tá ið Tórshavnar
kommuna tók við skúlanum. Í 2013 eru tríggir frískúlar í Føroyum, tveir í
Tórshavnar kommunu og ein í Skálabotni í Eysturoynni. Skúlarnir í Havn eru
Frískúlin við Hoyvíkstjørn (Adventistaskúlin) og Frískúlin í Havn, sum í 2007
varð settur á stovn á Velbastað, har barnagarður fyrr hevði verið. Tað vóru
Sharon Weiss og Eyðbjørg Dalsgaard, ið tóku stig til frískúlan. Í 2013
starvaðust 10 lærarar á Frískúlanum í Havn. Frískúlin við Hoyvíkstjørn varð
settur á stovn í 1966. Tað var Adventistasamkoman ið setti skúlan á stovn og sum
rekur hann enn í dag. 1. august 2003 varð Frískúlin við Hoyvíkstjørn broyttur
til sjálvsognarstovn og frískúla sambært løgtingslóg nr. 46 frá 26. mars 2002
við egnum viðtøkum. Frískúlin Keldan í Skálabotni varð settur á stovn í 2010,
ein av stigtakarunum var Jastrid Høj. Fyrsta árið var ein forskúlaflokkur og ein
1. flokkur.

Studentar ella HF-næmingar fara ofta á Fróðskaparsetrið ella annan hægri
lærustovn at lesa meiri. Lesturin varir vanliga 3-7 ár og endar við próvtøku.

Føroysk mentan hevur sín uppruna í norrønari mentan. Málið er runnið úr
fornnorrønum eins og í grannalondunum. Í stórum eru føroyingar kristnir hóast
ymsar áskoðanir eru um júst, hvussu stórur partur av fólkinum er kristin. Við
aldagomlu kvøðingini hava føroyingar siðvenju fyri kvøðing og sangi. M.a.
orsakað av vantandi viðarvøkstri var ikki vanligt at nýta ljóðføri í Føroyum, og
føroyingar hava dansað og kvøðið í staðin. Í 20. øld betraðist millumlanda
vøruflutningurin, og føroyingar fóru tá at nýta innflutt ljóðføri, sum nú verða
nógv nýtt. Á sama hátt tók myndlistin dik á seg í 20. øld, og er síðani nógv
ment.

Føroyar liggja í Atlantshavi nøkurlunda miðskeiðis ímillum Norra, Skotland og
Ísland. Mitt í Golfstreyminum í Norðuratlantshavi á 62 stigum norður. Her í
Atlantshavi renna saman heitir og kaldir luftstreymar, og veðurlagið er
skiftandi sól, regn og mjørki. Um summrini eru Føroyar rímiliga kaldar, við
miðalhitanum 11 °C (52 °F). Miðalhitin í okkara kaldasta mánaði er 3 °C (37 °F).
Sjálvt um tær liggja á 62° norður, so heldur Golfstreymurin veðurlagið flótt, so
vit hava mildar vetrar. Veðurlagið er rímiliga vátt, við nógvum regni og toka,
og onkuntíð stórum stormum eisini.

Oyggjarnar eru 1 399 km2 til víddar. Fólk býr á 17 av teimum 18 oyggjunum.
Oyggin, sum einki fólk býr á, Lítla Dímun, er rættiliga lítil (0,82km2), og er
umringað av brøttum, høgum bjørgum, so hon er ring at sleppa til. Einans seyður
og fuglur býr á oynni. Úr suðri í norður er frástøðan 113 km, og úr eystri í
vestur er hon 75 km. Strandalinjan er 1 289 km. Ongastaðni í landinum ert tú
meira enn 5 km frá havinum. Tórshavn, sum er høvuðsstaður við umleið 20 000
íbúgvum, liggur sunnarlaga í Streymoynni.

Slættaratindur er hægsta fjall í Føroyum (882 m høgur) og er á norðara enda av
Eysturoy. Norðanfyri er næsthægsta fjall í Føroyum, Gráfelli . Í miðal eru
fjøllini í Føroyum umleið 300 m høg. 10 fjøll eru í Føroyum, hægri enn 800 m.

18 oyggjar eru í Føroyum. 17 eru bygdar og 1 óbygd, Lítla Dímun. Umframt
oyggjarnar eru mangir hólmar, stakkar, drangar og sker. Tilsamans 779 av teimum.
Heilt neyvt er víddin av øllum Føroyakortinum, við skerum, 1 395,74 km2.
Umveldismark: 12 fjórðingar. Størst er Streymoyggin, 373 km2, og minst er Lítla
Dímun, 0,82 km2.

Oyggjarnar eru úr basalti, gosgróti, ið síðan fornu eldgosini er grivið burtur
av jøklum í seinastu ístíð. Hesir jøklarnir eru nú firðir, sund og dalar, og
orsøk til, at Føroyar eru tað oyggjasamfelagið, sum vit kenna í dag. Av tí, at
Føroyar eru skaptar soleiðis, at ísurin lættliga kundi renna burtur, rennur vatn
eisini lættliga burtur. Sum oftast er hetta ikki ein trupulleiki, tí nógv regn
er í Føroyum. Men tað kemur fyri, at einki regn er í fleiri mánaðir.

Føroyar hava oyggjaveðurlag við ógvuliga skiftandi veðri. Bert stutt løta kann
vera millum sólskin og regn, logn og storm. Sólskin, regn og mjørki hvørt um
annað. Í Føroyum mást tú altið laga teg eftir veðrinum. Sjógvurin frystir
ongantíð. Miðalhitin um veturin er umleið 3 °C (37 °F) og um summarið umleið
11 °C (51 °F). Veturin er lýggjur; ofta við regni, vindi og við hvørt nakað av
kava og kulda, sum ikki liggur serliga leingi. Summarið er ljóst - á hásumri
nærum alt samdøgrið. Hitin liggur ofta um 10 - 12 °C (50-53 °F), men onkrar
dagar krýpur hann upp í 20 °C (68 °F). Hóast landið er lítið, er ikki altíð sama
veður allastaðni í landinum.

Oyggjarnar úr landnorðingi eru: Fugloy, Svínoy, Viðoy, Borðoy, Kunoy, Kalsoy,
Eysturoy, Streymoy, Nólsoy, Vágar, Mykines, Koltur, Hestur, Sandoy, Skúvoy,
Stóra Dímun, Lítla Dímun og Suðuroy.

Bruttotjóðarúrtøkan (BTÚ) hjá Føroyum í 2006 var 11 878 milliónir krónur. Skift
á fólkatalið var bruttotjóðarúrtøkan umleið 250 000 krónur í 2006.

Í Føroyum er ein størri partur av fólkinum arbeiðsvirkin enn í øðrum londum.
93 % av mannfólkinum og 83 % av konufólkinum eru virkin á arbeiðsmarknaðinum.
Men ein stórur partur arbeiðir tó ikki fulla tíð. Av mannfólkunum arbeiða 81 %
vanliga fulla tíð, meðan tað bert eru 45 % av konufólkunum, ið arbeiða fulla
tíð. Heili 83 % av føroysku kvinnunum eru virknar á arbeiðsmarknaðinum.
Samanbera vit við Vesturevropa undir einum, so er talið har bara 66 % av
kvinnunum. Í Norðurlondum er tað Finnland, sum hevur lægstu luttøkuna av kvinnum
á arbeiðsmarknaðinum við 73 %.

Áðrenn kreppuna í 1990'unum var lítil og eingin skráseting av arbeiðsloysi í
Føroyum. Tá Arbeiðsloysistryggingin varð sett á stovn, bar til at fáa hagtøl um
gongdina í arbeiðsloysinum. Í 1995 var miðalarbeiðsloysið uml. 13 %, men minkaði
síðan ár undan ári fram til 2002, tá tað var komið niður á 2,3 % av
arbeiðsfjøldini. Síðani tá er tað komið nakað upp aftur, og í mars 2014 var tað
gjørt upp til 4,3 %, ið enn er lágt sammett við onnur lond. Tað er 0,3
prosentstig minni enn fyri einum ári síðani, tá ið tað var 4,7 %. Hettar síðsta
árið er arbeiðsloysið annars minkað 123 fulltíðar arbeiðsleys. Fleiri kvinnur
hava verið arbeiðsleysar enn menn og í miðal hava 133 fleiri kvinnur verið
arbeiðsleysar, enn tað eru menn, men tilsamans eru nú 1158 fólk arbeiðsleys.
Annars vísir uppgerðin, at arbeiðsloysið er nógv størst í Sandoy, har tað er
heili 8,4 %. Minst er arbeiðsloysið í Eysturoy, har tað er 3,5 %. Annars liggur
arbeiðsloysið javnt ímillum 4,5 % í Norðoyggjum til 5,6 % í Suðuroy. Tey flestu
arbeiðsleysu eru ímillum 55 og 66 ár, har arbeiðsloysið er 5,9 %, minst er
arbeiðsloysið hjá teimum í góðum árum, frá 35 til 54 ár.

Føroysk skip fiskaðu í 2004 samanlagt 580 túsund tons á øllum havleiðum og
umleið helvtin varð fiskað á føroyskum sjóøki. Hetta er meira enn tvífalt tað,
sum fiskað var fyrst í 1990'unum. Nógv tann størsti parturin var tað vit kalla
uppisjóvarfiskur, sum fiskað vórðu omanfyri 400 túsund tons av. Um 150 túsund
tons vóru botnfiskasløg. Besta fiskiárið var 2003, tá fiskað vórðu 617 túsund
tons, og tá vóru 420 tons av uppisjóvarfiski og 160 tons av botnfiskasløgum.

Føroyar vóru í 2003 á 25. plássi, tá talan er um størstu fiskiveiðitjóðir í
heiminum, meðan Noreg var á 8. plássi, Ísland var á 11. plássi og Danmark á 18.
plássi. Størstu fiskiveiðitjóðirnar eru Kina, Peru og Indonesia. Kina einsamalt
fiskaði í 2003 næstan 10 miljardir tons, sum er 15 % av øllum heimsins
fiskiskapi upp á 67 miljardir tons, næst teimum Peru, sum fiskaði 9 % og síðani
Indonesia 5 %.

Inn- og útflutningurin av vørum, skift á ávikavist upprunaland og nýtsluland
fyri 2007, sær soleiðis út sambært Hagstovu Føroya:

Seta við tølini saman fyri bæði loft- og sjóleiðirnar, so kann samlaða talið av
útlendskum ferðafólkum til Føroyar roknast at vera 38 560 í 2008. Afturat teimum
38 560 ferðafólkunum koma tey, ið komu til Føroyar við ferðamannaskipi. Hesi
vóru, við manning, 33 000. Samanlagda ferðafólkatalið av útlendingum í Føroyum
kann sostatt sigast at vera 71 560. Visit Faroe Islands metti í 2005, at 45 000
ferðafólk vitjaðu Føroyar. Talið var mett at standa í stað í 2006.

Ferðafólkaflutningurin loftvegis til Føroyar er tann ferðabólkurin, ið hevur økt
mest um ferðafólkatalið. Seinastu tíggju árini er ferðafólkatalið tvífaldað til
uml. 230 000. Her er talan um komur og fráferðir. Metingar hjá Visit Faroe
Islands meta, at 79 % av ferðafólkunum hjá Atlantic Airways eru føroyingar. Í
2008 komu 111 033 ferðafólk til Føroyar. Av teimum vóru 21 % útlendingar, um vit
fylgja metingum hjá Visit Faroe Islands, svarandi til 23 316 útlendingar (í 2006
21 690).

Norröna, ið er einasta ferðamannaskip við regluligum túrum til Føroyar, flutti í
2006 31 533 ferðafólk til Føroyar. Av teimum vóru 46,5 % føroyingar. Hini 53,5 %
komu í høvuðsheitum úr Skandinavia (33,8 %) og Norðurevropa (13,4 %) og vóru
16 870 av samlaða ferðafólkatalinum.

Talið av ferðamannaskipum, ið koma inn á Tórshavn, tykist at vera í støðugum
vøkstri. Nevnast kann, at í 1999 var talið av ferðafólkum, sum komu við
ferðamannaskipum, stívliga 7000, uttan manning. Longu í 2006 var hetta talið
nærum fýrafalda, tá talið av ferðandi var 25.000, uttan manning. Verður
manningin tald við, vóru umleið 33.000 ferðafólk í hesum bólki í 2006. Ein
kanning, sum var gjørd í 2006 av einum bólki, settur av Tórshavnar kommuna
vísti, at ferðafólkini brúka í miðal bert 100 kr. hvør. Brúkar hvørt av
ferðafólkunum 100 kr. í miðal, tá eru útferðir ikki íroknaðar, kann inntøkan
roknast at vera 2,5 mió. kr. Um manningin verður tald við, er inntøkan 3,3 mió.
kr. Tá samlaða BTÚ fyri Føroyar var 11.738 mió. kr í 2006 , var nýtslan hjá
hesum ferðafólkunum einans 0,028 % av samlaðu bruttutjóðarúrtøkuni.

Síðani 1945, og serliga síðani fyrst í 1970-árunum, er millumtjóða handil vaksin
nógv. Ein avleiðing av hesum er búskaparliga altjóðagerðin, sum hevur viðført
handilsliga frælsisgerð millum lond. Sum avleiðing av samráðingum í GATT og
síðan 1995 í Heimshandilsfelagsskapinum er altjóða handil vorðin alsamt meira
opin. Hetta hevur millum annað havt við sær, at tollur er lækkaður, og at aðrar
handilsforðingar eru beindar burtur. Føroyar eru til dømis limir í
heilsufrøðiliga økinum í ES og gjørdust í 2005 partur av alevropiska
miðjarhavsøkinum um samsavnan av uppruna (EMFTA, Euro-Mediterranean Free Trade
Area). Føroyar hava síðan 1. januar 1995 verið fevndar av danska limaskapinum í
WTO. Sostatt eru altjóða ásetingar, sum eru gjørdar í hesum felagsskapi, eisini
galdandi fyri Føroyar.

Føroyar hava í løtuni fríhandilssáttmálar við Evropasamveldið og EFTA-londini
Noreg, Ísland og Sveis – hetta eru fýra sáttmálar við tilsamans 28 lond. Umframt
hetta er MFN-sáttmáli við Russland komin í gildi í 2006. Hetta er ikki ein
handilssátmáli, men ein sáttmáli sambært Most Favoured Nation-meginregluni í
WTO, sum sigur, at allar sømdir, eitt land veitir einum øðrum, skulu galda fyri
øll WTO-lond. Føroyar kunnu sostatt ongantíð fáa verri sømdir enn nakað annað
land, ið hevur handilssamband við Russland. Í roynd og veru merkir hetta, at
tollurin á fleiri vørum er farin í helvt. Føroyar hava áður havt
handilssáttmálar við Finnland, Svøríki, Pólland og Estland, sum allir fullu
burtur, tá hesi fýra londini gjørdust limir í ES. Føroyar og Russland royndu í
fleiri ár at fáa ein handilssáttmála landanna millum, men tað eydnaðist kortini
ongantíð at koma endaliga á mál, tí Russland knýtti WTO-limaskapin at
handilssáttmálnum. Úrslitið var, at Føroyar gjørdu ein sáttmála við Russland,
sum byggir á grundregluna hjá WTO um Most Favoured Nation Treatment. Sáttmálin
kom gildið í 2006.

Sáttmáli Føroya við ES frá 1996 er fríhandilssáttmáli, ið loyvir ídnaðarvørum
frítt at fara millum partarnar báðar meðan tað eru avmarkingaravmarkingar á
landbúnaðar- og fiskivinnuøkinum. Føroyar hava at kalla veitt ES fullkomnan
fríhandil (seyðakjøt og mjólkaúrdrátt undantikið), meðan tað eru avmarkingar
hinvegin. Kortini hevur gongdin síðan 1991 verið, tá ið Føroyar á fyrsta sinni
fingu fríhandilssáttmála við EF, at færri og færri handilsforðingar eru. Í 2005
gjørdust Føroyar partur av kummuleringskipanini, eisini nevnd
samsavningarskipanini, hjá ES. Í stuttum merkir hetta, at tað er lættari hjá
Føroyum at hava handil við ES-limalondini, Ísland, Noregi og Sveis. Skipanin
hevur fleiri tættir, sum vinnulív í Føroyum kann nýta. Ein av meginreglunum í
skipanini er, at vørur kunna skifta uppruna millum lond í skipanini. Tað ber til
at keypa rávøru, tilvirka vøruna og útflyta hana sum føroyska vøru.

Ríkt djóralív er í Føroyum. Nógvur seyður og nógvur fuglur, har uppií lundar og
eisini tjøldur, sum er tjóðarfuglur landsins. Í havinum eru ein ørgrynna av
fiskasløgum, kópum, krabbum, rækjum, og hvalum, m.a. bóghvítuhvalur,
grindahvalur og augustur. Hendinga høgguslokkur sæst eisini. Seyðurin er tann
mest eyðsýndi parturin av djóralívinum í haganum. Samstundis hevur hann eisini
so mikið stóra ávirkan á vøksturin, at hann setur dám á skordýra- og fuglalívið.
Rotta og mús liva í Føroyum, hóast músin er á einum avmarkaðum øki, á nøkrum
fáum oyggjum (. Músin, sum livir í Føroyum er vestanmúsin (Mus domesticus) .
Rottan, sum livir í Føroyum er brúna rottan (Rattus norvegicus), hon er at finna
um alt landið, og verður eisini kallað ferðarottan. Viðvíkjandi flogmús, so hava
seinastu árini flogmýs verið at sæð í Føroyum. Um tað fara at nørast her, vita
vit ikki enn. Haran, sum vit kenna í Føroyum er norðurevropeiska snjóharan (L.
timidus). Hon hevur gjøgnum tíðirnar broytt lit, frá at vera snjóhvít, til at
vera meiri grá. Eisini skiftir hon lit eftir árstíðunum. Haran verður veidd um
veturin frá 2. nov til 31. des.

Um 54 fuglasløg eiga javnan í Føroyum. Fuglabjørgini og lundalondini eru
fuglaríkastu partarnir av náttúruni, og bjørgini verða øll roknað sum "Important
Bird Area" (Týdningarmikil fuglaøki) sambært BirdLife International. Økið við
Sandsvatn, Gróthúsvatn og Søltuvík er einasta økið, sum ikki er fuglaberg, men
sum verður roknað sum "Important Bird Area". Vit vita ikki neyvt, hvussu nógv
djórasløg eru á landi í Føroyum. Ein samanteljing vísti yvir 1000 sløg av
skordýrum í 2010, og harafturat kemur ein hópur av ryggleysum djórum, sum til
dømis ormar, maðkar, sniglar o.tíl. Helst eru tað eisini nógv sløg, sum ikki eru
skrásett enn. Um tað er orsakað av alheimsupphitingini ella ikki, so kunnu
granskarar vátta, at djóralívið í Føroyum er broytt seinastu 10-20 árini. Nýggj
skordýrasløg hava fest seg og eru farin at nørast, nýggir fuglar búleikast nú í
Føroyum, og broytingar síggjast eisini í havinum, eitt nú síggjast fleiri nýggj
fiskasløg.

Tað finnast okkurt um 400 sløg av plantum í Føroyum, av teimum íalt 248 428
kendu plantusløgunum, ið finnast á jørðini. Av hesum eru 60 innførd av fólki;
sum príðisplantur í urtagørðum ella, sum av óvart, eru komnar sum óbodnir gestir
í ferðagóðsi. Til samanberingar kann sigast, at talið av hægri plantum í Norra
er okkurt uml. 2 000 meðan tað í Danmark er 4 000. Ráðandi vøksturin er
graslendi við sløgum, sum bæði vaksa í láglendi og á háfjallinum. Á háfjallinum,
sum er oman fyri 400 m, verður vøksturin berligari við sløgum, sum sum eru
eyðkend fyri láglendið á tí arktiska økinum. Urtapílur (Salix herbaceae),
aksgrógvin bløðkuurt (Bistorta vivipara) og grámosi (Racomitrium lanuginosum)
eru ráðandi sløgini.



https://fo.wikipedia.org/wiki/USA

Sambandsríki Amerika (alment enskt heiti: United States of America, stytt USA,
eisini America framborið /uh-mer-i-kuh/ ) ella Sameindu Statirnir (á enskum
United States, stytt U.S.) er heimsins triðstørsta land, bæði í stødd (minni enn
Kanada og Russland) og fólkatali (færri enn í India og í Kina). Landið er býtt í
50 lutstatir, eindardistriktið Washington DC (sum eisini er høvuðsstaður) og
fleiri partar handan hav. Av teimum er oyggin Puerto Riko í Karibiska havinum
størsti parturin og har tað búgva flest fólk. Aðrar oyggjar, sum USA eigur, eru
t.d. Amerikonsku Jómfrúoyggjar, Amerikanska Sámoa, Guam, Norðurmarianoyggjar og
nógvar oyggjar við ongum fólki (t.d. Midwayoyggjar, Palmyraoyggj, Johnstonoyggj,
Bakeroyggj, Wakeoyggj, Howlandoyggj, v.fl.). Á mongum oyggjum eru amerikanskar
hernaðarstøðir. Síðani 1898 hevur USA havt eina stóra marinustøð á Kuba -
Guantánamoflógvi. Guantánamoflógvin hevur serligan leiklut og verður stýrdur av
amerikonsku verjuni.

USA er heimsins máttmiklasta og ríkasta land (BTÚ) . Stórt tilfeingi av kilo,
olju og steinsløgum, umframt ógvisliga tilflytingin í 19. og 20. øld, hevur
verið høvuðsatvoldin til bráða vøksturin í ídnaðinum og góðu lívskorini.
Amerikonsk vøra og amerikonsk mentan eru nú á døgum kend um allan heimin. Markið
ímillum USA og Kanada er heimsins longsta óvarda landamark . New York City í New
York er størsti býur, har búgva 8 milliónir fólk, síðan eru tað Los Angeles í
Kalifornia og Chicago í Illinois. Landslagið er fjølbroytt, her eru oyðimerkur,
skógir, slættlendi, grasfløtur og høg fjøll.

Eftir at USA í 1776 fekk fullveldi frá Bretlandi, bleiv USA eitt av fyrstu
modernaðu og umboðanarfólkaræðum í heiminum. Upprunaliga politiska skipanin var
eitt samveldi millum statirnar. Eftir nógv kjak varð eitt miðsett stýri sett í
staðin; hetta var í 1789. Í 19. øld vórðu fleiri nýggir statir tiknir uppí,
antin av fríum vilja ella eftir kríggj, og USA vaks vestureftir og suðureftir
(jørð í Meksiko) á Norðuramerikanska meginlandinum. Tvær stórar kreppur meðan
hetta varð, vóru borgarakríggið (1861-1865) og Depressiónin Mikla (1929-1939).
Eftir Annað heimskríggj var USA onnur av tveimum risaveldum; hin var
Sovjetsamveldið. Hesar báðar risaveldirnar stríddust nógv gjøgnum tað Kalda
kríggið. Eftir at Kalda kríggið í 1991 endaði óavgjørt, upploystist
Sovjetsamveldið og USA var einasta risaveldi eftir.

Upprunafólkið í USA vóru indiánar. Í 17. øld komu fólk úr ymsum heraðshornum at
seta búgv. Bretar, skotar og írar komu á eysturstrondina, fraklendingar at
teimum stóru vøtnunum, og spaniólar í útsynningslendið. Í 18. øld misti Frakland
síni hjálond. Hesi londini komu nú undir bretskt vald. Um sama mundið komu
fyrstu trælirnir til Amerika. Nakað upp í 18. øld, tá ið lítið lendi var eftir,
vórðu viðurskiftini millum indiánar og hjálandafólkið ógvuliga ring.

Hildið verður, at Beringssundið var ikki til fyri 20.000-30.000 árum síðani. Tað
var landfast ímillum Ásia og Amerika. Veiðimenn og savnarar komu úr Ásia henda
vegin. Hetta fólkaslagið fór um alt Amerika og var eyðkent. Slætt, svart hár og
reyðbrúnan húðarlit. Tey vórðu kallað indiánar, tí Kolumbus helt, at hann var
komin til India.

Fyri 10.000 árum síðani komu onnur fólkasløg sama veg, og búsettust har norðuri
í kuldalondunum í Amerika. Hetta eru forfedrarnir hjá inuittum. Hildið verður,
at einar 15-20 milliónir indiánar vóru í øllum Amerika, tá ið Kolumbus kom hagar
í 1492. Av teimum vóru bara 2 milliónir í USA.

Í USA vóru einir 300 ættarbólkar, og teir talaðu 200 ymisk mál. Lendið vestan
fyri Mississippi vestur ímóti Klettafjøllum var grasfløta. Vanliga verður hon
kallað prerian, og har búði lítið fólk. Nakrir ættarbólkar búðu í útjaðaranum,
teir livdu av jørðini og veiði.

Tey flestu hildu lítið um indiánar. Júst sum um afrikanar. "Einasti góði
indiánin er ein deyður indiáni". Soleiðis tók ein generalur til, hann hevði
verið í fleiri bardøgum ímóti indiánum .

Í skógarlendunum eystanfyri livdu indiánskir ættarbólkar, sum vit hava sæð í
cowboyfilmum og lisið um í bókum: Mohikanar, huronar, irokesar og shavahoar. Í
skógunum vóru nógv rádjór, bjarnir, hjørtir, elgar og bævrar. Eisini var ovmikið
av fugli og fiski. Í hesum filmunum og bókunum vóru fáir indiánar, sum nakar
dugur var í. Nevnast kann, at ”Hjartarfótur” var ein av fáu hetjunum. Í flestu
førum vóru teir lýstir sum blóðtystir ránsmenn bara við einum í huga – at skræða
húðina av høvdinum á teimum hvítu. Heilt upp at okkara døgum hevur lítið verið
skrivað um, hvussu teir hvítu tóku land teirra.

Á mangan hátt vóru teir hvítu betur fyri, men indiánarnir stóðu ikki aftari, sum
fleiri hildu. Ikki dugdu teir at gera jarn, men mentanarliga vóru teir ikki
aftari. Teir yrktu, málaðu, høvdu sína egnu trúgv, og felagsskapurin var góður.
Indiánarnir livdu so tætt upp at náttúruni og vistu, hvussu teir skuldu fáa gagn
burtur úr henni.

Fyrst í 18. øld komu fleiri og fleiri indiánar út á grasfløtuna. Bisonin varð
mest veiddur, tí av honum var ovmikið. Hildið verður, at umleið 70 milliónir
bisonar vóru til á grasfløtuni í USA. Ein fullvaksin bisonur vigaði o.u. 1100
kilo, og av honum fingu indiánar alt tað, teimum nýttist. Kjøtið og avroðini
vórðu etin. Skinnið varð nýtt til tjøld, klæði, mokkasinir og togverk.
Spengurnar vórðu nýttar til tráð og bogastreingir. Beinið til knívar og
ørvaroddar. Úr kleyvum og hornum gjørdu teir lím, og í vombini goymdu teir vatn.
Myrkjuna turkaðu teir at brenna. Í góðum samstarvi millum ross og veiðimann bar
til hjá 100 indiánum at fella 300-500 bisonoksar um tíman. Teir veiddu bara við
boga og píli. Fór nakar á veiðiferð einsamallur, varð hann revsaður. Á
veiðiferðum hild uteir saman.

Indiánasamfeløgini í USA vóru smærri enn tey í Meksiko og Peru. Men fleiri
ferðir varð roynt at ganga saman í størri eindir. Kendast man vera
irokesasamgongan, sum var sterkast um 1700. Fyri betur at kunna standa ímóti
ágangi uttanífrá, vóru 5 ættarbólkar gingnir saman í eina samgongu. Hvør
ættarbólkur hevði egið sjálvstýri, men í serligum felagsmálum, og tá ið
trupulleikar tóku seg upp við aðrar ættarbólkar, varð prátað saman til
trupulleikarnir vóru loystir.

Irokesar høvdu stóra virðing fyri konufólki. Rætturin at arva var frá mammuni.
Hon hevði eisini eitt orð at siga, tá ið høvdingar vórðu valdir ella vórðu
settir frá. Vildi kona skiljast, gav hon manninum boð um at fara. Kortini varð
maðurin verandi í grannalagnum. Konurnar vóru eisini uppi í friðarsamráðingum,
og tá ið tey skuldu gera av, um farast skuldi í kríggj. Irokesar livdu mest av
jørðini, men vóru eisini dúgligir veiðimenn.

Í Arizona, Utah, Kalifornia og Nevada vóru eisini fleiri ættarbólkar, sum
dyrkaðu jørðina. Puebloindiánarnir høvdu byrgt áir og grivið veitir. Tá ið so
turkur kom, veittu teir vatnið út á lendið. Puebloindiánarnir vóru friðarfólk,
men teir ræddust at apasjarnar skuldu leypa á. Teir vóru grannar.

Flestu niðursetufólkini í USA í 17. og 18. øld komu úr Onglandi. Í Onglandi
høvdu tey mist rættin til jørðina, og søkt varð at mongum fyri trúarsakir. Ikki
bara fátækrafólk rýmdu heimanífrá. Eisini fólk, sum ikki vóru nøgd við lívið
heima, fluttu til USA. Aðalsfólk fóru eisini og búsettust sunnanfyri. Har komu
tær fyrstu gróðrarlundirnar. Norðanfyri, har umstøður ikki vóru fyri stórum
gróðrarlundum, búsettust at kalla bara bøndur, fiskimenn og handverkarar. Í
teimum puritansku samkomunum, sum vuksu í tali, var eingin stættarmunur, og
fólkið livdi í friði og náðum.

Niðursetufólkið og indiánarnir sótu væl um sátt í fyrstuni. Teir hvítu fingu góð
ráð, hvussu teir skuldu veiða, hvar best var at velta; men í seinnu helvt av 18.
øld, tá ið minni var at býta, gjørdust viðurskiftini ótrygg. Fraklendingar, sum
mest hugsaðu um handil, høvdu gott samband við indiánarnar fyrstu tíðina.

Í fyrstani var lívið strevið. Niðursetufólkið sunnanfyri visti lítið um
landbúnað, og torført var at útvega mat. Mong doyðu av svongd fyrst í 17. øld,
og søgur ganga um, at summi løgdust á lík. Niðursetufólkið, sum arbeiddi í
gróðrarlundunum, hevði skrivað undir sáttmála, og tá ið so ein tíð var umliðin,
suttust tey niður sum smábøndur. Niðursetufólkið visti, at tey svørtu úr Afrika
vóru trælir í Suðuramerika og á oyggjunum í Karibiahavi. Í 17. øld vórðu trælir
tiknir at arbeiða í gróðrarlundunum. At byrja við vóru trælirnir í minniluta,
men miðskeiðis í 18. øld vóru 170 000 trælir í Virginia. Hetta var um helvtin av
øllum fólkinum har.

Trælirnir, sum komu livandi um havið, vóru illa fyri bæði til likams og sálar,
tá ið teir at enda komu til Amerika. Tey hvítu virdu teir lítið og fóru við
teimum, sum best bar til. Hesi neyðars fólk vórðu seld á uppboði og viðfarin sum
djór. Tey, sum vóru best fyri, fóru fyri hægsta boð. Maður og kona vórðu
atskild, og børn sóu ongantíð foreldrini aftur.

Tá ið trælirnir komu hagar, teir skuldu vera, varð merki brent á kroppin á
teimum. Fleiri konufólk vórðu sett til húsligt arbeiði, sum ikki var so strevið.
Men ofta vórðu tey fyri kynsligum ágangi frá eigara og øðrum arbeiðismonnum í
húsinum. Sum tíðin leið, lótu teir konufólk og mannfólk búgva saman. Tað ráddi
um at vaksa um barnatalið, tí trotið á trælum vaks. Kortini arbeiddu flestu
konufólkini í gróðrarlundunum. Tey høvdu eisini ábyrgdina av, at nóg mikið varð
dyrkað til matna.

Trælir, sum settu seg upp ímóti eigaranum ella royndu at rýma, vórðu harðliga
revsaðir. Tað var ikki óvanligt, at slíkir trælir vórðu bukaðir til deyða. Í
Maryland kom lóg í gildi, hon segði, at sló ein svartur ein hvítan, vórðu oyruni
skorin av honum. Men í flestu førum fóru teir hampiliga við trælunum. Eigaranum
tørvaði teir. Tí vildi hann hava teir so kropsliga væl fyri sum gjørligt.

Stríggið var hjá teimum hvítu, sum settu búgv í hjálondunum. Men tey livdu í
álitinum og vónini, at her høvdu øll ein møguleika at koma fram og gerast
lukkulig. Um ikki eydnaðist so væl einastaðni, so var møguleiki at flyta
vestureftir og royna eydnuna har.

Tænastufólk, sum við sáttmála høvdu bundið seg at vera ávísa tíð, vóru verst
fyri. Hesi fólkini vóru fátæk fólk úr Bretlandi. Tey máttu binda seg í 5-7 ár,
og so var ferðin goldin. Á ferðini vórðu tey innilæst, so at eingin møguleiki
var at rýma, angraðu tey. Tey vórðu stúvað saman umborð á skipinum, og hetta
minti nógv trælaferðirnar. Í 1741 fór sluppin ”Seaflower” úr Belfast í
Norðurírlandi við 106 fólkum, sum høvdu bundið seg við sáttmála. Ferðin vardi 16
vikur, og tá ið tey komu til Boston í Massachusetts, vóru 46 deyð í hungri.

Av tí at arbeiðsmegi treyt, fingu konufólk betri løn í hjálondunum. Meðan
Amerika enn var saman við Onglandi, vóru somu javnstøðulógir galdandi í báðum
londunum. Í Nýonglandi, har nógvir puritanar búðu, skuldi konan laga seg eftir
manninum. Maðurin kravdi, at konan skuldi vera lýðin, arbeiðssom og sparin. Gekk
hon ikki undir hesar treytir, var vanlig, at tey skildust.

Eisini var lættari hjá konufólkunum at fáa útbúgving í hjálondunum. Tey vóru í
minniluta, og hetta gjørdi kanska, at virðingin fyri teimum var størri.

Í 18. øld høvdu hjálondini í USA minni samband við Bretland enn áður. Nýggj
ættarlið vóru komin, og nú vóru flestu innflytararnir írar, skotar, týskarar og
fraklendingar. Hóast hjálondini enn vóru undir bretskum harraveldi, hevði
tjóðskaparrørslan ment seg. Hvítir ognarmenn valdu ting. Har varð peningur
játtaður, skattur ásettur og lógir samtyktar.

Bretar vóru ikki sinnaðir at lata hjálondini gera og vinna sínar egnu vørur.
Teir vildu hava ótilvirkaðar vørur úr hesum londum, helst bummull. Bretska
tingið gjørdi av, at tollur skuldi verða lagdur á allar lidnar vørur, sum vórðu
innfluttar, til dømis glas, pappír og vín. Men tingið kravdi eisini, at tær
vørur, sum Vesturindia sendi hjálondunum, skuldu verða tollaðar.

Tollurin fór til Bretlands. Niðursetufólkið var í ødini um hetta krav, og tað
bøtti ikki um, at tingið samtykti lógir, sum skuldu galda í hjálondini, hóast
tey høvdu ikki umboð í bretska tinginum.

Dúgliga varð mótmælt, og at enda varð tollurin tikin av. Men kortini varð tollur
lagdur á te, sum bretar fluttu inn og aftur seldu hjálondunum. Tollurin varð
tískil standandi sum tekin um, at bretska tingið tók sær rættin at skatta
hjálondini.

Í 1773 fóru nakrir bostonbúgvar, ílatnir sum indánar, umborð á trý skip, sum
vóru fermd við tei, og tveittu alt fyri borð. Viðurskiftini, millum
niðursetufólkið og bretar, gjørdust nú sera álvarslig.

Tvey ár seinni brast frælsiskríggið á, og 4. juli 1776 samtykti tjóðartingið
fyribils Amerikonsku Frælsisyvirlýsingina. Trettan hjálond høvdu tikið loysing
frá Bretlandi.

Kríggið vardi í 5 ár. Ein triðingur av fólkinum stuðlaði bretum, ein triðingur
var uttanveltaður, og ein triðingur var beinleiðis við í stríðnum fyri loysing.
Tað vóru serliga handilsmenn, ið sóu fyri sær teir stóru fyrimunur at kvetta við
Bretland. Flestu indiánsku ættarbólkarnir hjálptu bretum, og Frakland, gamli
fíggindi Bretlands, stuðlaði niðursetufólkinum. Bretar høvdu eisini leiguhermenn
– 20 000 týskarar vóru í ein góðseigari úr Virginia, stóð á odda fyri
hjálandaherinum.

Skamt eftir, at Amerikanski Frælsisbardagin ímóti bretum var brostin á, útnevndi
tingið í hjálondunum herovastin George Washington úr Virginia sum hægstráðandi
fyri herinum. Hann rak bretar úr Boston, og fyri tingini var hetta tekin um
formliga at loysa seg frá bretska yvirvaldsrættinum. Hin 4. juli góðtók
Kongressin Frælsisyvirlýsingina, sum umboðsmenn fyri øll 13 hjálondini høvdu
skrivað undir. Hon segði, at sameindu hjálondini vórðu og skuldu verða fræls og
óheft ríki. Kríggið vardi í 5 ár, men Washington og herlið hansara vunnu flestu
bardagarnar.

Ein gávuríkur, dugandi ungur tingmaður úr Virginia, Thomas Jefferson (13. apríl
1743 – 4. juli 1826), skrivaði Frælsisyvirlýsingina. Sum fyrimynd hevði hann
hugsanina hjá enska heimspekinginum John Locke (29. august 1632 – 28. oktober
1704), sum segði politiska valdið gera sáttmála við fólkið um tilverurætt
teirra, frælsi og – skoytti Jefferson uppí – eydnu. Hann skrásetti misbrotini
Bretlandskongur hevði gjørt, og segði hann hava brotið sáttmálan við tegnar
sínar í hjálondunum. Øll niðursetufólkini vildu ikki hava frælsi. Mong av teimum
kongstrúgvu fluttu til Kanada. Hugsanin um, at øll skuldu vera fræls, fekk summi
fólk at stríðast fyri, at trælirnir eisini skuldu gerast frælsir. Á
eysturstrondini í USA varð trælahaldið tikið av við lóg í 1804.

Undir Frælsisbardaganum fingust konufólk í hjálondunum við arbeiði, sum fólk
flest bara hildu vera mannfólkaarbeiði burturhav til dømis Molly Pitcher ið
stríddist á vígvøllinum.

Lond í Evropa nýttu amerikonsku grundlógina sum fyrimynd. Hesir tankar um frælsi
og sjálvbjargni birtu nýggja vón hjá teimum, sum vildu hava einaveldiskongarnar
settar frá. Men Amerikanska Kollveltingin broytti ikki stórvegis viðurskiftini
hjá teim svørtu. Tey vóru enn trælir, og indiánar máttu framvegis lata lendi.
Heldur ikki konufólkið hevði somu rættindi sum mannfólkið.

Á vári 1781, eftir bardagan ímillum bretsk og amerikansk herlið við Guilford
Court House í North Carolina, gav Corwallis herovasti hjá bretsku herliðunum boð
um at taka seg aftur til Yorktown í Virginia. Amerikanski herurin stongdi allar
leiðir til Yorktown, og bretsku herliðini fingu hvørki útgerð ella
neyðsynjarvørur. Í oktober gav Cornwallis seg upp í hendurnar á Washington
herovasta, og kríggið var av. Í friðarsamráðingunum í París í 1783 vórðu
hjálondini, ella USA, viðurkend sum frælst ríki. Mangir trupulleikar bíðaðu
nýggja ríkinum. Samveldisstjórnin var veik. Í mai 1787 buðu tingini øllum
sambandssríkjunum til fundar at evna til eina stýrisskipanarlóg. Á fundinum varð
gjørd tann sterka stýrisskipanin, sum enn er galdandi í USA.

Høvuðsvinnan í norðurríkjunum í USA var ídnaður, og trælahaldið var avtikið. Í
suðurríkjunum var landbúnaður høvuðsvinna og trælirnir gjørdu enn mesta arbeiðið
á gørðunum. Í 1860 varð Abraham Lincoln (12. februar 1809 – 15. apríl 1865)
valdur forseti. Hann sýttu fyri, at trælahald skuldi breiða seg í økjunum
vestanfyri. Sjey suðurríki, sum stúrdu fyri, at Lincoln fór at geva øllum trælum
í USA frælsi, tóku seg úr sambansríkinum og stovnaðu Sameindu Amerikonsku
Suðurríkini (CSA). Í apríl 1861 var fyrsti samanbresturin við Fort Sumter í
South Carolina. Fýra ríki afturat fóru í part við uppreistrarmonnunum, og kríggj
brast á ímillum norður og suður. Í fyrstuni vunnu suðurríkin – til dømis við
Stonewall Jackson (21. januar 1824 – 10. mai 1863) – á odda, men norðurríkini
høvdu fleiri hermenn og vóru betur útgjørdir. Teir avbyrgdu havnirnar í
suðurríkinum, og sum frá leið, máttu suðurríkini dvína og í 1865 legði herovasti
teirra, Robert E. Lee (19. januar 1807 – 12. oktober 1870), vápnini. Fleiri enn
600 000 fólk lótu lív. Í 1865 tóku tingini undir við yvirlýsingini um, at allir
trælir vóru frælsir.

Grundarlagið undir búskapinum í suðurríkjunum var bummull, og teir, sum áttu
bummullarlundirnar, høvdu harðliga brúk fyri trælunum. Tey hvítu fyri sunnan
tvíhildu um hesa samfelgsskipan, men sluppu ikki at varðveita hana, og tá ið
borgarastríðið var av, varð trælahald bannað við lóg - Í januar 1863 varð
trælahald bannað við "the Emancipation Proclamation". Frælsisloysingin gav
teimum rætt til egið arbeiði og rættin til at eiga jørð, men tað vóru stórir
trupulleikar knýttir at hesum frælsi, tey vóru ólærd og tey flestu vóru
analfabetar. Frælsir trælir fingu jørð at velta í, men áttu hvørki amboð ella
sáð, og kor teirra vóru lítið frægari enn frammanundan.

Borgarakríggið í USA var í mongum lutum líkt kríggjunum í 20. øld: jarnbreytir
og stálskip høvdu alstóran týdning, tá ið hermenn og útgerð skuldi verða flutt;
báðir partar gjørdu stórar fangalegur, har mangir hermenn doyðu, helst av
blóðsótt; heryvirmenninir sendu týðandi boð um fjarritaran; bløðini greiddu
nágreiniliga frá krígnum, og myndir vórðu tiknar av ræðuleikunum á vígvøllinum.

Seinna helming í 19. øld búsettu fleiri milliónir fátækir amerikanarar og
innflytarar úr Evropa seg vestan fyri Mississippi. Vónríkir gullgravarar fóru
til Kalifornia, har gull varð funnið í 1848, og stórbøndur løgdu lendi inn á
grasfløtunum og hildu stór neytafylgi. Tað var lógin Homestead Act frá 1862, sum
eggjaði bóndunum at fara vestureftir. Bøndur fingu um 650 000 m² at velta, og tá
ið teir høvdu dyrkað jørðina í 5 ár, áttu teir hana. Arbeiðarar løgdu
jarnbreytir til Kyrrahav, og við jarnbreytini enn fleiri arbeiðarar og grøðin
varð flutt til markaðirnar.

Stór framgongd var í ídnaðinum í USA ímillum 1900-1919. Hóast landið helt við
Bretlandi og Fraklandi, fóru amerikanar ikki uppí Fyrra heimsbardaga, fyrr enn
týska kavbátakríggið fekk so ilt í myndugleikarnar, at teir kendu seg noyddar
upp í bardagan. Í Suðuramerika og Miðamerika gjørdust fleiri stjórnir ónøgdar
við, at USA hevði so stóra ávirkan í land teirra. Í Argentina miseydnaðust
fleiri nýskipanarætlanir av rotinskapi og dugnaloysi.

Í 1904 vóru komnir um ein millión innflytarir til USA um árið. Men nú vórðu
protestantiskir innflytarar við lutfalsliga høgari útbúgving úr Norðurevropa
fyri harðari kapping frá ólærdum katolikkum og øðrum innflytarum úr Suðurevropa,
sum komu hagar at leita eftir amerikanska dreyminum – at sleppa burtur úr
fátækradøminum og vinna sær ríkidømi og eydnu.

Í 1903 taka brøðurnir Wright seg á flog í North Carolina og eru teir fyrstu, ið
flúgva við motorriknum flogfari. Fólk varnast ikki veruliga, hvønn týdning henda
stórhending hevur, fyrr enn fyrri heimsbardagi brestur á í Evropa á sumri 1914.
Hetta er fysta kríggj, har alt fólkið í landinum er partur í krígsførsluni ella
krígsframleiðsluni. Flogfør, stríðsvognar, kavbátar og eiturvápn verða nýtt
ímóti hermonnum og vanligum fólki í heimsumfatandi bardaga.

Amerikanski ídnaðarmaðurin Henry Ford (30. juli 1863 – 7. apríl 1947) fór at
hópframleiða bilar, so at teir skuldu gerast bíligari. Bilarnir vórðu settir
saman av lutum, sum komu til arbeiðaran á flutningsbandi. Lutirnir vóru so
meinlíkir í útsjónd og sniði. Og so einfalt og eintáttað var hetta arbeiðið, at
ófaklærdir arbeiðarar kundu gera tað. Hetta stytti nógv um framleiðslutíðina
fyri hvønn bil, úr fleiri døgum niður í 12 tímar ella færri. Seinni hevur
mannagongd hansara verið fyridømi í framleiðsluídnaðinum um allan heim. Ford
stovnaði bilverksmiðju sína í Detroit í Michigan í 1903. Fimm ár seinni kom hann
á marknaðin við einum lítlum bíli, Modell T. Hann var sterkur, álítandi og
bíligur. Bilurin var fyriboðan um eina mikla samferðslukollvelting. Í 1920 var
annar hvør bilur í øllum heiminum Ford Modell T. Sum arbeiðsgevari var hann
eisini slóðbrótari. Í 1914 setti hann í gildi minstuløn – 5 dollarar – fyri at
arbeiða 8 tímar, og hann hevði ætlanir um, at arbeiðarnir skuldu fáa burtur av
vinningsýtinum.

Henry Ford setti sær fyri at gera ”ein bil, sum skuldi verða hvørsmans ogn”. Í
1908 høvdu færri enn 200 000 amerikanarar bil, í 1930 vórðu seldir fleiri enn 15
milliónir bilar av slagnum Modell T. Fólk flest kundu koma skjótari fram enn tey
allar ríkastu 50 ár frammanudan.

Eftir fyrra heimsbardaga var búskaparlig framgongd í USA í nøkur fá ár, til
kreppa í landbúnaðinum, sum stóðst av ov nógvum korni og øðrum búnaðarvørum,
trýsti prísirnar niður. Virðisbrævamarknaðurin í New York rapaði í 1929, og tað
elvdi til eina búskaparkreppu, sum breiddi seg um allan heimin. Lond í
Latínamerika, til dømis Meksiko og Peru, royndu at fremja umfatandi
búskaparligar og samfelagsligar nýskipanir. Í Brasil gjørdist álvarslig
búskaparkreppa, tá ið prísurin fall á kaffi og gummi. Politisk kollvelting
stóðst av hesum, og Getulio Vargas gjørdist einaræðisharri.

Í 1920 varð bann sett fyri at gera og selja rúsdrekka í USA. Avleiðingarnar av
tí vóru svartsøla og kríggj ímillum ránsmannliðini, sum skipaðu fyri søluni.
Løgreglan læt eyguni aftur. Ránsmannaovastin Al Capone (17. januar 1899 – 25.
januar 1947) hevði í mong ár eftirlit við rúsdrekkasøluni í Chicago í Illinois,
og myndugleikarnir gjørdu einki við tað. Í kreppuni broyttist almenna hugsanin
um ránsmenninar, og Al Capone varð settur í fongsul.

Búskaparkreppan ávirkaði allar samfelagsbólkar í USA, men serliga illa fyri
vórðu bøndurnir. Landbúnaðurin hevði veriði illa fyri í 1920-árunum, og nú elvdi
herviligur turkur til upp aftur størri trupulleikar. Mangir bøndur máttu rýma av
garði. Støðan batnaði eitt sindur, tá ið nývaldi forsetin Franklin D. Roosevelt
(30. januar 1882 – 12. apríl 1945) tók við í 1933. Hann setti í gildi ”New Deal”
-máliskan er úr kortspæli- har miðað varð eftir at hava gomlu búskaparskipanina
og samstundis seta í verk djúptøknar nýskipanir, sum skuldu varða í fleiri ár.
New Deal skuldi skapa framgongd í ídnaðinum og stórar almennar byggiverkætlanir
skuldu geva fleiri milliónum arbeiðsleysum arbeiði. Lagalig lán til bøndur
skuldu eggja teimum til at fáa landbúnaðin á føtur aftur. Eisini uppskot vórðu
gjør dum eftirløn og arbeiðsloysisstuðul og at rudda og endurreisa
fátækrabýlingarnar í býnum. Arbeiðarar fingu størri ávirkan á
arbeiðsviðurskiftini. Lykilin at loysa kreppuna var at økja eftirspurningin.

Í miðvestri var so nógvur turkur, at akrarnir gjørdust oyðimerkur, og túsundtals
bøndur mistu garðar sínar og fóru til Kalifornia at sóknast eftir arbeiði. John
Steinbeck (27. februar 1902 — 20. desember 1968) lýsir hørðu kor teirra í stóru
skaldsøguni The Grapes Of Wrath, ið varð gjørd til film.

Alt fyri eitt, Roosevelt tók við, setti hann í verk ætlanir, sum skuldu minka um
arbeiðsloysið. Í 1933 varð nýggj landbúnaðarlóg viðtikin. Bøndurnir fingu
fíggjarligan stuðul at minka framleiðsluna. Lógir um samfelagsliga trygd og
betri arbeiðsumstøður vórðu eisini viðtiknar. Hann setti eisini á stovn
náttúrulið og friðingarlið, mannað við ungum monnum, ið gróðursettu trø og annað
tílíkt arbeiði. Best eydnaða verkætlanin var Tennessee Valley Authority.
Túsundtals fólk sluppu til arbeiðis, tá ið sett varð á í 1933, og allur
Tennesseedalur gjørdist stór inntøkukeldu, bæði hvat landbúnaði og
ravmagnsveiting viðvíkur.

Endamálið við Tennessee Valley-ætlanini var at gera byrgingar til tess at temja
ánna og sleppa undan vatnflóð, bøta um landbúnaðin, gera siglingarveitir og gera
ravmagn. Fleiri enn 20 byrgingar vórðu gjørdar, og í 1960-árunum veitti skipanin
6 prosent av allari ravmagnsnýtsluni í USA.

Talufilmarnir komu um somu tíð, sum heimskreppan tók seg upp. Hjá mongum
gjørdust kykmyndirnar vøkkultur uggi at flýggja undan harða og gleðileysa
gerandislívinum. Filmstríðarritini høvdu góðar dagar. Íspunnu, prangandi
frásagnir teirra um marglætislív filmsleikaranna fingu lesararnar at halda, at
teir eisini skuldu uppliva ”amerikanska dreymin”.

Japan hevði ikki sent USA krígsavbjóðing, tá ið teir lupu á Pearl Harbor í
Hawaii, sum var týdningarmesta herflotahavnin hjá USA í Kyrrahavinum. Fimm
amerikonsk slagskip og 15 onnur skip vórðu søkt ella oyðiløgd. Tíðliga í 1945
tóku amerikanarar japonsku oyggjarnar Iwojima og Okinawa. Hin 6. august tveitti
eitt amerikanskt bumbuflogfar fyrstu kjarnorkubumbuna niður yvir japanska býin
Hiroshima, og 80 000 menniskju lótu lív. Tríggir dagar seinni var aftur ein
kjarnorkubumba tveitt niður yvir Nagasaki. 15. august 1945 løgdu japanarar
vápnini. Annar heimsbardagi var av.

Tíðin eftir bardagan er ótrygg og spenningur stórur, tí tey bæði sterkastu
sigursveldini – USA og Sovjetsamveldið – stríðast um at gerast sterkasta veldið
í heiminum. Bæði stórveldini aldubba seg við kjarnorkuvápnum og øðrum vápnum og
gera heimsumfatandi hernaðarligar og búskaparligar samgongur. Hárfína javnvágin
ímillum teirra stendur við í yvir 40 ár og verður nevnd Kalda kríggið, tí at
ongantíð brestur kríggj á partanna millum. Men bæði stórveldini hjálpa hvør
sínum parti í ymsum kríggjum, til dømis í Korea, Vjetnam, Miðeystri og Afrika.

Meðan londini í Latínamerika kannaðu sær útvegir at menna búskap sín, gjørdust
USA ríkasta land í heiminum. Men ríkidømið varð ójavnt býtt: Svartir
amerikanarar vórðu javnan fyri bæði fíggjarligum og samfelagsligum vanbýti. USA
kappaðist við Sovjetsamveldið um at vinna sær vald og ávirkan í hvørjum króki í
heiminum og nýtti mangar milliardir dollarar til vápn og búskaparhjálp til
sameindu lond síni.

Borgararættindastríðið í 1950-árunum og 60-árunum er ein av størstu hendingunum
í amerikanskari søgu í 20. øld. Rættindi og lívskor teirra svørtu samsvaraðu
ikki lyftunum í Frælsisyvirlýsingini og Grundlógini. Tey svørtu vóru – 100 ár
eftir at trælahaldið varð avtikið – enn bundin av tí trældómi, ið teirra
forfedrar í so mong ár, sum trælir hjá hvíta manninum, høvdu livað við. Í
suðurstatunum var segregatión og tey svørtu í norðurstatunum vóru partvís
integrerað í verðina hjá hvíta manninum.

Í 1950-árunum herdu svartir amerikanarar stríðið fyri samfelagsligum,
fíggjarligum og politiskum javnrættindum. Fleiri milliónir fólk vóru við í
friðarligu mótmælistiltøkunum ímóti rasuskilnaði. Til dømis noktaðu fólk í
Alabama í eitt heilt ár (1955-56) at koyra við teimum bussum, sum høvdu serligar
sessir til svørt og hvít. Fyri átakinum stóð baptistpresturin Martin Luther King
(25. januar 1929 – 4. apríl 1968). Í 1963 gingu King og viðhaldsfólk hansara dag
um dag mótmælisgongu til ráðhúsið í Birmingham í Alabama, tó at myndugleikarnir
í býnum beittu hundar eftir teimum og spulaðu tey við brandslangum. Seinni sama
ár fóru nøkur 100 000 borgararættindafólk mótmælisgongu til Washington DC.
Tingið gav eftir, og í 1964-65 viðtók tað lógirnar um borgararættindi, sum
bannaðu, at mannamunur var gjørdur á svørtum og hvítum.

Fleiri mió. svørt fólk fluttu til norðara og vestara part í USA í 1950- og
1960-árunum. Fá fingu gott arbeiði, og býarpartarnir, har tey búsettu seg,
gjørdist fátækrabýlingar. Summi fóru í part við oddamonnum sum Malcom X (19. mai
1925 – 21. februar 1965), ið mælti til, at tey svørtu skuldu taka handlar og
skúlar, har ið tey búðu, og seta hart í móti hørðum. Í nógvum býum varð ófriður
(1965-1968), men lítið batti. Í USA hava vit nú havt 2 littar
uttanríkisráðharrar undir George W. Bush (R), hin fyrri Colin Powell og síðan
Condoleezza Rice. Og sjálvandi, so kulmineraði tað tann 20. januar í 2009, tá
Barack Obama, sum er littur, gjørdist tann 44. amerikanski forsetin.

Borgararættindastríðið hjá teimum svørtu í 1960-árunum eggjaði eisini øðrum til
at stríðast ímóti órættvísi. Eftir at National Organization For Women varð
stovnað í 1966, gingu konufólk saman í stríðnum fyri somu løn og somu
arbeiðsmøguleikum, betri heilsuverki og rætti til fría fosturtøku. Nýggjar lógir
bannaðu kynságangi á arbeiðsmarknaðinum, men javnarættindalógin varð ikki
viðtikin í so mongum ríkjum, at hon varð tikin við í stjórnarskipanarlógina í
USA.

Seinast í 1960-árunum fóru samkynd konufólk og mannfólk at stríðast fyri
javnrættindum. Einkjan eftir Martin Luther King, Coretta King, arbeiðir enn fyri
borgararættindum í USA. Hon sigur at Martin Luther King í síni dreymasjón eisini
hevði samkynd við borðið. Hon samanber homofobi við antisemitismu og rasismu .

Í 1945 tveitti USA kjarnorkubumbur niður yvir Hiroshima og Nagasaki í Japan,
báðir býir vórðu fullkomiliga lagdir í oyði. Hetta prógvaði, hvørja megi hesi
nýggju vápn høvdu. Annar heimsbardagi endaði tí alt fyri eitt av hesi orsøk, men
brátt var friðurin aftur í vanda av spentu støðuni ímillum USA og
Sovjetsamveldið. Við ringum tannabiti sóu amerikanarar, hvussu Sovjetsamveldið
tók sær harradømið í Eysturevropa, og í 1947 gjørdi USA av at stuðla øllum
londum, sum settu seg upp ímóti sovjetiskum trýsti. Bæði stórveldini gjørdu nógv
kjarnorkuvápn, ið vóru so sterk, at einki annað land vágaði sær at leypa á tey.
Henda ”ræðslujavnvágin” var vernd fyri friði. Í 1959 tók Fidel Castro (f. 13.
august 1926) ræðið í Kuba. Hann knýtti samband við Sovjetsamveldið og bað um
sovjetiska verju, tá ið flýddir kubanar, hervandir í USA, royndu at gera innrás
í 1961. Í 1962 varnaðist amerikanska fregnartænastan sovjetskar
kjarnorkurakettir í Kuba. Kennedy gav flotanum boð um at avbyrgja Kuba. Allur
heimurin bivaði av ræðslu fyri kjarnorkukríggi, men Sovjetsamveldið slakaði og
tók vápnini niðuraftur. Ríkisovastar um allan heim sóu, hvørjum vanda heimurin
hevði verið í, og í 1963 skrivaðu teir undir at minka um
kjarnorku-royndarspreingingarnar.

Í øldir høvdu fólk droymt um at fara út í rúmdina. Síðan í 17. øld høvdu
vísindamenn eygleitt og granskað rúmdina við landkikara, men ikki fyrr enn eftir
annan heimsbardaga, tá ið ferð kom á rakettmenningina, bar til at granska
rúmdina beinleiðis. Í 1957 sendi Sovjetsamveldið fyrsta gjørda fylgissveinin,
Sputnik 1, í ringrás um jørðina. Amerikanarar vórðu ógvuliga illa við, og tað
var ein dyggur smeitur fyri stoltleika teirra. Teir kvíddu fyri, at stóra
rakettin, sum bar fylgissveinin, eisini kundi bera eina kjarnorkubumbu vestur um
Atlantshav. ”Kappingin um rúmdina” ímillum stórveldini tók dik á seg. Sovjetiski
rúmdarmaðurin Jurij Gagarin (9. mars 1934 - 27. mars 1968) var fyrsti maður, sum
í rúmdarfari fór ringrás um jørðina (1961), men í 1969 var amerikanski
rúmdarmaðurin Neil Armstrong (f. 5. august 1930) fyrsti maður á mánanum. Seinni
hava amerikanskir vísindamenn lagt dent á at skjóta fylgissveinar út í rúmdina,
sum til dømis verða nýttir at granska verðurlagið, at eygleiða hernaðarvirksemi
og til samskiftiskervið, til dømis sjónvarp.

Búskapurin í USA ferfaldaðist frá 1945-1970, og keypiorkan hjá einum
amerikonskum miðalhúski meira enn tvífaldaðist. Amerikanarar fingu ráð til at
keypa meira av øllum. Á hvørjum ári vórðu fleiri enn ein mió. hús bygd, mest í
forstøðunum í stórbýunum. Bilsølan varð tvífaldað, og tingið játtaði, at
túsundtals kilometrar av høvuðsvegi vórðu lagdir. Amerikanarar keyptu
nýtsluvørur fyri milliardir dollarar, til dømis vaskimaskinur, sjónvarpstól,
uppvaskimaskinur og myndatól. Men øll áttu ikki lut í vælferðini. Í hvørjum
einasta býi vóru fátækrabýlingar, har fátæk og arbeiðsleys búðu, eins og lægri
inntøkur í landbúnaðinum elvdu til fátækradømi í landbúnaðarøkjunum.

Í 1990 áttu hundrað milliónir húski í USA litsjónvarp, og hvørt fólk hugdi í
sjónvarp fýra tímar í miðal um dagin. Sjónvarpið gav síggjarum sínum høvi til
við egnum eygum at fylgja við týðandi tilburðum, politikki, ítrótt og
undirhaldi. Heimurin tyktist at vera minkaður, nú fólk kunnu kaga inn í øll
herðashorn.

Í 1960-árunum noktaðu summi ungfólk at arbeiða sum foreldur síni at fáa sær
pening til hús og bilar. Hippiarnir, ið teir vórðu nevndir, løgdu dent á eitt
lív í friði og kærleika, við drøgg, virknum kynslívi og tónleiki. Hesin
lívsháttur ávirkað milliónir um allan heim. Aðrir ungdómar fóru upp í politiskar
bólkar, til dømis Studentar Fyri Fólkaræðiligum Samfelagi, sum var ímóti, at USA
kríggjaðist í Vjetnam.

Ríkar fyritøkur í USA nýttu nógvar milliónir dollarar at menna nýggjar vørur. Í
1970-árunum lærdu granskarar at brenna túsundtals elektróniskar ravrásir, sum
kundu goyma og viðgera ógvuliga mangar upplýsingar inni í erflísum. Tær vórðu
bíligar at gera og vórðu nýttar í tólum, sum kollveltu tilveruna heima og í
arbeiðslívinum, til dømis teldur, ídnaðartólmenni og telefaks.

Amerikanarar vórðu skelkaðir, tá ið granskarar gjørdu vart við í 1980, at ein
nýggj sjúka hevði tikið seg upp í USA. Fólk, ið annars høvdu verið frísk og
ferðig, fingu brádliga eina ávísa, ókenda krabbasjúku ella sjáldsamar
ígerðarsjúkur, og í 1981 varð skrivað um nýggju sjúkuna í einum amerikonskum
læknavísindariti. Í 1982 fekkð sjúkan navnið – Acquired Immune Deficiency
Syndrome (AIDS), á føroyskum nevnd eyðkvæmi. Sjúkan breiddi seg skjótt. Í 2010
vórðu fleiri enn 583 298 fólk í USA deyð av eyðkvæmi, alt fleiri fólk vórðu
smittað um allan heim. Eyðkvæmi stendst av, at eitt virus, - Human
Immunodeficiency Virus (HIV), oyðileggur mótstøðuføri í mannakroppinum. Læknar
staðfestu fyrst eyðkvæmi ímillum samkynd og tvíkynd mannfólk. Skjótt kom fram,
at bløðarar og tey, ið sprændu seg við drøgg, og onnur, ið høvdu fingið blóð,
eisini vórðu HIV-smittað. Síðan er staðfest, at HIV smittar við blóðflutningi og
kynsligum sambandi. Enn vita granskarar ongan heilivág, sum kann lekja
eyðkvæmissmittað, tó kunnu tey nú liva nógv longri við sjúkuni, enn tey kundu í
fyrstani. Við røttu viðgerðini gongur eisini longri tíð, áðrenn AIDS sjúkan
brýtur út hjá teimum sum hava fingið staðfest, at tey eru HIV-positiv. Átøk vóru
gjørd og verða enn gjørd, fyri at fáa fólk at verja seg móti smittuni eitt nú
við at nýta hít og við at lata vera við at brúka sproytur ella nálir, sum onnur
hava brúkt áðrenn.

Felagsskapir hjá samkyndum monnum tóku skjótt greiða støðu í spurninginum um
eyðkvæmi og stovnaðu grunnar og vístu á, hvussu fólk kundu verja seg fyri
smittuni. Kortini vórðu bæði fólk og miðlar í USA merkt av fordómum ímóti
samkyndum. Stjórnin hjá Ronald Reagan (6. februar 1911 – 5. juni 2004) tók
heldur ikki málið í álvara. Og ikki fyrr kenda filmstjørnan Rock Hudson (17.
november 1925 – 2. oktober 1985) doyði av eyðkvæmi í 1985, og hann og vinfólk
hansara tosaðu opið og ærliga um sjúkuna, kom broyting í.

Í 2010 vóru í USA fráboðaðir 1 106 400 tilburðir av eyðkvæmi, og av hesum vóru
25,2 % kvinnur, 583 298 vóru deyð . Áhugavert er at vita, at av teimum
AIDS-sjúku búgva 184 429 í Los Angeles-økinum, 92 669 í New York City og til
dømis bara 40 í North Dakota . Samkyndir menn fingu sjúkuna fyrst. Men nú eru
eisini onnur enn samkyndir menn, ið fáa AIDS. Av hvørjum fýra tilburðum eru nú
bert 2 samkyndir menn . Hinir tilburðirnir fyrst og fremst í teimum serligu
vandabólkunum, t.d. bløðarar, sproytunarkomanar og børn hjá narkomanum. Tó eru
myndugleikarnir við at fara burtur frá at tosa um vandabólkar, tí sjúkan nú er
so útbreidd millum fólk sum ikki hoyra til nakran av so-nevndu vandabólkunum.
Ein annar kendur amerikanari, sum doyði av eyðkvæmi er sangarin og tónleikarin
Freddie Mercury, sum doyði í 1991. Hann var forsangari í tónleikabólkinum Queen.

Yvirgangsatsóknin 9/11 kostaði uml. 3000 mannalív. Tað var 11 septembur í 2001,
at 2 flogfør rendu í bygningarnar World Trade Center, eisini nevnt, The Twin
Towers (Tvíburðatórnini) á Manhattan í New York City, New York. Hetta vóru
yvirgangsmenn hjá Al-Qaeda, sum høvdu yvirtikið flogfør og rendu á bygningarnar.
Tvey teirra flugu inn í bæði World Trade Center tornini og gjørdust á tann hátt
ímyndin um sjálvt álopið, men eitt annað flogfar rendi á Pentagon-bygningin í
Arlington, Virginia (nær við Washington, D.C.) . Líka síðan hevur verið leitað
eftir Osama bin Laden, fyrrverandi leiðari í bólkinum. Í eini beinleiðis røðu í
Hvítu Húsunum greiddi Barack Obama forseti frá hvussu Osama bin Laden 2. mai
2011 varð dripin í Abbottabad, sum liggur norðanfyri Islamabad í Pakistan.

Yvirgangsatsóknin 11. september var byrjanin til eina nýggja tíð. Amerikanar
grundaðu Kríggið móti yvirgangi eftir hetta. USA vóru fast avgjørdur um at fara
í herna móti yvirgangi og móti teimum, sum vardu yvirgang. Kríggið í Afganistan
og Irak var grundað á álopini 9/11.

USA er stórur partur á norðuramerikanska meginlandinum. USA er vestan úr
Atlantshavi, eystur í Kyrrahav, norðan úr Meksiko og suður úr Kanada. Tilsamans
er USA 9,8 mió km² stórt, 7024 ferðir størri enn Føroyar. Í so stórum landi er
stórur munur á veðurlagnum. Í Norðuralaska er tað kaldasta, ið veðurfrøðingar
hava mált, heilt niður á -62,2 °C (-80°F), meðan tað hinvegin í Death Valley,
Kalifornia er mált upp á 56,7 °C (134 °F), ið er tann næsthægsta hitamáting í
øllum heiminum.

Fimmti lutstatir eru í sambandsríkinum, tá eru Alaska, ið fer langt norður um
pólkring, og Hawaii, langt vesturi í Kyrrahavi, við. Tveir stórir fjallaryggir
eru, Appalakkufjøll eystantil og Klettafjøll vestantil; stórur partur av
landslagnum eru víðar grasfløtur.

Landslagið og veðurlagið í vesturríkjunum í USA eru ógvuliga skiftandi. Ísur og
kavi í Alaska og Colorado, oyðimørk í Nevada og Arizona og lýsbeltisveðurlag í
Hawaii og Guam. Í Kyrrahavsstrondini flyta stórbýir sum Seattle, Portland og San
Francisco út fisk, frukt og við um allan heim. Fyri vestan er eisini Hollywood,
háborgin hjá filmídnaðinum, og Silicon Valley í Norðurkalifornia, sum er
miðdepil fyri hátøkniligari teldumenning. Sun Valley í Idaho, har tú kanst sóla
tær um summarið og standa á skíðum um veturin, er ein av kendastu
frítíðarstaðunum í USA.

Miðskeiðis í USA og Kanada eru Stóru Grasfløturnar (enskt: Great Plains) ella
prerian, sum lendið eisini verður kallað. Á hesum óføra víða lendið er heitt og
turt um summarið og kuldi og kavi um veturin. Trø vaksa bara við áir og vøtn.
Fyrr, tá ið fløturnar vóru albeittar við síðum grasi, gingu fleiri milliónir
visundar har. Nú eru fløturnar veltar. Mesta grøðin er hveiti og mais.

Miðríkini í USA eru best kend fyri cowboylívið og stórar neytagarðar, men har er
eisini besta kornlendið í USA og nógv stór oljureinsiverk. Her eru høg fjøll,
fruktagóðar fløtur, og her renna Mississippi og allar áirnar, sum renna í hana.
Í Texas og Oklahoma er nógv olja og gass, og í Wyoming og Montana er nógv kol. Í
Klettafjøllum eru stórir tjóðargarðar, til dømis Yellowstone National Park og
Glacier National Park, og í fjøllunum eru mong steinsløg. Veðurlagið í
miðríkjunum skiftir við árstíðunum; kalt um veturin og brennandi heitt um
summarið, og har eru javnan melduródnir og heglingsstormar.

Góðar havnir, fruktagóð jørð og nógv ráevni hava gjørt, eysturríkini er eitt
hitt fjølbygdasta í landinum. Tað var á eysturstrondina, at niðursetufólkini úr
Evropa komu í 16. øld. Nú eru nakrir av størstu býunum í landinum her, m.a. New
York City og Washington DC, umframt teir áður so týdningarmiklu ídnaðardeplarnir
Chicago, Detroit og Cleveland við Stóruvøtn.

Størstu fjallaryggirnir í USA, kavataktu Klettafjøll og skógarklæddu
Appalakkufjøll, eru ólíkir í útsjónd og í skapi. Atvoldin til tað er aldur.
Klettafjøll eru ung fjøll, sum enn ikki eru brýnd niður og broytt í skapi.
Appalakkufjøll eru ímillum elstu fjøll í heiminum, og vindur, regn og skriðísur
í farnum ístíðum hava brýnt tey niður.

Fleiri hundrað melduródnir eru á hvørjum ári í melduródnarbeltinum, sum gongur
ígjøgnum Kansas, Oklahoma og Missouri. Melduódnirnar taka seg upp, har ið heit
luft úr Meksikoflógva og turr, køld luft úr Kanada reka saman. Hørðu
melduródnirnar slætta alt, sum fyri er, við jørðina. Melduródnir kunnu ganga upp
í 180 km/t. Hvørt ár volda ódnir teimum, sum búgva fram við strondini við
Meksikoflógva og Atlantshav, stóran skaða.

Nógvar melduródnir hava verið í USA í 2011. Amerikanska veðurstovan sigur, at
2011 kann enda sum tað ringasta meldurhvirluárið, sum fólk vita um at siga.
Høvuðsorsøkin er verðurfyribrigdið La Nina, sum ger vart við seg við jøvnum
millumbilum. Veðurstovan sigur, at í apríl 2011 vóru meiri enn 900
meldurhvirlur, og at tann eina dagin vóru 164 meldurhvirlur í statunum
Mississippi og Virginia .

Heili 82 % av fólkinum búgva í býum , og USA verður eisini mett at vera eitt tað
mest urbaniseraða landið í heiminum. New York City í New York er størsti býur,
har búgva 8 milliónir fólk, síðan eru tað Los Angeles í Kalifornia og Chicago í
Illinois. Í teimum flestu býunum hevur fólkið ymsan uppruna og er nógv blandað,
og fólk, ið eru úr sama landi, búgva ofta saman í býarpørtum, nevndir t.d.
Little Italy ella Chinatown. Nú búgva flestir amerikanarar í býum, men fyri
hundrað árum síðan búðu tveir fimtingar av fólkinum á bygd. Enn eru nógvar
bygdir og nógvir smáir býir í USA, har færri enn 10 000 fólk búgva. Hesir býir
eru mest í landbúnaðarøkinum, og fólk fara hagar til handils, í skúla ella í
kirkju.

Amerikanski búskapurin er heimsins størsti búskapur, og tað ger, at broytist
hesin í styrki, ella broyta amerikumenn atburð, so merkjast árinini kring allan
heim. Amerikanski búskapurin er ikki lutfalsliga eins stórur nú, sum hann hevur
verið. Men kemur búskaparligur stígur í, so fer tað merkist í Evropa og eisini í
Føroyum. USA er heimsins ríkasta land, og amerikanarar eru ímillum teir fremstu
at vinna úr jarni, stáli, viði, umframt at gera elektróniska útgerð, bilar og
flogfør. Hesin ídnaður hevur nógv arbeiði; næstan helvtin av arbeiðsmegini í
landinum er konufólk. Fíggjarstøðan í USA hevur støði í kapitalismu, og dám av
blandingsbúskapi. Landið er fremsta fíggjarliga stórmakt í heiminum, og
amerikanarir hava yvirhøvur eitt høgt livistøði. Privati geirin hevur størsta
partin av búskapinum um hendi. Uppileggingar frá statinum eru nakað færri enn í
flest øðrum londum í Vesturheiminum.

Í nýggjari tíð hevur eingin tjóð verið í nánd av USA við atliti til
búskaparstyrki, men kommunistiska Kina kann nú meta seg ájavnt. Í fleiri ár
hevur Kina havt stóran búskaparvøkstur, og altjóða gjaldoyragrunnurin
International Monetary Fund (IMF) spáar nú, at í 2018 hevur landið lagt USA
aftur um seg. Og lagnunnar speisemi má tað sigast vera, at tað júst eru
amerikanskir borgarar, ið eru orsøk til, at Kina leggur seg á odda, tí eingin
keypir fleiri vørur við merkinum "Made in China" enn júst amerikanar. Til
samanberingar nevnir The Daily Mail, at tá búskapurin í Sovjetsamveldinum á
sinni náddi tindinum, framleiddi landið bert triðingin av tí, sum USA megnaði.
Og tá Japan náddi tindinum, var framleiðslan helvtina minni enn tann
amerikanska. Fyri bert tíggju árum síðan var amerikanski búskapurin tríggjar
ferðir so sterkur sum tann kinverski. Tí kemur metingin hjá IMF óvart. Í
metingum sínum leggja búskapargreinarar hjá IMF seg serstakliga eftir inntøku og
brúki hjá fólki í londunum, teir kanna búskapin hjá.

Fura, grann og setrisviður vaksa væl í lýggja og slavna strandaveðurlagnum í
ríkjunum Oregon og Washington. Í hesum báðum ríkjum er mesta skógarvinnan í USA.
Trøini verða flutt heil til strondina við lastbili. Umhvørvisverndarfelagsskapir
royna nú at verja partar í skógunum, har mong trø eru yvir 200 ára gomul.

USA er tað land í heiminum, ið letur mest í menningarhjálp, meiri enn 22,7
milliardir dollarar árliga .

USA er vorðið heimsins størsti framleiðari av olju og gassi í 2014 og hevur
harvið yvirhálað bæði Russland og Saudiarábia . USA er tí størsta oljuland í
heiminum, og einki annað land ger so nógvar oljuúrdráttir, til dømis bensin.
Hetta var heilt óhugsandi fyri 10-20 árum síðani, nú Russland hevur ræði á nærum
óavmarkaðum og risastórum olju- og gassgoymslum. Exxon Mobil metir, at um 40 ár
er framleiðslan av olju í USA 11 faldað í mun til í dag. Í eini
langtíðarprognosu, sum Exxon Mobil hevur kunngjørt í 2013, sigur forstjórin,
Kenneth Cohen, at tíðin við oljutroti er farin. Hann grundgevur millum annað við
skiferoljuni, sum er eitt serligt slag av olju sum liggur sera djúpt í
undirgrundini, og sum higartil ikki hevur verið gjørligt at fingið hendur á .
Amerikanska oljuframleiðslan fer framvegis at veksa í komandi tíðum, og sambært
teimum seinastu metingunum hjá orkumálaráðnum (U.S. Energy Department) í
District of Columbia kemur framleiðslan upp á 9,6 milliónir tunnur um dagin í
2016 . Tað merkir, at amerikanska framleiðslan fer skjótt at nærkast metárunum í
sjeytiárunum. Til sammetingar er framleiðslan í Kina 4,0 milliónir um dagin.
Tann dagliga norska framleiðslan er um tvær milliónir tunnur . Metingin hjá
amerikanska orkumálaraðnum sigur, at oljuframleiðslan verður rættiliga støðug
frá 2016 til 2020, men at hon so fer at minka eitt vet. Samstundis væntar
orkumálaráðið, at framleiðslan av gassi fer at veksa í komandi árum, og at
vøksturin hetta til 2040 verður um 55 prosent.

USA, sum leingi hevur verið heimsins størsti brúkari av orku, hevur seinastu
árini økt munandi um framleiðsluna av olju og gassi fyri eitt nú at nøkta sín
egna eftirspurning. Framleiðslan er vorðin so mikið stór, serstakliga orsakað
nýggja skifurgassinum og skifuroljuni, at hetta hevur gjørt USA til útflytara av
orku eisini. Um somu tíð er amerikanski innflutningurin av gassi og olju
minkaður munandi seinastu árini; USA er í 2014 mestsum sjálvhjálpið við olju.
Fyri fyrstu ferð síðani 1982 hevur USA í 2013 tikið meira gass upp úr
undirgrundini enn Russland, vísa tøl frá International Energy Agency (IEA) .
Olja varð fyrst funnin í Texas í 19. øld, og tað hevði við sær, at Texas
gjørdist ógvuliga ríkt ríki. Nú er Texas næst Alaska at vinna út olju.
Oljuprísurin í USA liggur væl undir prísinum á heimsmarknaðinum, tí USA í 40 ár
hevur havt útflutningsforboð .

Víðu fløturnar ímillum Klettafjøll og Mississippi, sum áður vóru beitilendi hjá
millióntals visundum, eru næstan allar lagdar undir plógv; og har verða meiri
hveiti og mais velt enn nakra aðrastaðni í heiminum. Landbúnaðurin er
hámekaniseraður, og ógvuliga stórar maskinur heysta grøðina. Har turrast er,
veksur bara, verður vatn veitt á markirnar. Nógvastaðni verður vatn pumpað upp
úr jørðini at væta við.

Á grasfløtunum og vestur at Klettafjøllum er nógv neytahald. Fyrr róku cowboyar
á rossabaki neytafylgini av einum belti á annað um summarið, og aftur á
garðarnar um heystið; har vórðu sláturneytini seld á uppboði. Filmar úr
Hollywood lýstu cowboyar sum sannar hetjur, men lívið á rossabaki var alt annað
enn lætt. Lønin var vánalig, og teir sótu javnan í saðlinum einum 15 tímar um
samdøgrið, í nógvum hita ella oysregni. Nú á døgum eru garðarnar ikki so stórir,
og lastbilar koyra nú cowboyar og rossini á beitilendini.

Miðskeiðis í 19. øld veltu suðurríkini 80 % av allari bummull í heiminum, og tey
vunnu sær stórt ríkidømi av henni. Bummullin varð dyrkað í ovurstórum lundum, og
tað vóru trælir úr Afrika, sum hentaðu hana við hond. Trælahaldið í USA varð
avtikið í 1865. Bummull er enn týdningarmikil grøði; men nú gera maskinur alt
tað tunga arbeiðið. Nú á døgum eru soyabønir týdningarmesta grøðin í
suðurríkjunum. Tær verða mest fergdar til olju.

Í hagtølum kalla vit innflutning og útflutning av vørum fyri uttanlandshandil.
Inn- og útflutningurin av vørum, skift á ávikavist upprunaland og nýtsluland
fyri 2012, sær soleiðis út sambært CIA World Factbook :

USA er ein sera týdningarmikil marknaður fyri føroysku alivinnuna. Tann
amerikanski marknaðurin er rættiliga týðnandi fyri føroyskan útflutning av aldum
laksi ; í 2013 útflutti føroyska alivinnan laks til USA fyri yvir 630 mió. kr.,
tvs. at fjórðihvør laksur endaði í USA. Av vørum, ið Føroyar útflyta til USA,
telur laksurin heili 99 prosent av útflutninginum til USA, tvs. at bara 1% eru
aðrar vørur. Í USA fær føroyskur laksur eisini hægri prís enn annar laksur og á
matstovum í USA er føroyskur laksur ofta á mátskránni - serliga á sushi
matstovum har góðskan skal vera í hásæti.

Amerikonsk mentan ávirkar allan heimin. Snarføði, sum burgari, hot dogs og kola,
umframt fólk úr sjónvarpsraðsendingum og filmum, eru kend úr Berlin til Beijing.
Fólk i øllum londum hoyra amerikanskan tónleik, og amerikanskir filmar verða
sýndir um allan heim. Henda marknaðarførslan við amerikonskum lívsstíli gevur
milliardir og er ógvuliga týdningarmikil fyri búskapin í USA.

Nógvar tónleikagreinar, sum eru vældámdar kring heimin, koma upprunaliga úr USA.
Serliga suðurstatirnir hava havt nógv við tónleik at gjørt. Tónleikagreinar sum
blues, country og rock koma upprunaliga harfrá; jazz- og bluestónleikur eru
spottnir úr arbeiðarasangum og andaligum sangum hjá svarta fólkinum.
Countrytónleikur tók seg upp sum fólkatónleikur ímillum hvíta, fátæka fólkið í
Kentucky og Tennessee.

Best dámdu ítróttir í USA eru amerikanskur fótbóltur (NFL), hornabóltur (MLB),
kurvabóltur (NBA) og íshockey (NHL). Størsta ítróttarhendingin í USA er Super
Bowl, sum er finalan í amerikanskum fótbólti. Síðani boksing varð til eina
ítróttargrein, hevur USA altíð verið ein av bestu tjóðunum í boksing. Bæði innan
amatør og professionella boksing.

Miðallívsævin í landinum er 80,51 ár, og 1 % av fólkinum eru ikki lesifør .
Arbeiðsloysið í USA var í januar mánað 2014 6,6 prosent, ið er tað lægsta, tað
hevur verið í fimm ár - síðani 2008 . Arbeiðsloysið er størst í Rhode Island
(9,1 %). Arbeiðsloysið er lægst í North Dakota (1,9 prosent) fylgt av Nebraska
(3,6 prosent).

Fólkið í Sambandsríki Amerika er blandingur av ymsum fólkasløgum. Tey flestu eru
eftirkomarar eftir tilflytarar - fólk, sum komu hagar aðrastaðni úr heiminum,
til dømis úr Evropa og Ásia. Fleiri fólkasløg við egnum máli og serstakari
mentan eru í USA. Málini eru fleiri, til dømis cherokesiskt í Oklahoma, franskt
í Louisiana, spanskt í New Mexico og týskt í Pennsylvania.

Afroamerikanarar, sum tey svørtu verða nevnd, fáa størri og størri ávirkan í
norðuramerikanska samfelagnum. Mangir afroamerikanarar eru ættaðir frá trælum,
sum vórðu seldir til USA í 17., 18. og 19. øld. 12 % av fólkinum eru
afroamerikanarar. Flestu tilflytararnir, sum búgva í vesturríkjunum, eru úr
Meksiko. Teir verða nevndir hispanics (latínoamerikanarar) og tala spansk, tí at
forfedrar teirra komu úr Spania. Mangir halda enn fast við gamlan sið og egna
mentan. Hispanics eru eisini fluttir hagar úr Puerto Riko, El Salvador og Kuba.

Tað fólkið, ið talar spanskt, kemur úr Latínamerika: Tey fjølgast skjótt, og
somuleiðis afroamerikanarar og ásiatar. Fyri 2042 verða hesi fólk stív helvtin
av fólkatalinum . Men sambært blaðnum Los Angeles Times vísa tøl, at tað eru
ikki so nógvir latínamerikanar, sum hava hug at fara norður um markið longur .
Orsøkin er sambært blaðnum, at arbeiðsloysið er vorðið so stórt í USA, at tað er
einki at fara hagar til. Nógvir av teimum ólógligu innflytarunum hava vanliga
fingið arbeiði í byggivinnuni ella matstovuvinnuni, men júst í teimum
vinnugreinunum er arbeiðsloysið vaksið nógv, skrivar blaðið. Keldurnar hjá Los
Angeles Times siga, at tað er ikki bara arbeiðsloysið í USA, sum fær meksikanar
og onnur í Meksiko at setast aftur. Ein onnur orsøk er, at vaktarhaldið við
markið er styrkt nógv, og harafturat ræðast mong tey illa gitnu
rúsevnaharkaliðini, sum ofta gera um seg á marknaleiðini. Nú republikanararnir
fyrireika seg til forsetavalið í 2016, hevur spurningurin um teir nógvu
útlendingarnar, sum koma ólólgiga til USA, verið eitt av umrøðuevnunum .

Enn liva indiánsk fólkasløg í USA. Upprunafólkið í Amerika og fyrsta fólk í tí,
sum nú er USA, er nú bara uml. 1,5 % av øllum fólkinum. Síðan evropeararnir komu
í 16. øld, hava indiánsku fólkasløgini stríðst fyri lendi sínum. Hóast stóran
mótgang hava mong teirra megnað at varðveitt mál sítt og gamlan sið. Nú á døgum
er umleið ein fimtingur í friðingarøkjum - land - øki, sum amerikanska tingið
hevur latið indiánunum aftur.

Nú búgva flestir amerikanarar í býum, men fyri hundrað árum síðan búðu tveir
fimtingar av fólkinum á bygd. Enn eru nógvar bygdir og nógvir smáir býir í USA,
har færri enn 10 000 fólk búgva. Hesir býir eru mest í landbúnaðarøkinum, og
fólk fara hagar til handils, í skúla ella í kirkju.

Meira enn 75 % av fólkinum í USA búgva í býum ella býarforstøðum. Tey flestu, ið
búgva í forstøðum, hava síni egnu hús og koyra í bili til arbeiðis. Í teimum
flestu býunum hevur fólkið ymsan uppruna og er nógv blandað, og fólk, ið hava
røtur úr sama landi, búgva ofta saman í býarpørtum, nevndir til dømis Little
Italy og Chinatown. Nógvar kirkjur eru í øllum stórbýum.

Kirkjan hevur stóra ávirkan á gerandisdag fólksins. Næstan allir amerikanar eru
kristnar. 1 % av teimum hoyra til tað grikskt-ortodoksu kirkjuna, og yvir 23 %
eru katolikkar. Tað eru 51,3 prosent protestantar. Í USA eru eisini umleið sjey
miljónir muslimar og hvør einasti statur hevur minst eina mosku. Í USA eru
statur og kirkja skild sundur.

Sambært Katólska Bíbliufelagnum lósu 75 prosent av íbúgvunum í Sambandsríki
Amerika í Bíbliuni í 2007. Einans 20 prosent av spaniólum hava gjørt tað sama,
meðan 21 prosent av franskmonnum lósu í henni í 2007. Kanningin, ið umfataði 9
lond - USA, Stóra Bretland, Pólland, Týskland, Spania, Frakland, Holland,
Russland og Italia - vísir harafturat, at amerikanarar eisini biðja meira enn
íbúgvarnir í hinum londunum. 87 prosent søgdu seg hava biðið í 2007, meðan 47
prosent av franskmonnum bóðu í 2007 .

USA er kent fyri sínar góðu útbúgvingar. Sum sæst á m.a. stuðulsskipanum, leggur
USA stóran dent á, at fólkið útbúgvir seg. Hvørt ríki skipar fyri sínum
skúlaskapi, og kommunur (municipalities) ella einstøk fólk ella feløg eiga
nógvar av skúlunum. Tað kann tí vera rættiliga ymiskt, hvussu skúlaskipanin er í
teimum ymsu plássunum. Men vanliga eru børnini í barnagarði, frá tí at tey eru 4
til 6 ár, frá 6 til 14 ár í fólkaskúlanum (elementary school), og framhildið
kann so verða frá 14 til 18 ár í hægri skúla (junior high school og high school)
og síðani 18 til 22 ár í college og eftir tað á universiteti. Tey gitnastu av
hesum eru Harvard University í Boston, MA og Columbia University í New York
City, NY.

Sjá eisini lista yvir forsetarnar í Sambandsríki Amerika og forseti Sambandsríki
Amerika.

Amerikanskir politikarar taka avgerðir, sum ávirka allan heimin. Hvør statur
hevur egið lóggávuvald og senda umboð til Kongressina (á enskum Congress), so at
øll kunnu verða við at gera av, hvussu landið skal verða stýrt. Kongressin er
býtt í tvey: Senatið og Umboðsmannatingið (á enskum House of Representatives).
Hvør statur velur tveir limir í Senatið, men til Umboðsmannatingið verður valt
eftir íbúgvatali. Onkuntíð er ósemja ímillum summir statir og kongressina. Í USA
er fólkaræði og talufrælsi. Amerikanskur politikkur er mest tveir flokkar,
Republikanski Flokkurin (GOP) og Demokratiski Flokkurin. Hesir báðir flokkar
hava allir hugsjónir í landinum, men lokalt stilla uttanveltað ofta upp.
Yvirhøvur eru Republikanarar afturhaldssinnaðir og Demokratar tað, sum
amerikanarir kalla «liberalir» (vinstrahallir). Liberali vongurin og
afturhaldssinnaði vongurin eru polariseraðir. Sjónvarpsrásirnar senda valfundir
hjá flokkunum, skipaðar dystir millum valevni umframt lýsingar. Tað er tíðuligt
at MSNBC er sera Demokratiskt litað , meðan til dømis Fox News hellur meira til
Republikanarnar . Annars eru strandastatirnir í vestri og New England meira
Demokratiskir, meðan miðstatirnir og suðurstatirnir stuðla Republikanarnum.

Vallutøkan í USA er lág í mun til onnur Vestanlond; valluttøkan hevur verið
minkandi síðani valið í 1964, tá 61,9 % av amerikanarum atkvøddu. Vit kunnu á
løgtingsvalum fegnast um, at valluttøkan í Føroyum er sera høg. Fleiri enn 90 %
av veljarunum velja at luttaka. Í 2012 atkvøddi 58,2 % prosent í USA, meðan tað
í 2008 vóru 61,6 % prosent av øllum veljarum, ið fóru á val. Hægsta valluttøka
var í Minnesota, har fleiri enn 75 % vóru á vali. Lægst var valluttøkan í Utah,
nevniliga 52 %. Hægsta valluttøka í USA var til forsetavalið í 1860 tá 81,2 %
greiddu atkvøðu.

Valdið í USA kann býtast í tríggjar partar: lóggevandi, útinnandi og dømandi
vald. Hetta tríbýtið av valdinum hevði stóra ávirkan á amerikanska
grund­lógarsmíðið við James Madison á odda. Hugsanirnar hjá Montesquieu
(1689-1755) og John Locke (1632-1704) vóru týdningarmikil íblást­rarkelda hjá
amerikansku grundlógarsmiðunum. Amerikanska grundlógin staðfestir í Grein 1
tríbýtið av valdinum: All legislative Powers herein granted shall be vested in a
Congress of the United States, which shall consist of a Senate and House of
Representatives. Lóggevandi valdið hevur tí Kongressin við Umboðsmannatingið og
Senatið, útinnandi valdið er í hondunum á forsetanum, og dømandi valdið liggur
hjá dómstólunum. Harumframt hevur amerikanska stjórnarskipanin eitt íborið
vatnrætt valdsbýti millum samveldið og londini. Forsetin er ikki bundin av einum
meiriluta í Kongressini. Tí er tað eisini ofta vanligt, at t.d. republikanarar
hava meiriluta í Umboðsmannatinginum ella/og í Senatinum, meðan forsetin er
demokratur. Lóggevandi valdið, Kongressin, og útinnandi valdið, forsetin, eru
beinleiðis vald av fólkinum, tí hava vøldini bæði sjálvstøðugan fólkaræðiligan
legitimitet. Í Umboðsmannatinginum sita 435 umboð, og eru hesi deild út á
statirnar í mun til fólkatalið í statinum. Valskeiðið í Umboðsmannatinginum er
einans 2 ár, og verður alt Umboðsmannatingið endurvalt samstundis. Í Senatinum
eru 100 umboð, har hvør av teimum 50 statunum hevur 2 umboð í part. Valskeiðið í
Senatinum er 6 ár, men ein triðingur av hesum umboðum standa fyri vali 2. hvørt
ár.

Stýrismátin í USA er sambandslýðveldi við einum forseta á odda. USA er eitt ríki
samansett av fleiri ríkjum sum hvørt hevur ávíst sjálvræði í innanlandsmálum. Í
USA ráða ríkini sjálv í sermálum, tey eru til dømis løgregla,
sjúkrahúsfyrisiting og vegakervi. Á odda fyri stýrinum í hvørjum ríki stendur
ein guvernørur. Statirnir hava heimastýri við egnari stjórn og egnum
høvuðsstaði. Fyrr vóru statirnir at kalla sjálvstøðugir, men síðan er meiri vald
lagt undir samveldisstjórnina við forsetanum á odda. Felagsmál, sum
sambandsstjórnin ræður fyri, eru til dømis uttanríkispolitikkur, verjumál og
gjaldoyra. Á odda fyri stjórnini stendur ein forseti, sum verður valdur av øllum
fólkinum. Stjórnin heldur til í Washington DC, har forsetin og húski hansara
búgva í Hvítu Húsunum. Forsetin er hægsti myndugleiki landsins, og hann verður
valdur fjórða hvørt ár. Donald Trump úr New York er 45. og núverandi forseti í
USA. Hann hevur nógv persónligt vald, til dømis uttanríkisviðurskiftum
viðvíkjandi. Í USA verður ikki valt eins og í Føroyum, har fólk atkvøða fyri
hvør sínum valevni. Amerikanarar hava tveir kandidatar at velja ímillum: umboðið
hjá Demokratiska flokkinum og umboðið hjá Republikanska flokkinum.

Í USA verður ikki talað um einkultatkvøður, men heldur um samlaðu atkvøðurnar
hjá hvørjum stati. Hvør statur hevur nevniliga eitt ávíst tal av valmonnum (á
enskum "'Electoral college'"), alt eftir hvussu nógvir íbúgvar eru í statinum –
jú fleiri íbúgvar, jú fleiri valmenn. Tan lítli staturin, Vermont, har 626 000
fólk búgva, hevur til dømis bara 3 valmenn, meðan tann fólkaríkasta staturin,
Kalifornia, hevur 55. Og gandatalið fyri at vinna valið er 270 atkvøður av
teimum samlaðu 538. Klárar annað av valevnunum at koma uppá hetta talið, so er
valið avgjørt. Tá so funnið er fram til, hvønn meirilutin í statinum atkvøðir
fyri, hava hesir valmenninir skyldu til at atkvøða fyri tí valevninum á
valdegnum. Hetta kann kallast fleirtalsval. Tað vil altso siga, at í øllum
statum verða atkvøðurnar taldar saman, og tað forsetavaldømið, sum hevur fingið
flest valmenn, vinnur so allar valmenninar í tí statinum. Um eitt forsetavalevni
altso fær meirilutan (t.d. 50,1 %) av teimum 55 valmonnunum í Kalifornia, so
vinnur hann allar tær 55 atkvøðurnar. Í USA hevur verið forsetaval sum t.d. í
2000, George W. Bush (R) vann (271 valmonnum, 47,9 % atkvøðum), meðan Al Gore
(D) fekk samanlagt fleiri atkvøður enn Bush (266 valmonnum, 48,4 % atkvøðum).
Íalt eru 538 valmenn, so 270 skulu til fyri at vinna.

Ein av hvørjum hundrað sita fongslaði í USA í 2008. Talið á fangum er 1,6
milliónir fólk. Umframt hetta sita 723 000 í smærri brummum kring landið. Hetta
er hægsta talið nakrantíð í USA og tað hægsta í heiminum. Merkisverdur er eisini
stóri munurin millum samfelagsbólkar. Av latínamerikanarum situr 1 av 36 inni,
meðan talið fyri afroamerikanarar er 1 av 15. Verður so hugt at aldursbólkum, so
er talið fyri afroamerikanarar millum 20 og 34 ár 1 av 9 .

Í USA er deyðadómur; USA er einasta landi á amerikanska meginlandinum, ið hevur
avrættað sínar borgarar síðani 2003. Í 1972 varð deyðarevsing forbjóðað í øllum
USA eftir at Hægstrirættur hevði staðfest, at hon stríddi ímóti stýrisskipanini
. Men eftir eina nýggja hægstarættaravgerð varð revsingin aftur loyvd í 1976.
Síðan tá eru 1303 fólk avrættað í USA - av teimum umleið triðingurin í Texas .
Texas er tann lutstaturin í USA, har flest deyðadømd verða tikin av døgum . Tær
53 avrættingarnar, ið vórðu framdar í 2006 í USA, eru lægsta talið av
avrættingum síðani mitt í 1990-unum . Tveir triðingar av amerikanska fólkinum
halda, at tað er rætt at hava deyðarevsing, og meiri enn annar hvør amerikanari
heldur, at ov fá verða dømd til deyða. Í einari meiningakanning hjá Gallup í
2006 siga 65 prosent, at tey eru fyri deyðarevsing, og 31 prosent halda, at
uppaftur fleiri skuldu fingið deyðadóm. Tað eru serliga republikanskir veljarar,
sum eru fyri deyðarevsing. 81 prosent av teimum republikonsku veljarunum styðja
deyðarevsing, meðan 49 prosent av teimum demokratisku veljarunum hava somu
hugsan.

Maryland avtók deyðarevsing í 2013, og sostatt eru nú 18 amerikanskir statir,
har deyðarevsing ikki er ein møguleiki. Roknað verður við, at 3 aðrir statir –
New Hampshire, Delaware, og Colorado – komandi ár fara at taka deyðarevsingina
upp til politiska viðgerð og møguliga avtaka hana. Seinastu seks árini hava seks
statir – ein um árið – avtikið deyðarevsingina, sum nú er galdandi í 32 av
teimum 50 amerikansku statunum. Í 2013 vórðu 80 fólk deyðadømd í USA, og hóast
tað er eitt vet fleiri enn í 2012, er tað væl færri enn miðskeiðis í 1990-unum,
tá tað var vanligt, at fleiri enn 300 fólk vórðu dømd til deyðan um árið.

Harðskapur orsakað av kynsligu orienteringini hjá offrinum verður bólkaður sum
hatursbrotsverk í USA, og fer at hava við sær herda revsing. Hetta er úrslit av
einari søguligari nýggjari lóg, sum Senatið hóast stóru mótstøðu fekk góðkent í
2010. Uppskotið kom fyri Senatið, eftir at 237 demokratar og 44 republikanarar í
Kongressini høvdu stuðla uppskotinum; 131 republikanarar og 15 demokratar vóru
ímóti.

Við nýggju lógini verður skilmarkingin av hatursbrotsverki frá 1960unum, sum
higartil hevur umfatað rasu, húðalit, religión og uppruna, víðkað við kynsligari
orientering, kyn, kynssamleika og brek. Felagskapir fyri borgararættindir hava
stríðst fyri hesari víðkan í nógv ár, og hava minni víðgongd uppskot áður verið
feld í Kongressini. Afturhaldsinnaðir bólkar hava tó protestera móti lógini, sum
teir meta, er brot á talifrælsi, og vilja hesir bólkar vera við, at hendan lógin
er bert eitt stig á leiðini fyri fleiri rættindum til samkynd. Lógin er
uppkallað eftir tveimum offrum fyri hatursbrotsverk: Matthew Shephard, ein 21
ára gamal samkyndur lesandi, sum í 1998 bleiv dripin í Wyoming, og James Byrd,
ein littur maður, sum doyði í Texas í 1998, eftir at tríggir hvítir menn høvdu
bundið eina ketu um bein hansara og drigið hann eftir teirra pickupbili fleiri
kilometrar.

Við nýggju lógini verður eisini meir almennur peningur fluttur til lokalar
myndugleikar, soleiðis at teir kunna granska hatursbrotsverk, meðan
landsmyndugleikarnir fáa møguleika at blanda seg, um teir ikki halda, at lokala
løgreglan ger nokk við at basa haturbrotsverkum. Amerikanski hægstirætturin
hevur avgjørt í juni 2015, at samkynd sleppa at giftast í øllum 50 statunum. Av
teimum níggju hægstarættardómarunum í Amerika atkvøddu fimm fyri og fýra ímóti
eini boyting av hjúnabandslógini. Áðrenn vóru homohjúnabond bert loyvd í 36
statum. "Avgerðin um homo-hjúnabond er eitt stórt stig móti javnrættindum",
skrivar amerikanski forsetin, Barack Obama, á Twitter. Í juni mánaða 2013
avgjørdi amerikanski hægstirættur, at ein ikki kann definera hjúnabandið sum
bara verandi ímillum mann og kvinnu. Hetta viðførdi, at samkynd kundu fáa somu
rættindi sum hinkynd. Tó var tað upp til hvønn einstakan stat, um hjúnaband
millum samkynd var lógligt. Men í 2015 er avgjørt, at øll samkynd sleppa at
giftast.

Í USA hava samkynd loyvi at ættleiða í Hawaii, Connecticut, Minnesota, Indiana,
Oregon, Florida, Arkansas, Iowa, Illinois, Vermont, New Hampshire, Rhode Island,
Maine, Kolorado, Nevada, Kalifornia, Massachusetts, Delaware, New Jersey, New
Mexico, New York, Ohio, Washington, Wisconsin, Maryland, Washington DC, Guam,
Pennsylvania, og ein samkyndur partnari kann ættleiða børnini hjá hinum
partnaranum í Montana og Idaho.

Heilsuskipanin, sum varð samtykt 21. mars í 2010, er størsta og umfatandi
heilsuskipan í USA síðani Lyndon B. Johnson í 1965 fekk sínar heilsuskipanir
ígjøgnum. Síðani hava fleiri forsetar roynt at endurnýggja skipanina, uttan at
tað hevur eydnast. Heilsuskipanin var eitt størstu vallyftunum hjá Obama í
valstríðnum upp undir forsetavalið í 2008. Nýggja heilsuskipanin hevur við sær,
at allir amerikanskir borgarar fyri fyrstu ferð í søgu landsins nú hava eina
almenna sjúkratrygging. Higartil hava okkurt um 32 milliónir amerikanarar ikki
verið umfataðir av sjúkratrygging. "Hetta er ein stórur sigur fyri alt tað
amerikanska fólkið", segði Barack Obama, forseti, í røðu sínari, tá
Umboðsmannatingið í mars 2010 samtykti heiluskipanina við 219 atkvøðum fyri og
212 ímóti.

USA er hernaðarliga sterkasta ríkið í heiminum . Amerikanska verjan telur 1,4
miljónir fólk í virknari tænastu, og haraftrat fleiri hundrað túsund í
Tjóðargarduni og í trygdarherinum. USA hevur heimins bestu verju, og landið er
heimins einasta risaveldi. Amerikanska verjan eigur meir enn 700 støðir runt um
í heiminum og virka kring heimin. Annars eigur landið ellivu hangarskip í nýtslu
og ein stóran flota við strategiskum kavbátum, eitt, sum ger verjuna sera
fleksibla.

Í 1949 var USA við til at stovna NATO. Aftrat londunum í NATO eru trý onnur
lond, ið eru sameind við USA, umráðandi hjá USA: Ísrael, Japan og Avstralia. Av
NATO-londunum hevur Stóra Bretland inniligasta samband við USA, og londini
samstarva væl á verjuøkinum.

20.000 kvinnur eru í amerikanska herinum, og tað er umleið 15 % av samlaða
talinum. Síðan 20. september 2001, tá Kríggið Móti Yvirgangi brast á, hava
41.000 kvinnur verið við herinum í Afghanistan og í Irak. Meðalaldurin er 23 ár
og flestallar eru giftar og eiga børn. Fyri ikki at tær skulu koma sær í
óneyðugan vanda, skulu tær sambært amerikanskari lóg ikki sendast til hermóti
ella arbeiða í servandum deildum, men í dag er tað ein stórur spurningur, hvar
hermótið í grundini er.

Í 2011 førir USA heimsumfatandi Kríggið Móti Yvirgangi, serliga í Afghanistan og
Irak. Hesi átta árini, USA hevur havt herfólk í Irak, hava 4 432 latið lív .
Álopið á World Trade Center í New York í 2001 og Kríggið Móti Yvirgangi hevur
havt við sær eina nýggja trygdarstrategi, sum sigur, at USA skal vera størsta
hernaðarveldið í heiminum, og ein og hvør sum kemur í nánd av USA á hesum
økinum, verður mettur at vera fíggindi.



https://fo.wikipedia.org/wiki/Enskt_m%C3%A1l

Enskt mál (ella eingilskt) er móðurmál hjá umleið 360 000 000 fólkum, harav um
210 000 000 í USA (amerikanskt enskt), um 55 000 000 í Stóra Bretlandi, góðum
17 000 000 í Kanada, um 15 700 000 í Avstralia, sløkum 3 500 000 í Suðurafrika,
um 3 200 000 í Nýsælandi og um 2 600 000 í Írlandi. Enskt er eitt av stóru
heimsmálunum. So hvørt sum heimshandilin veksur, og politikkur fer um landamørk
og verður til altjóða politikk, og nýtslan av internetinum økist, er enskt
vorðið eitt slag av felags máli hjá fjøld av fólki kring heimin. Hetta sæst eina
best í vísindunum. Nú á døgum verða umleið 80 prosent av øllum vísindaligum
tekstum skrivaðir á enskum. Summi vænta, at í 2030 fer helmingurin av øllum
fólkum á jørðini at duga enskt.

Enskt er málið hjá Bretlandi, sum søguliga var stórt heimsveldi, og eisini er
tað málið í USA, einum av heimsins stórveldum. Tessvegna vilja mong lond ikki
vita av enskum sum felagsmáli; tí hetta kenst eyðmýkjandi sum mismunur og
vanvirðing móti øðrum tjóðmálum. Enskt er eitt hitt mest umtókta málið í
heiminum, men tað er langt frá almennari nýtslu um allan heim. Seinastu árini er
enska málið byrjað at fáa eitt ráðandi pláss í føroyska samfelagnum.

Óbundna kenniorðið er "a"/"an". Bundna kenniorðið er "the". Á føroyskum verður
óbundna kenniorðið bent í kynjum og føllum: ein/eitt/einum/eini/o.s.fr. Á enskum
hevur óbundna kenniorðið bert tveir formar: “a” og “an”. Tað er byrjanarljóðið á
orðinum aftan á kenniorðið, sum ger av, um vit nýta “a” ella “an”. Tað eitur "a"
framman fyri hjáljóð. T.d. “a man” ella “a horse”. Tað eitur "an" framman fyri
sjálvljóð. T.d. “an old man” ella “an hour” (h hoyrist ikki). Óbundna kenniorðið
verður í høvuðsheitum nýtt sum á føroyskum, t.e. framman fyri teljandi navnorð í
eintali. T.d. “an apple grows on a tree” (eitt súrepli veksur á einum træi). Men
framman fyri óteljandi navnorð er einki "a"/"an", t.d. “bread is made from
flour” (breyð er gjørt úr mjøli). Í óbundnari tíðarmerking nýta vit vanliga
“one”, t.d. “one day her husband came” (ein dagin kom maður hennara heim). Tó
kann ta eita “a”/“an” í sambandi við fyriseting, t.d. “on a warm summer morning”
(ein heitan summarmorgun).

Á enskum stendur bundna kenniorðið framman fyri navnorðið og eitur altíð “the”.
Framburðurin er “de” ella “di”. Tað er byrjanarljóðið á orðinum aftan á
kenniorðið, sum ger av, um vit nýta framburðin “de” ella framburðin “di”.
Framburðurin er “de” framman fyri hjáljóð, t.d. “the ear” ella “the USA”.
Framburðurin er “di” framman fyri sjálvljóð, t.d. “the hour”, “the apple” ella
“the elephant”. Við áherðslu á kenniorðið kann tað verða framborið “di” framman
fyri hjáljóð, t.d. “this is ‘’the’’ man we need” (júst tann rætti). Eins og á
føroyskum nýta vit bundna kenniorðið, tá ið navnorðið er kent fyri okkum, t.d.
“did you see the color of the sun last night?” (sást tú litin á sólini í
gjárkvøldið). Enskt hevur bundna kenniorðið í sambandi við (føroyskt ikki):   

Einki “the” er í mótsetningum, ella tá ið orðini eru hjáorð, t.d. “from right to
left” (frá høgru til vinstru) ella “the room faces north” (kamarið vendir
norðureftir). Summi navnorð hava eina óavmarkaða og eina avmarkaða merking, t.d.
“life”, “death”, “hope”, “society” ella “unemployment”. Við óavmarkaðari merking
eru orðini óbundin. Við avmarkaðari merking eru tey bundin. T.d. óbundin á
enskum “we often put the blame on society” (vit geva ofta samfelagnum skyldina)
og bundin á enskum “the society we are living in” (hetta samfelagið…).

Á føroyskum bendast navnorðini í føllum, kynjum og tali:
drog/drongur/dreingir/o.s.fr. Á enskum bendast tey bert í tali: eintal “boy”,
fleital “boys”. Summi navnorð er óteljandi og koma bara fyri í eintali, t.d.
“heat”, “weather” ella “water”. Flest navnorð fáa í fleirtali endingina s.
Framburðurin er [s] ella [z]. T.d. “book, books”, “cab, cabs”, “boys, boys”.
Navnorð, sum í eintali enda við s-ljóði fáa endingina es. T.d. “watch, watches
ella “bus, buses”. Orð, sum í eintali enda við y eftir hjáljóð, fáa í fleirtali
endingina ies. T.d. “lady, ladies”, “hobby, hobbies” ella “story, stories”. Y
verður óbroytt, um sjálvljóð stendur frammanfyri, t.d. “boys, boys”, “day, days”
ella “key, keys”. Nøkur orð, sum enda við o, fáa í fleirtali endingina es, t.d.
“tomtato, tomatoes”, “hero, heroes”, “vulcano, vulcanoes”. Onnur fáa endingina
s. Hetta eru serliga nýggj orð, t.d. til tøkni ella tónleik, og stytt orð. T.d.
“video, videos”, “kilo, kilos” ella “piano, pianos”. Við hvørt eru báðir
møguleikar: “cargo, cargo(e)s”, “commando, commando(e)s”.   

Trettan orð, sum í eintali enda við f ella fe fáa í fleirtali endingina ves,
t.d. “calf, calves”, “knife, knives”, “life, lives”, “wife, wives”. Framburður
[vz]. Onnur orð við f(e) bendast reguliga. Framburður [fs]. T.d. “chief,
chiefs”, “safe, safes”, “proof, proofs”, v.f. Summi orð kunnu taka [fs] ella
[vs], t.d. “scarf, scarfs/scarves”, “hoof, hoofs/hooves”, “wharf,
wharfs/wharves”. Sjey orð fáa umljóð í fleirtali. Tey flestu av hesum fáa eisini
umljóð í føroyskum. T.d. “man, men”, “foot, feet”, “goose, geese”, “mouce,
mice”, v.f. 3 orð fáa í fleirtali endingina (r)en, t.d. “child, children” og
“ox, oxen”. “Hundred”, “thousand”, “million” og “dozen” (dusin) fáa einki s í
fleirtali, tá ið eitt tal stendur frammanfyri, t.d. “a dozen knives”, “six
million bucks” ella “five thousand vehicles”. Men tey fáa s í fleirtali, um
einki tal stendur frammanfyri, t.d. “thousands of people” (í hundraðtali) ella
“dozens of people” (í hópatali). Í sambandi við “several” fáa tey einki s, t.d.
“several hundred soldiers” (fleiri hundrað).   

Summi navnorð eita tað sama í bæði eintali og fleirtali. Her eru nøkur: “series”
(sendirøð), “headquarters” (høvuðsstøð), “spacecraft” (rúmdarfar), “steelworks”
(stálverk) og “species” (djóra-/plantusløg). Summi djór, serliga tey, ið verða
veidd ella nýtt til matna, eita tað sama í bæði eintali og fleirtali, t.d.
“sheep”, “deer”, “fish”, “trout”, “haddock”, “salmon”, v.f. Summi navnorð eru
bert í fleirtali; orð, sum merkja lutir, ið eru samansettir av tveimum pørtum
(parorð), standa í fleirtali á enskum, men ikki altíð á føroyskum. T.d.
“trousers” (buksur), “jeans” (cowboybuksur), “shears” (greinasaksur), “scissors”
(saksur), “compasses” (passari), v.f. Skalt tú viðmerkja, at tú hevur eitt ella
fleiri einstøk, mást tú siga “a pair of”, “two pairs of”, o.s.fr. Hesi orðini
eru vanliga bert í fleirtali: “arms” (vápn), “customs” (tollur), “pains”
(ómakur). Við aðrari mering hava hesi eisini ein eintalsform: “arm” (armur),
“custom” (vani), “pain” (pína). Hesti orðini eru vanliga í fleirtali, hóast tey
ikki hava fleitals-s: “cattle” (neyt), “police” (løgregla), “people” (fólk),
“youth” (ungdómur), “military” (hervald). “People” og “youth” kunnu hava
regluliga fleirtalsending, men tey hava tá aðra merking; t.d. “the peoples of
Africa” (fólkasløgini í Afrika).

Persónsfornøvn standa vanliga í sama falli á føroyskum og enskum, t.d. “I love
you” (eg elski teg), “he gave me a gift” (hann gav mær eina gávu) ella “I looked
at her” (eg hugdi at henni). Við hvørt er munur á føroyskum og enskum. Á
føroyskum stendur umsagnarliður til grundlið í hvørfalli, t.d. “tað eri eg”. Á
enskum er vanligt í talumáli at seta hann í hvønnfalli, t.d. “it is me” ella “it
is I” (hátíðarligt mál). Hvønnfall kann somuleiðis í gerandisligum máli vera
nýtt í sambandi við “as” og “than”, t.d. “she is as clever as him” ella “he is
older than me”. Á føroyskum hava vit kvennkyns-, kallkyns- og hvørkikynsorð. Á
enskum eru flest navnorð hvørkikyn, t.d. “boat” (it, hann), “lamp” (it, hon)
ella “tree” (it, tað). “He” og “she” verður nýtt um fólk,men kann tó í ávísum
førum nýtast um annað enn fólk, t.d. lond, skip og djór. Vanligt er at nýta
“she”/“her” um skip, serliga tá ið tú hevur persónligan áhuga fyri tí, ella um
tað er nevnt við navni. “She”/“her” verður somuleiðis nýtt um lond, tá ið hugsað
verður um landið sum tjóð, t.d. “Iceland gained her independence in 1944”.   

Á enskum er vanligt at siga “it” um djór; “he”/“she” kann tó verða sagt um djór,
ið eru knýtt at menniskjum, t.d. “Is that your cat? She is beautiful”. Eisini
siga vit “he”/“she”, tá ið dentur verður lagdur á kynið á djórinum, t.d. “she is
a mare” (ryssa). Kvenndjórið og kalldjórið hava ofta serstøk nøvn eins og á
føroyskum. Tá ið tað vísir aftur á ein setning, kann tað á enskum eita “so”.
Hetta er í sambandi við orð sum t.d. “think”, “hope”, “say”, “suppose”, v.f.
T.d. “yes, I think so” (eg haldi tað) ella “I hope so” (eg vóni tað). Tað í
sambandi við eisini eitur á enskum “so”, t.d. “she was ill, and so was Peter”
(hon var sjúk, og tað var Pætur eisini). Tað eitur “it”, tá ið vit ikki kunnu
vita, hvønn vit tosa um, t.d. “who is on the phone? It is secret” (tað kundi
verið ein og hvør). Tað eitur “he”/“she”, tá ið vit vita, hvønn vit tosa um,
t.d. “Do you know that guy? Yes, he is a buddy of mine” (vit síggja persónin).
“There” verður nýtt sum eykagrundliður, tá ið rætti grundliðurin er eitt
navnorð, t.d. “there is a man outside”.   “It” verður vanliga nýtt um tíð (t.d.
“it is twelve o’clock somewhere”), frástøðu (t.d. “it is a long way to
Arkansas”) og veðrið (t.d. “it is so cloudy here”).

“It” verður nýtt, tá ið rætti grundliðurin er: navnháttur (“it is wrong to
steal”) og ing-formur (it is no use to vote that way”). “It” verður nýtt sum
eykagrundliður framman fyri that-setningar, t.d. “it says in the report that two
women were killed”. Á føroyskum hevur ognarfornavnið sama form, um tað stendur í
sambandi við navnorð, ella tað stendur einsamalt (navnorðsformur): hatta er mín
hundur/hundurin er mín, á enskum eru tveir formar “that is my dog” og “the dog
is mine”. Ognarfornøvn fáa ikki apostrof sum hvørsfalsmerki, t.d. “the baby has
got its first tooth” ella “he didn’t find his own keys, so he took hers”. Á
enskum er einki orð, sum svarar til tað føroyska sín/sítt/hjá sær. Í staðin nýta
bretar ognarfornavnið “his”, “her”, “its”. T.d. “he spoke to his son” (son
sín/sonin) ella “the kid lost its ball” (bóltin hjá sær).



https://fo.wikipedia.org/wiki/Wikipedia

Wikipedia er ein alfrøði við opnum innihaldi, skrivað í samarbeiði millum sínar
brúkarar. Wikipedia verður stýrd av Wikimedia, ein non-profit grunnur stovnaður
til endamálið. Her í mars 2017 fevnir hon um eitt stórt evnisøki og hevur 12,461
greinar í føroysku útgávuni. Í januar 2004 vóru umleið 400 000 greinar á ymiskum
málum í Wikipedia. Meginparturin, ella umleið 200 000, vóru á enskum.

Wikipedia byrjaði við ensku útgávuni tann 15. januar 2001. Tann føroyska útgávan
byrjaði tann 20. juni 2004.

Sarah Lane, vertur fyri "Sarah's Blog Report", sum er ein partur av
sjónvarpssendingini Screen Savers, "vandaliseraði" í eini sending
Wikipedia-síðuna um monkeypox í ensku Wikipedia-útgávuni. Hon skrivaði "Sarah
Lane is totally cool and does not have monkeypox". Seinni skrivaði hon:
"Although this excites me in its ease and simplicity, it's a little frightening.
I mean, what if I had instead written 'My boss is a big fat **** and his phone
number is ****'? Sure, somebody would delete it, but this calls for some
seriously dedicated moderators." [1]

"Av tí at Wikipedia er ein fullkomiliga frí open source-verkætlan, dregur tað
eisini ein riðil av anarkistiskum fólkum at sær," sigur Larry Sanger, ein
teirra, ið stovnaði Wikipedia, við Wired News: "Tíbetur eru teir flestu
brúkararnir fyrireikaðir til at virka ímóti vandalismu ... og fáa beint fyri
slíkum beinleiðis, eftir at tað er byrjað".



https://fo.wikipedia.org/wiki/L%C3%BD%C3%B0veldi%C3%B0_Maked%C3%B3nia

Lýðveldið Makedónia (enskt: the former Yugoslav Republic of Macedonia), er land
í Eysturevropa.

Makedónia lýsti seg frælst ríki í 1991, hóast Serbia noktaði at viðurkenna
granna sín sum sjálvstøðugt land. Sama gjørdi Grikkaland, ið sigur seg hava
hevdsrætt at nýta navnið Makedónia um Norðurgrikkaland - hetta hevði við sær, at
tá landið fekk ST limaskap var tað undir enska heitinum "The former Yugoslav
Republic of Macedonia". Avleiðingarnar av ósemjuni eru, at bæði Serbia og
Grikkaland hava stongt markið til Makedónia.

Lýggja miðjarðarhavsveðurlagið ger, at fruktgrøðin er tíðliga staðin, og
bummull, tubbak og rís vaksa eisini væl. Mongu vatnorkuverkini veita klædna-,
evnfrøði- og stálídnaðinum ravmagnsorku.

Í hálendinum í útsynningspartinum í Makedónia eru av vakrastu vøtnum í Evropa.
Fyri kríggið, tá ið ferðavinnan blómaði í gamla Jugoslavia, komu mong ferðafólk
til Ohridvatn og Prespavatn, ið er heldur minni, at njóta yndisligu náttúruna og
síggja gomlu smábýirnar fram við vøtnunum. Nógvur fiskur er í báðum vøtnunum,
vanligastu sløgini eru karpa, eyðrriði og álur. Á Prespavatni er stórt
fuglameingi, m.a. pelikanur og skarvur.

Høvuðsstaðurin Skopje er bygdur beint har, ið fleiri jarðfrøðiligar umskaringar
ganga saman, og tí er vandin fyri jarðskjálvta stórur. Fýra ferðir er býurin
illa farin av jarðskjálvta. Seinast var í 1963, tá varð býurin mest sum
oyðilagdur i í einum skjálvta, ið varð máldur til 6,8 á Richter-talvuni. Gamli
turkiski býarparturin - elstu húsini eru frá 1392 - fekk tíbetur ongan skaða.



https://fo.wikipedia.org/wiki/F%C3%B8royskt_m%C3%A1l

Føroyskt er høvuðsmálið í Føroyum. Føroyskt er almenna málið í Føroyum, og tað
er tjóðarmál føroyinga. Harafturat verður nógv føroyskt tosað í Danmark og
Íslandi. Í Føroyum tosa 48.000 fólk føroyskt, í Danmark umleið 25.000 og í
Íslandi umleið 5.000, so samlaða talið av fólkum, ið duga føroyskt liggur um
75-80.000. Føroyskt er tí í altjóða høpi eitt lítið mál. Føroyskt mál hevur fýra
føll og trý kyn, og grammatiski málbygningurin líkist ógvuliga nógv íslendskum,
meðan orðatilfarið og í summum lutum úttalan líkist norska landsmálinum.

Venceslaus Ulricus Hammershaimb er kendur sum faðirin at skriftmáli føroyinga.
Tað var hann, sum skapti okkum skriftmálið so at siga í sama líki, sum vit kenna
tað í dag, og hann eigur soleiðis stóra æru fyri, at føroyingar varðveittu
skriftmálið. Tað er einki at ivast í, at føroyska málið var fyri stórum
hóttafalli, tá ið trúbótin uml. 1540 varð sett í gildi í Føroyum, tí tá fór
prestaskúlin fyri bakka, soleiðis at kirkjumálið gjørdist danskt burturav.

Føroyskt er eitt indo-evropeiskt mál. Føroyskt er eisini eitt norrønt mál. Tað
hoyrir til Vesturnorrønu málættina (saman við íslendskum, norskum og hinum nú
útdeyða norn) . Vesturnorrønt, ofta eisini bara nevnt norrønt, er málið, ið
talað varð í Noregi um tað mundið, norðmenn bygdu Føroyar, og nakrar øldir fram,
t.e. úr 9. øld og upp til 1400. Úr hesum máli spruttu komandi øldirnar fleiri
mál - føroyskt í Føroyum, norn í Hetlandi og Orknoyggjum, norskt í Noregi og
íslendskt í Íslandi. Norðbúgvar, ið talaðu mál av norskari rót, búðu eisini í
Grønlandi í nøkur hundrað ár, men málið doyði út við teimum móti endanum á
miðøldini. Stóra broytingartíðarskeiðið úr norrønum til føroyskt er millum
1400-1600. Hetta er sama tíðarskeiðið, sum árinið úr donskum fer at gera um seg.

Føroyskt nýtir latínska stavraðið við serligum norrønum serstavum. Føroyskt
nýtir 29 bókstavir umframt trý samansett tvíljóð . Bókstavirnir og framburður
teirra:

C, Q, W, X, Z verða ikki nýttir, men finnast í summum lániorðum (eisini Ö, Ü, Å
og Þ í nøvnum), men tó er skikkur at býta hesar stavir um við føroyskar stavir
við somu frambering.

Orðið "grammatikk", sum er okkara mállæra, stavar upprunaliga úr grikskum, har
gramma merkti bókstavur. Av fyrstan tíð varð orðið nýtt um læruna at skriva og
lesa. Nú á døgum er málsøkið hjá mállæruni at koma fram á og lýsa allar vanligar
reglur í einum og hvørjum máli. Tey regluligu fyribrigdini finna vit á ymsum
stigum. Vit kunnu tosa um lutvísar skipanir innanfyri mállærubygnaðin.

Í føroyskum, eins og í øðrum málum, finnast hol á mállæruhválvinum, t.e. regulig
fyribrigdi, sum málgranskarar enn ikki hava fingið greiði á til lítar. Tá ið vit
tosa, fylgja vit teimum málsligu reglunum, sum eru í okkara máli, uttan at geva
okkum far um tað. Vit kunnu til dømis vera heilt óvitandi um, hvat ein
grundliður er, og kortini orða setningar, har einki er galið hvørki við
grundliði ella øðrum liðum. Fyri at læra mállæruna er als ikki neyðugt við bókum
ella frálæru. Her er tað okkara egna máloyra, sum verður stýrt av føroysku
mállæruni, sum m.a. hevur nakrar reglur um, hvussu ljóð kunnu verða sett saman
til orð á føroyskum.

Málið er nær skylt íslendskum, norn og eisini vesturnorskum . Siga vit, at tað
eru seks milliardir menniskju í heiminum, og tað eru 80.000 føroyingar, so er
skilligt, at vit eru ein ómetaliga lítil málsligur minniluti, t.e. 1/100
promilli av jarðarinnar menniskjum tosa føroyskt. Men okkum nýttist ikki at
smæðast, tí vit eiga eitt mál, ið riggar væl í flestu førum sum samskiftisamboð,
og vit eiga tann fyrimunin, at vit við tí skúla, vit hava, eru før fyri at hava
samskifti við norðurlendsku grannar okkara. Norskt, íslendskt, danskt og svenskt
eru í ætt við okkara mál, og tað merkir, at stórur líkskapur er millum málini,
hvat orðavavi og mállæru viðvíkur.

Føroyskt, tjóðarmálið í Føroyum, hevur sínar røtur í fornnorrøna málinum frá
víkingatíðini. Í nógv ár varð føroyska málið trúðað, men doyði ikki út. Málið
varð varðveitt við skaldskapi av mannamunni. Skaldskapið sum gjøgnum nógv 100 ár
varð sagdur frá ættarliði til ættarlið. Við søgum, søgnum og ikki minst við
kvæðunum sum hava havt ótrúliga stóran týdning fyri at málið ikki varð gloymt .

Hammershaimb, ættaður úr Sandavági, gav út í 1854 fyrstu føroysku mállæruna og
gjørdi ta nýggju rættskrivingina. Tá fór føroyskt at taka danskt mál av ræði.
Undir lestrarárunum í Keypmannahavn gjørdi Hammershaimb eina ferð heim til
Føroya at vitja. Hetta var í 1841. Hann ferðast bygd úr bygd og savnar
fólkaminni. Áhugaður sum Hammershaimb var fyri føroyskum máli, sá hann tíðliga,
hvussu átrokandi tað var at geva út eina mállæru, skuldi skriftmálsuppskot
hansara vinna fram millum fólk. Eina dagbók skrivaði hann á hesi ferð, og tað
vil so væl til, at Christian Matras í 1941 gav hana út: "Færøsk Dagbog 6.7-16.8
1841".

Nakað av tilfarinum, ið Hammershaimb savnaði á hesi ferð, læt hann prenta í 1846
í danska tíðarritinum "Annaler for nordisk Oldkyndighed og Historie". Hetta vóru
"Færøske folkesagn (Risi og kelling — Um skógar í Føroiun — Huldufólk) med
tilføjede Bemærkninger om den færøske Udtale". Við hesum tekstum er føroyskt
skriftmál lagt í eina fasta legu, sum vit, burtursæð frá nøkrum fáum broytingum,
hava hildið okkum til heilt at hesum degi. Í einum stuttum inngangi greiðir hann
frá um málsins søgu, og hann greiðir frá, at málsliga liggja oyggjarnar í trimum
pørtum, sum hann kallar Sunnanfjarðarmál, Streymoyarmál og Norðanmál.

Í fyrstuni vóru nógvir føroyingar ikki hugaðir fyri tí føroyska málstrevinium,
men tjóðskaparhugin vann sigur, og nú hevur føroyskt fingið somu rættindir sum
danskt mál, og er, formelt, høvuðsmálið. Men nógvir halda at einans føroyskt
eigur at verða nýtt í almennum viðurskiftum. Hetta er t.d. støðan hjá
loysingarmonnum, t.e. teir, ið vilja hava landið leyst frá Danmark politiskt,
soleiðis halda eisini nógv onnur.

Markini millum føroysku bygdamálini ella málførini eru rættiliga týðilig. Slík
mark nevnast í mállæru málførismark ella við fremmandum orði diagloss. Eitt
slíkt málførismark er teknað inn í kortið høgrumegin. Tað vísir, hvar markið
gongur millum t.d. úttaluna av "ei" og "oy". Í Føroyum finnast nógv ymisk
málføri: suðuroyarmál, sandoyarmál, nólsoyarmál, havnarmál, eysturoyarmál,
vágamál og norðoyamál. Flestu okkara hava eitt mál, sum sermerkist við einum
ella øðrum bygdarmáli. Skriftmálið er nakað annað, sjálvt í einum so lítlum øki
sum Føroyum. Tað er felags fyri fólkið í einum landi við ólíkum málsligum
viðurskiftum. Eingin skrivar, júst sum tosað verður. Tí er neyðugt at fáa
frálæru í hesum serliga felags máli.

Bókstavirnir A og Æ hava í føroyskum á allan hátt sama ljóðvirði, uttan í
suðuroyarmáli, har ið Æ við øllum rímileika kundi verið kallað "seinra e". Sum
dømi um hetta kunnu vit nevna ræðast (suðuroyarmál: reðast), gæs (ges), skræða
(skreða) og æða (eða).

Í føroyska stavraðnum eru 29 bókstavir. Í føroyskum teksti síggjast av og á
aðrir bókstavir, til dømis c, q, ü, w, x, z og þ, tá ið fremmandaorð verða
endurgivin. Bókstavirnar býta vit sundur í teir, ið merkja sjálvljóð, og teir,
ið merkja hjáljóð. Til at nevna hjáljóðið r seta vit sjálvljóðið e frammanfyri.
Bókstavin nevna vit er. Eitt sjálvljóð kann standa einsamalt. Tað ljóðar sjálvt,
sum til dømis e ella i. Men eitt hjáljóð má, fyri at kunna verða sagt, standa
hjá einum sjálvljóði: b (be), p (pe). Í føroyska bókstavaraðnum eru sjálvljóðini
a, á, e, i, í, o, ó, u, ú, y, ý, æ og ø. Hjáljóðini eru b, d, ð, f, g, h, j, k,
l, m, p, r, s, t og v. Tvíljóðini eru: ei, ey, oy.  

Sjálvljóðini eru 13: a, á, e, i, í, o, ó, u, ú, y, ý, æ og ø. Sjálvljóð kalla
vit tey øll, men í roynd og veru eru hesi 7 í longum stavilsi tvíljóð a/æ [ɛa],
á [ɔa], í/ý [ʊi], ó [ɔu/ɛu/œu], ú [ʉu].

Grundirnar, at vit seta tekin í ein tekst, kunnu vera fleiri, men tann
eyðsýndasta er tann, at tekin býta tekstin sundur í heildir, ið hanga saman á
ein ella annan hátt. Vit hava soleiðis lættari við at lesa tað, ið skrivað er .
Teknini, sum vit vanliga nýta, eru t.d. kolon, komma, punktum, semikolon,
rópitekin, gásareygu, spurnartekin, osfr. Hesi tekin seta vit ymsastaðni í
tekstin eftir føstum reglum, sum á ein ella annan hátt skulu ímynda tað talaða
málið, sum er eyðkent til dømis við rútmu, støðgum og ferð. Tey ymisku teknini
kunnu ávirka heildarmyndina av einum teksti á ymsan hátt. Eru til dømis nógv
gásareygu í einum broti, varnast lesarin rættuliga skjótt, at tað snýr seg um
talu, har ein, tveir ella fleiri persónar tosa, til dømis Gud segði "Verði ljós"
og tað varð ljós. Festa vit okkum í staðin við, at nógv prikkar, rópitekn ella
tankastrikur verða nýtt, kann tað vera, tí skrivarin er í øðini og vil gera vart
við tað. Reglurnar fyri tey ymisku teknini eru ymiskar. Tekin, sum verða sett
eftir føstum reglum, eru til dømis spurnartekin ella komma, her er eingin
slingur í valsinum, hvar teknini skulu standa.

Grikska orðið "syntax" merkir upprunaliga samanseting. Í mállæruni verður tað
nýtt um, hvussu orð verða sett saman, tá ið vit nýta málið. Hetta verður gjørt
eftir heilt ávísum reglum, og setningsskipan er læran um hesar reglurnar . Tá ið
vit seta saman orð, gera vit orðingar. Orðið "orðingar" fevnir um alt, ið kemur
fram, tá ið vit málbera okkum. Hesar orðingar kunnu hava sera ymiskt snið. Tær
kunnu til dømis vera ymiskar til longdar. Summar eru bara eitt orð, aðrar eru
settar saman av mongum orðum. Støðan, vit eru í, tá ið okkurt verður sagt,
ávirkar nógv sniðið í orðingini. Tað hevur til dømis stóran týdning, hvønn vit
venda okkum til. Ætlanin við tí, vit siga, kann eisini vera so ymisk. Tær longu
orðingarnar leggja vanliga dentin á at siga frá, bera okkurt víðari ella lýsa
okkurt. Orðingar, sum bara eru eitt orð ella nøkur fá orð, siga ofta frá kenslum
og eru ofta boð til onkran.

Á føroyskum hevur verið vanligt at býta orðini í 10 flokkar, sum eru: sagnorð,
lýsingarorð, hjáorð, miðalvarpingar, navnorð, fornøvn, fyrisetningar, kenniorð,
talorð og sambindingarorð.

Navnorð er felagsheiti fyri ein bólk av orðum, ið lýsa nøvn á ítøkiligum lutum
(td. stólur, bilur, genta, drongur), fyribrigdum (vestfall, eystfall, mysing,
mánalýsi) og hugtøkum (sorg, gleði, longsul) umframt sernøvn (Petur, Sólvá,
Enniberg, Sørvágur). Navnorð bendast í tølum - eintali og fleirtali. Tá ið talan
bara er um ein ella eitt, stendur navnorðið í eintali, til dømis stólur, skúli;
talva, bust; oyra, stykki, men tá ið talan er um fleiri, stendur navnorðið í
fleirtali, til dømis stólar, skúlar; talvur, bustir; oyru, stykki. Navnorð verða
eisini bend í føllum. Tey eru hvørfall, hvønnfall, hvørjumfall og hvørsfall.
Navnorð eru annaðhvørt óbundin ella bundin. Óbundin eru navnorð, tá ið talan
ikki er um nakran ávísan, men um einhvønn, til dømis ein genta, ein drongur ella
eitt barn. Bundin eru navnorð, tá ið talan er um okkurt ávíst, til dømis gentan,
drongurin ella barnið. Navnorð bendast efir tveimum høvuðsbendingum - teirri
sterku bendingini og teirri veiku bendingini. Sterkt bend navnorð enda við
hjáljóði í hvørsfalli eintali. Veikt bend navnorð enda við sjálvljóði í øllum
føllum í eintali.

Lýsingarorð bendast í stórum dráttum á sama hátt sum vit kenna úr nútíðarmáli,
og her eins og í øðrum bendingum verður skilt millum /i/ og /u/ í endingum á
sama hátt sum í V. U. Hammershaimbs rættskriving. Ein gongd sum sæst í
bendingini av føroyskum lýsingarorðum, er samjavnaður millum orð við a og æ í
stovninum. Í Hammershaimb síggja vit at hesin samjavnaður er farin fram,
soleiðis at ikki bara a, men eisini æ kann broytast til ø ella o í bendingini.
Vænur eitur í kvennkyni von fyri eldri væn. Slættur eitur í hvørjumfalli sløttum
(skrivað slettum) fyri eldri slættum, og rættur, ræddur og slættur eitur í
kvennkyni røtt (skrivað ret), rødd (skrivað ræd) og sløtt (skrivað slæt, slet)
fyri eldri rætt, rædd og slætt. Ein onnur broyting er hon at lýsingarorð við -in
(til dømis heiðin ella búgvin), sum í eldri máli høvdu sama form í hvønn- og
hvørfalli eint. í kallkyli, hava í nútíðarmáli -an í hvønnfalli (heidnan,
búnan), hetta í analogi við onnur lýsingarorð.

Vit siga tí til dømis tolið hevur Ð, tí tað eitur tolin í bæði kvennkyni og
kallkyni.  

Á føroyskum er heitið fyri hesi orð fornavn, og á útlendskum eita hesi orðini
ofta pronomen. Orðið er sett saman av forskoytinum "pro", sum merkir í staðin
fyri og "nomen", sum merkir navnorð. Tað eyðkenda fyri hesi orð er, at tey hava
onga merking í sær sjálvum, men fáa ávíst innihald trytað av tí høpi, tey verða
nýtt í. Summir málfrøðingar hava ta áskoðan, at eitt fornavn hevur ein tóman
karm, sum verður fyltur av nýggjum í sínum umhvørvi, hvørja ferð tað verður
borið fram annaðhvørt í talu ella skrift. Onnur eyðkenni eru, at summi av hesum
orðum verða bend bæði í falli, tali og kyni, til dømis hon, hann ella tað, meðan
onnur verða bert bend í falli og tali, til dømis eg, meg og vit, og uppaftur
onnur als ikki bendast, til dømis sum ella ið. Fornøvnini verða vanliga býtt í
tveir flokkar. Summi fornøvn hava navnorðsvirði, meðan summi hava bæði
navnorðsvirði og lýsingaorðsvirði, t.e. at hesi orð kunnu hava sama leiklut sum
ávikavist lýsingaorð og navnorð.

Tað er óivað greitt, hvat hann, tey, hin ella teir merkja, tá ið vit nýta hesi
orðini í einum føstum sambandi. "Hann" vísir t.d. til Peter, "tey" vísir aftir
til Gúðruna og Peter, "hin" vísir aftur til Per og Pál. Um orðið "hann" hevði
staðið einsamalt, so høvdu vit ikki heilt víst kunnað gjørt av, hvat hetta orð
sipaði til. Vit høvdu havt varhugan av, at tað mundi snúð seg um eitthvørt fólk,
lut ella hugtak í kallkyni, men heldur ikki meira. Leikluturin hjá hesum orðum
er at umboða onnur orð, til dømis navnorð. Á henda hátt er ikki neyðugt hjá
okkum at taka navnorðini upp í saman, men vit kunnu lata hesi orðini umboða tey
í staðin.

Talorð nýta vit t.d., tá ið vit telja, og tá ið vit greiða frá, hvussu nógv ið
er til av onkrum, hvussu ávísur teinur er, hvussu nógv klokkan er, og hvussu
nógv okkurt vigar. Vit skifta talorðini sundur í tríggjar partar: Tey talorð,
sum vísa okkum, hvussu stór nøgdin er, verður nevnd grundtøl (kardinaltøl) . Hin
bólkurin tilskilar, í hvørjum rað eitthvørt hendir, og tí verða tey nevnd raðtøl
(ordinaltøl). Hesi bæði sløgini av tølum kunnu annaðhvørt skrivast við bókstavum
ella við tølum, men fyri at skyna ímillum grundtøl og raðtøl er siður at seta
eitt punktum eftir raðtølini, til dømis: "Í 19. øld". Eitt triðja býti av
tølunum eru skriftistølini (distributiv tøl) sum eru "einir", "tvinnir" og
"trinnir", tey verða bend sum lýsingarorð.

Sagnorð fáa nógvar ymiskar endingar og kunnu broyta snið á ymsan hátt. Til dømis
kann sagnorðið "at eta" koma fyri í øðrum sniðum - "etur", "át" ella "ótu".
Samsvarandi hava vit orðið "syngja", sum bæði kemur fyri í forminum "sang" og
"sungið". Hvørt nýtt orðasnið, sum vit síggja, nevna vit ein bendingarform.
Summir av hesum bendingarformunum kunnu einsamallir verða umsagnarliðir í einum
setningi. Aðrir formar mugu hava onnur sagnorð aftur at sær til tess at vera
umsagnarliður - "Peter etur" ella "Peter át" eru rættir setningar á føroyskum.
"Peter eta" ella "Peter etið" eru ikki rættir setningar.

Adverbium merkir "tað, sum er lagt aftur at verbinum", sum í mongum mállærum nú
á døgum verður mett sum hornasteinurin í einum setningi. Adverbium er sum so
mangt annað av latínskum uppruna. Hetta heitið er vorðið til okkara "hjáorð".
Hesin orðaflokkurin fevnir um orð, sum á ein ella annan hátt greiðari lýsa ta
merking, sum eitt sagnorð hevur. Vit kunnu t.d. spyrja "Hvar er hon?". Og svara
"hon er har". Ella vit kunnu spyrja "nær fer hann?". Og svara "hann fer nú". Vit
kunnu spyrja "Hvussu livir barnið?". Og svara "barnið livir væl". Hesi orðini:
væl, nú, har, eru hjáorð. Hjáorð eru smáorð, ið sett verða hjá sagnorðum. Men
hjáorðini hava eisini eina rúmari merking enn bert at vera knýtt at einum
sagnorði. Tey kunnu saktans verða knýtt at einum lýsingarorði (tann sera ídni
næmingurin kom tíðliga), einum øðrum hjáorði (tann sera ídni næmingurin kom ov
tíðliga), einum navnorði (bara næmingar møttu upp) ella einum talorði (bert ein
næmingur kom nóg tíðliga). Summi hjáorð bendast, men bara í stigum. Merkingin,
sum hjáorðini hava, er fjøltáttað. Teirra uppgáva er at lýsa eitt einstakt orð,
sum oftast er umsøgnin, men kunnu tey eisini lita allan setningin.

Vit býta hjáorðini í 6 bólkar - lýsingarhjáorð, kunningarhjáorð, munarhjáorð,
spurnarhjáorð, tíðarhjáorð og staðarhjáorð. Tíðarhjáorð siga okkurt um tíðina og
svara spurninginum nær. Tey eru til dømis síðan, tíðliga, altíð, nakrantíð.
Staðarhjáorð siga okkurt um stað ella støð og svara spurningum, ið byrja við
hvar: hvaðani, hvaðan. Tey verða vanliga skift sundur í 3 bólkar. Orð, ið lýsa
rørslu frá ávísum staði (eg fari hiðani). Orð, ið lýsa rørslu móti ávísum staði
(Per kemur higar). Og orð, ið lýsa staðið, har okkurt er ella hendir (hon er
her). Spurnarhjáorð verða nýtt, tá ið spurt verður um eitthvørt. Tey eru til
dømis nær, hví, hvaðan, hvussu. Munarhjáorð verða nýtt, tá ið mett verður um mun
á onkrum, og tá ið sagt verður frá, hvussu okkurt hendir í mun til annað. Tey
eru til dømis óbeinleiðis, ókeypis, bráðfeingis, ovurhonds, øðrvísi. Mong orð,
ið enda við "andi", eru munarhjáorð, til dømis skínandi ella líðandi.
Kunningarhjáorð nýta vit mest, tá ið vit kunna um eina støðutakan, tá ið vit
annaðhvørt játta ella nokta. Tey eru til dømis tíverri, ivaleyst, álvaratos,
tíbetur. Lýsingarhjáorð eru hjáorð, ið eru myndað úr lýsingarorðum. Nøkur
lýsingarhjáorð eru skjótt, beint, hart, lítið, heilt.

Fyriseting er tað føroyska heitið fyri tað latínska orðið "preposisjón", sum
merkir "tað at seta frammanfyri". Fyrisetingar eru óivað eitt tað torførasta
kapitlið, tá ið tað snýr seg um at læra fremmant mál. Men hetta er einki
føroyskt fyribrigdi. Fyrisetingar standa vanliga á føroyskum framman fyri tað
orð, tey stýra, til dømis av einihvørjari orsøk, men gjørt kann verða vart við,
at nakrar fyrisetingar kunnu standa aftan fyri tað orð, sum tær stýra, til dømis
húsanna millum, hansara vegna, tí føroyska málinum viðvíkjandi. Í serligum føri
ber til at skilja fyriseting og stýring hvørja frá aðrari, soleiðis at stýringin
stendur fremst í setninginum, meðan fyrisetingin endar á seinasta plássi, til
dømis "Honum fór hon ikki í býin við". Hetta fyribrigdi sæst serliga í
afturbeindum eykasetningum. Vit siga, at ein fyriseting stýrir einum orði, ið
oftast er eitt kenniorð, navnorð, persónsfornavn ella lýsingarorð, men kann
eisini vera ein navnháttur ella eykasetningur, ið hava navnorðsvirði. Hesa
eindina fyriseting, hon við einum setningi/orði stýrir, kalla vit
fyrisetingarlið. Hon er, sum sæst, sett saman av eini fyriseting og eini
stýring. Hetta merkir, at tá ið tað snýr seg um kenniorð, navnorð, v.f., skulu
hesi orð standa í einum ella øðrum falli.

Tey verða brúkt sum í enskum, men tó taka fyrisetingarnir haraftrat ávíst fall
til sín, og tann stýringin, ið er knýtt at fyrisetingini fær ta fallending, ið
verður kravd av fyrisetingarorðinum. Dømi:

Á er fyrisetingarorðið (ella fyrisetingin) og borðinum er stýringin. Á stýrir í
hesum føri hvørjumfalli, tí talan er um veran á sama staði.

Sambindingarorð knýta orð, heildir, liðir og setningar í málinum saman á ein
ella annan hátt. Konjunksjón er sett saman av tveimum orðum, einum forskoyti
"con", ið merkir tað sama sum okkara "sam"/"saman", og navnorðinum "iuncio", sum
merkir tilknýti/samband. Føroyskt hevur tvey sløg av sambindingarorðum : tey
javnskipandi- og undirskipandi sambindingarorðini. Javnskipandi sambindingarorð
binda saman heildir, orð ella setningar, ið hava sama virði. Til dømis
annaðhvørt, hvørki, men, ella, bæði. Tey kunnu knýta tveir liðir saman til eina
heild, í hesum føri verður serliga hugsað um tað vanligasta sambindingarorðið,
ið hevur henda eginleika: "og". Tveir setningar ella fleiri kunnu saktans vera
knýttir hvør at øðrum, tó at teir ikki kunnu javnmetast málsliga. Tað vísir seg,
at bert ein teirra hevur høvuðslutin, t.e. høvuðsetningurin, um ein ella fleiri
setningar verða knýttir at honum. Eru fleiri setningar, kann hetta greidligast
berast saman við eina kinverska eskju, har hvør setningur lagar seg eftir øðrum.
Orsøkin til hetta fyribrigdi eru tey undirskipandi sambindingarorðini. Tey eru
sera ymisk, og tí er neyðigt at bólka tey. Annar bólkurin ger, at
eykasetningarnir eru navnorðskendir, hin byrjar hjáorðskendar eykasetningar.

Interjeksjón er sum so mangt annað tikið úr latínskum, og merkir "at seta okkurt
innímillum". Vit hava einki gott orð fyri hesum fyribrigdinum, men vanligt er tó
at týða heitið "miðalvarping". Grundmerkingin er, at hesi orð verða sett inn
millum orð ella setningar, men við tí stóra muni samanborið við onnur orð, at
tey ikki verða greinað sum aðrir liðir. Tískil stendur hesin orðaflokkurin í
eini serstøðu. Millum málfrøðingar hevur verið kjakast, um miðalvarpingar
veruliga eru orð. Teirra áskoðan er, at tey heldur eru eyðkenni fyri kenslurnar
til dømis "pínslu", "vaml" osfr., sum liggja aftanfyri. Tey hava ikki nakra
serliga merking eins og orðini í hinum orðaflokkunum. Men tó halda fleiri
málfrøðingar, at av tí at tey verða framborin sum onnur føroysk orð, og av tí at
tað eru avleiðslur í føroysku, til dømis "at sirra", "ein sitta", "at kísta", er
tað rættast, at koyra tey í ein bólk fyri seg. Eisini orðini "ja", "jú" og
"nei", sum verða nýtt, tá ið játtað ella noktað verður, finna vit í hesum
flokkinum, tí teirra líkskapur er stórur við hesi orð, hvørs eyðkenni eru, at
tey hvørki bendast ella standa sum liður í nøkrum setningi. Aðrar fastar
vendingar, sum ofta standa uttan setningar, til dømis "hott kvøld", "far væl" og
"vælkomin", verða vanliga koyrdar í sama leyp.

Orðatilfeingið í okkara máli er komið ymsastaðni frá og til ymsar tíðir. Stórur
partur er arvaður frá okkara ættfedrum, tað eru ikki innflutt orð, men orð, sum
hava verið nýtt her á landi so leingi, sum hetta málið hevur verið okkum
kunnugt, og tað merkir í eini túsund ár. Hetta er eina mest galdandi fyri tey
mest nýttu orðini í málinum, orð, sum eru hvørjum menniskja kunnug, og sum hvørt
menniskja nýir, orð sum til dømis "móðir" og "faðir", "vatn" og "jørð", "sita"
og "liggja", "lítil" og "stór", "niður" og "opp", "ja" og "nei". Hesi arvorð
eru, ið hvussu er, felags fyri øll tey germansku málini, hóast týdningur og snið
broytast eitt sindur frá máli til máls. Øll hesi ár, hesi mál hava verið í
nýtslu, er orðatilfeingið vorðið ríkari og ríkari, eisini tí at tað hevur tikið
orð úr øðrum málum. Hesi orð kalla vit tøkuorð.

Ofta eru tøkuorð gomul í okkara máli, tey kunnu hava lagað seg eftir føroyskari
bending og ljóðliga og á annan hátt hava lagað seg, so at ilt er at gita
fremmanda upphavið. Hetta fyribrigdi at taka orð inn í málið byrjaði longu fyri
søguliga tíð her hjá okkum, so skjótt sum Norðurlond fingu samband við restina
av Norðurevropa. Ofta komu nýggj orð saman við vørum, sum fólk úr Norðurlondum
førdu heim við sær, navnið fylgdi við vøruni. Seinni komu nýggjar hugsanir,
nýggj trúgv inn á Norðurevropa uttaneftir og við teimum orð at nevna alt hetta
nýggja og greiða frá tí. Her eru nøkur dømi um gomul tøkuorð úr ymsum málum -
"hundur", "ketta" og "køkur" úr latíni, "soppur", "ríki" og "blak" úr keltiskum,
"prestur" og "kirkja" úr grikskum um enskt. Og eitt sindur seinni "arbeiði",
"bakari" og "handil" úr týskum. "Dekk" og "ruff" úr hollendskum, "marsjur" úr
fronskum, "banki", "eitt kolli" og "stivli" úr italskum. Tøkuorð eru eisini til
dømis gomul orð, ið ikki hava verið nýtt leingi, sum í veruleikanum eru útdeyð
út málinum, men sum eru komin inn aftur í seinni tíð úr nýggjum høpi, til dømis
"fløga" fyri CD, "skora" fyri at fáa stig og "bingja" fyri kontainara.

Í okkara øld og serliga tey seinastu tíggjuáraskeiðini hava vit fingið ein
heilan floym av fremmandum orðum inn í mál okkara. Nógv av hesum orðum hava
enntá framvegis fremmanda uppruna-stavsetingarháttin og upprunaframburðin. Roynt
verður at laga tey eftir føroyskum máli. Tískil nevna vit tey fremmandaorð
afturímóti tøkuorðum, men munurin er ikki serliga greiður, til dømis "sona",
"sjorast", "skons". Tað er eina mest úr enskum, vit hava fingið orðini. Og ein
partur av teimum hevur enskt snið, sum uttan hóvasták hevur vunnið sær innvist í
føroyskum, til dømis "hobby", "smart" ella "filmur". Og onnur hava longu fingið
føroyskan stavsetingarhátt, til dømis "veirur", "skeilett" ella "trol". Bæði
fremmandaorð og tøkuorð eru í sera nógvum førum nýggj, av tí at vit í føroyskum
ikki hava arvorð, sum fevna um júst sama fyribrigdið. Men tað er mangan, at fólk
ikki avmarka seg til at nýta fremmandaorð har, sum neyðugt er. Tey royna at
prýða málið við ókendum ella rárum fremmandaorðum, mangan bara at geva sær
sjálvum ein dám av lærdómi. Men vit áttu at havt í huga, at óneyðug fremmandaorð
gera málið tyngri og forða lesarum at fáa fatur í innihaldinum.



https://fo.wikipedia.org/wiki/Frakland

Frakland ella Frankaríki er størsta land í Vesturevropa. Í norðri hevur Frakland
mark við Belgia, Luksemburg, í eystri við Týskland, Sveis og Italia, og í suðri
við Spania og Andorra. Paris er høvuðstaður Fraklands og aðrir stórir býir er
Marseille, Lyon, Nice og Toulouse. Tað var í mai í 2012, at François Hollande
tók við sum franskur forseti.

Í øldir var Frakland kongsveldi. Kongarnir lótu nógvar vakrar borgir byggja, sum
til dømis Chenonceaux við ánna Loire. Alt hetta fekk bráðan enda í
kollveltingini í 1789. Kongsveldið varð tikið av, og Ludvík 16. kongur og Maria
Antoinette drotning vórðu hálshøgd alment. Í 1792 varð Frakland lýst tjóðveldi.

Franska Kollveltingin var ein fullkomilig uppgerð við feudalu
samfelagsskipanina. Síðan 1740 hevði Frakland verið í trimum stórum kríggjum og
var avmergjað, og nú, ið grøðin sveik, ruku matvøruprísirnir upp. Kongur hevði
einaveldi, og bannað var at finnast at stýrinum. Aðalin, ið enn stýrdi sum
skattafrælsir feudalharrar, kroysti enn hægri avgjøld úr fátæku og alsamt
ónøgdaru bóndunum, ið oman á alt guldu meginpartin av landsskattinum. Eisini
miðalstætturin var ónøgdur. Ímillum teirra, sum tóku undir við kollveltingini,
vóru keypmenn, arbeiðarar, hermenn og bøndur. Øll vóru tey samd um, at
valdsharrarnir vóru farnir illa við teimum. Vaktur av upplýsingarheimspekini
kravdi hann rætt og vald í samfelagnum. Í 1789 stevndi Ludvík 16. kongur
stættatinginum saman fyri fyrstu ferð í 150 ár at greiða búskaparstøðuna í
landinum. Í stættatinginum var prestastætturin hægst, so aðalstætturin og lægst
triðistætturin, har øll hini vóru. Triðistætturin kravdi stættatingið tikið av
og tjóðarting sett í staðin. Tá ið kongur og hinir báðir stættirnir noktaðu fyri
hesum, kunngjørdi triðistættur, at hann var tjóðarting Fraklands. Stór
mannamúgva herjaði á fangahúsið í París, Bastilluna, 14. juli, ið síðan hevur
verið tjóðardagur Fraklands. Tjóðartingið gjørdi í skjótari vending nógvar
broytingar, ið tóku av feudalskipanina. M.a. viðgitnu yvirlýsingina um
mannarættindi og fólkaræðiliga grundlóg, sum var grundað á javnað, frælsi og
brøðralag.

So hvørt sum teir víðgongdu kollveltingarmenninir fingu meiri vald, vórðu alt
fleiri og fleiri fólk avrættað í falløksini. Tað galt eisini tey, sum høvdu
staðið á odda fyri kollveltingini. Víðgongda kvinnurættindastríðskonan Maria
Olymp de Gouges, varð avrættað í 1793. Tveir kendir kollveltingarmenn,
løgfrøðingurin Georges Jacques Danton og ritstjórin Jacques René Hébert, vórðu
avrættaðir eftir boðum frá hægsta kollveltingarmanninum, Maximilien Robespierre,
sum sjálvur fekk somu lagnu í 1794. Falløksin, sum læknin J.I. Guillotin gjørdi,
gjørdist ímyndin um fronsku kollveltingini. Hon stóð á tí, sum nú er Place de la
Concorde í miðbýnum í París. Undir ræðslustýrinum vóru avrættingarnar ein blóðig
sjón, sum dró stóra áskoðarafjøld. Hvassa blaðið á falløksini gjørdi, at tann
deyðadømdi varð skjótt og menniskjaliga avrættaður. Blaðið fell niður á hálsin á
tí deyðadømda, tá ið bøðilin slepti tognum. Høvd og kroppur á tí avrættaða vórðu
borin burtur í kurvum og grivin í ómerktum hópgrøvum.

Áðrenn kristna kirkjan fór at umsita hjúnabandið, vóru parløg og hjúnabond
millum tvey av sama kyndi ikki óvanlig; hjúnabond millum fólk av sama kyndi vóru
vanlig í gamla Fraklandi. Í miðøldini í Fraklandi kundu menn lógliga undirskriva
ein almennan “affrérement” sáttmála sína millum . Hesin sáttmáli kravdi, at teir
livdu saman og deildu ”un pain, un vin, et une bourse” (eitt breyð, eitt vín og
eina pengamappu). Hesin sáttmáli verður mettur at vera eitt tað fyrsta dømið um
eitt alment góðkent skrásett parlag. Í 1791 verður Frakland fyrsta landið í
heimin, sum aftur ger samkyndleika lógligan.

Í sínum valstríði lovaði sosialistiski forsetin François Hollande at fáa lógina
samtykta um hjúnabond, og tað lyfti er uppfylt í 2013; fronsk samkynd kunnu
giftast frá 2013 . Sambært nýggjum hagtølum eru samkynd 6,5 prosent av
veljaraskaranum í Fraklandi.

Fronsk mentan, t.d. franskur matur og klædnamóti, hevur havt ávirkan um allan
heim. Frakland er framkomið og ríkt ídnaðarland, hevur stóran leiklut í altjóða
viðurskiftum og var eitt av teimun 6 londum, ið tóku stig til at stovna ES.
Seinastu fimti árini er landið vorðið størsta landbúnaðarland í Evropa.
Høvuðsgrøðin er hveiti, sukurrøtur, sólblómufræ, súrepli og vínber.

Fraklendingar kunnu erpa sær av at eiga heimsins skjótasta tok, TGV-tokið, sum
kann koyra 515 km/h.

Paris, ið er báðumegin Seineá, er høvuðsstaður Fraklands og mentanarligur og
polotiskur miðdepil í landinum. Hann er ein tann býurin í heiminum, har flest
ferðafólk koma, t.d. at síggja Eiffeltornið, Louvre-savnið og Notre
Dame-kirkjuna. Har eru eisini mong onnur kend søvn og stórir handlar og fínar
matstovur. Á hvørjum vári sýna gitnastu mótaskaparar í heiminum fram nýggjastu
klæði síni.

Til samans búgva 66 milliónir fólk í Fraklandi. Av fraklendingunum, ið hoyra til
eina kirkju, hoyra teir flestu til katólsku kirkjuna. 2 prosent hoyra til
protestantisku kirkjuna. Frakland er tað landið í Evropa, har tað búgva flest
jødar í 2015, nevniliga 700.000.

Frakland er størsta landið í Vesturevropa. Norðureftir og eystureftir hevur
Frakland langt mark ímóti bæði Belgia, Týsklandi, Italia, Sveis og Luksemburg.
Andorra, Spania og Miðjarðarhav eru sunnanfyri, og vestanfyri er markið
Ermarsund og Atlantshav.

Í landinum eru víðar, grønar fløtur og litfargir smáir og stórir býir og bygdir
um alt landið. Tær vøkru, nógvu borgirnar minna um ta spennandi og longu søguna.
Í Norðurfraklandi er veðurlagið bæði vátligt og kaldligt. Syðri, fram við
Miðjarðarhavi, er heitari og nógv turrari. Um summarið kemur hitin í
Suðurfraklandi ofta upp um 25 °C (77 °F). Í býunum skugga trøini fyri sólini, og
gosvøtn køla luftina. Høgar brekkur eru fram við strondini, og í dølunum eru
umstøðurnar góðar til landbúnað. Inni í landinum er nógv fjallalendi,
Miðfjøllini, har útkólnað gosfjøll síggjast har og her. Eystanfyri eru Alpurnar
við hægsta fjallinum í Evropa, Mont Blanc, og á markinum ímóti Spania eru
Pyrineafjøll.

Frakland eigur eisini Miðjarðarhavsoynna Korsika umframt nakrar oyggjar í
Kyrrahavi og í Karibia.

Høvuðsvinnuvegurin i Fraklandi er landbúnaður. Í norðara og vestara parti av
fronsku fløtuni velta teir mest hveiti og sukurrøtun. Neytum hava teir nógv av,
og fronsku neytini bera orð fyri at vera góð. Nógv av mjólkini verður gjørt til
ost, og nógvastaðni er tann franski osturin væl umtóktur. Garðarnir eru nú
oftast ikki størri enn so, at maður og kona við børnum fáa gjørt tað sum er at
gera. Á franska hálendinum og upp móti Pyrenearljøllunum hava teir stór fylgir
av seyði og nakað av geitum eisini. Summastaðni í Fraklandi, t. d. rundan um
Bordeaux og í landspartinum Champagne eru stórar fløtur avplantaðar við víni.
Tað lýggja veðurlagið og tann góði sólargangurin ger, at vinviðjurnar trívast
væl, og einki annað land í verðini framleiðir so nógv vín sum Frakland. Teir
flyta vín út í stórum. men nógv verður eisini drukkið í landinum, tí teir brúka
tað aftur við mati. Í Normandinum ber ikki til at dyrka vin, tí veturin er ov
kaldur, men so hava teir stórar súreplagarðar i staðin fyri. Í Rhonedalinum er
fult av morberjatrøum á gørðunum, og fólk ala upp nøgd av silkiormum. Suðuri við
Miðjarðarhavið dyrka teir nakað av risi og suðurí móti Pyreneunum mais.

Í eystara parti av Fraklandi er bæði nógv kol og nógv jam, mesta jarnið er
vestan fyri Vogesurnar og mesta kolið eystur móti belgiska markinum. Teir stoyta
so nógv jarn í Fraklandi, at teir mugu flyta hópin av koli inn úr Týsklandi og
Belgia. I teimum stóru verksmiðjunum gera teir m. a. bilar, maskinur, brúgvar,
vápn og ymisk amboð. Harafturat flyta teir eisini út ein hóp av jarnbjálkum og
skinnarum. Stálskípum smíða teir eisini nógv av. Tó at tað eru nógvar
ídnaðarvirkir í Fraklandi, so er ikki so stórt svarðloysi rundan um tey sum í
Bretlandi. Summastaðni í Alpunum eru tjúkkar fláir av einum leirslagi, sum teir
kalla bauxit; úr hesum gera teir aluminium, og verður tað gjørt við elmegi.
Einamest eru fraklendingar gitnir fyri klædnavarur sínar. Teir hava gløgt eyga
fyri vakurleika, og sum mótakongamir i París skipa fyri, fara konufólkini um tað
mesta av Evropa at ganga klødd. Nógv av tilfarinum er silki, og tó at væl av
silki verður framleitt í Fraklandi, so flyta teir nógv inn eisini, og tað mesta
av lf er kunstsilkí. Umframt konufólkatoy flyta teir eisini út nógv luktilsi,
sum verður gjørt úr blómum.

Fiskiveiðan í Fraklandi er hópin stór. Flestu fiskiførini eru úr Bretagne og
Normandinum. Summi skipini eru heilt stór, og teir royna bæði undir Grønlandi,
Íslandi og Nýfundlandi í Kanada.



https://fo.wikipedia.org/wiki/St%C3%B3ra_Bretland

Stóra Bretland ella Hitt Sameinda Kongsríki Bretlands og Norðurírlands (enskt:
United Kingdom of Great Britain and Northern Ireland, United Kingdom ella Great
Britain) evnir um tey fýra londini Ongland, Wales, Skotland og Norðurírland.
Hóast Bretland ikki er so stórt land, hevur tað havt ógvuliga stóra ávirkan á
allan heimin. Einaferð var tað ovurstórt heimsveldi, og tí er enskt eitt
heimsmál. Høvuðsstaður er London og høvuðsmálið er enskt. Í Stóra Bretlandi
búgva umleið 63,3 milliónir fólk (2013) á einum øki, ið er 242.910 km² til
støddar.

Stóra Bretland er í søguligum høpi eitt av heimsins størstu og mætastu londum.
Bretska kongaríkið fevndi eitt skiftið um meira enn ein fjórðapart av heiminum,
og seinast í 19. øld hevði ríkið lagt seg á odda á fleiri økjum, til dømis innan
ídnað, sjóvegis flutning og altjóða handil. Í seinastu øld førdi afturgongd á
ídnaðarøkinum til, at kappingarførið innan bretsku handilsvinnuna versnaði,
samstundis sum sosialir trupulleikar fóru at gera vart við seg. Seinastu árini
hevur aftur gingið framá. Við aldarmótið er Stóra Bretland í ferð við at
staðfesta seg sum ein av týdningarmiklastu tjóðunum í Evropa við stórari ávirkan
á politiska, handilsliga, búskaparliga og mentanarliga økinum, og London er ein
av týdningarmestu miðdeplum í heiminum.

Írar vildu ikki vita av enska yvirvaldinum, og í 1922 vóru teir komnir so langt
í frælsisstríði sinum, at stórar partur av Írlandi fekk sjálvstýri í Bretska
Heimsveldinum. Í 1949 gjørdist Írland óheft lýðveldi.

Síðan 1950-árini er Bretland vorðið alt meiri fjølmentað samfelag. Mong fólk úr
gomlu bretsku hjálondunum í Karibia, Afrika og India hava búsett seg í Bretlandi
og ríkað bretskt andslív við fremmandu mentanum sínum.

Bretar eru ítróttahugað fólk. Um veturin spæla teir fótbólt og rugby, og krikket
og golf um summarið. Bæði rugby, krikket og golf - ítróttargreinir, sum nú verða
spældar um allan heimin - tóku seg upp í Bretlandi, og fótbóltsspælið spratt úr
spølum, spæld vórðu á enskum dreingjaskúlum.

Bretska stjórnin situr í London í Onglandi; men tað eru sterkar frælsisrørslur
bæði í Skotlandi, Wales og Norðurírlandi. Norðurírar hava sítt egna ting, og tað
fáa skotar og valisar um stutta tíð. Tjóðskapareyðkennini í hesum londum verða
goymd í sermerktum handverki og siðum. Til dømis eru enn mangir skotar, sum
serligar hátíðardagar lata seg í puntuta skjúrt sítt.

Trý viðurskifti eyðkenna serliga bretskan uttanríkispolitikk. Tey eru tætta
sambandið við USA, tilknýtið til tey mongu londini, sum eru við í Bretska
Samveldinum (The Commonwealth) og sambandið við Evropa, serliga við Evropeiska
Samveldið. Eftir valið í 2001 fór Robin Cook frá sum uttanríkisráðharri, og Jack
Straw, sum tók við starvinum, gjørdi beinanvegin vart við, at góða sambandið við
bæði USA og ES skuldi varðveitast. Bretsku myndugleikarnir eru greiðir yvir, at
globaliseringin og teir ágóðar og vansar, hon hevur við sær, á mangan hátt ikki
akta vanlig landamørk. Tá ið tað ræður um umhvørvisspurningar,
narkotikatrupulleikar og størri samskipaðan kriminalitet, er fragasta loysnin
ofta at loysa trupulleikarnar í ymiskum altjóða felagsskapum.
Yvirgangsatsóknirnar 11. september 2001 hava tó havt við sær, at meginparturin
av bretska uttanríkispolitikkinum seinastu tvey árini hevur staðið í skugganum
av hesari hending og bardaganum ímoti altjóða yvirgangi, har Bretland hevur
verið hollasti stuðulin hjá USA.

Føroyar og Stóra Bretland eru grannatjóðir og hava í mong ár samstarvað væl. Í
søguligum høpi hevur leingi verið samstarvað landanna millum á fiskivinnuøkinum,
men seinastu tíðina er samstarv eisini fingið í lag til dømis í oljuvinnu,
útbúgving, ferðing og mentan. Seinastu árini, hava ávísar broytingar eisini havt
við sær, at møguleikarnir fyri meira samstarvi eru mentir. Í Stóra Bretlandi er
ein av stóru broytingunum til frama fyri meira politiskum samstarvi helst, at
skotska heimastýrið varð stovnsett; men eisini oljuleitingarvirksemið á
føroyskum havleiðum, øktir útbúgvingarmøguleikar og betri ferðasamband til
grannan fyri sunnan munnu vera atvoldin til, at føroyska-bretska samstarvið er
ment.

Samkynd í Stóra Bretlandi kunnu skráseta seg í parlagi, men tey verða ikki
viðurkend sum hjún; í 2005 varð lógarbroytingin um skrásett parlag samtykt í
Bretlandi. Í 1988 setti konservativa stjórnin við Thatcher á odda í verk Section
28. Section 28 var ein reglugerð, sum bannaði lokalum myndugleikum at kunna um
samkyndleika, eins og sýna viðurkenning mótvegis samkyndleika . Í 2003 varð
Section 28 reglugerðin strikað sambært kongaligari staðfesting. Fram til 2001
hevði Stóra Bretland eisini ein høgan kynsligan lógaldur fyri samkynd. Hann var
21 ár fram til 1994, meðan hann var 16 fyri hinar íbúgvarnar. Í 1994 varð
kynsligi lógaldurin fyri samkyndar menn settur niður, men var millum 1994-2001
tvey ár hægri enn fyri helmingin av bretsku íbúgvunum. Í 2005 kundu samkyndir
bretar frøðast um, at teir kundu ganga saman í skrásett parlag, og 17. juli í
2013 varð eitt lógaruppskot samtykt, sum loyvir samkyndum bretum og walisarum at
giftast tann frá 29. mars 2014. Talan er tó bert um borgarligar vígslur.

Leys av meginlandinum, í útnyrðingspartinum í Evropa, eru Stóra Bretland. Í
Sameinda Kongsríkinum eru Skotland, Ongland, Wales, Norðurírland umframt oyggjar
og oyggjalond fyri sunnan, vestan og norðan.

Í Bretlandi tóku fyrst landbúnaðarkollveltingin og síðan ídnaðarkollveltingin
seg upp í 18. øld og breiddi seg so um allan heimin. Nú á døgum er
tungídnaðurin, sum áður var álitið, ikki so týdningarmikil longur. Tænastuvinnan
er tann vinnugreinin, ið mennist mest, til dømis banka- og tryggingarvirksemi.
Bretland er sjálvbjargið við olju og gassi, tí landið eigur stórar oljukeldur í
Norðsjónum og á markinum ímillum Hetlands og Føroya.

Tungídnaðurin var einaferð stór og týdningarmikil vinna í Bretlandi, men
soleiðis er ikki longur. Nú er løtt maskintøknilig vøra, sum maskinur, amboð,
bilar og vápn, týdningarmesta útflutningsvøran, og ógvuliga mong fólk starvast í
fíggjar- og tænastuvinnuni. Hesar vinnur hava bøtt um bretska búskapin, ið ikki
hevur verið væl fyri, mest tí at Bretland má flyta inn nógvar matvørur og
rávørur.

Mest eru tað banka- og fíggjarvirksemi, sum hava fingið ferð á aftur bretska
búskapin. Prísstøðið í Stórabretlandi er væl lægri enn í Føroyum.



https://fo.wikipedia.org/wiki/India

Lýðveldið India (hindu; भारत गणराज्य, enskt; Republic of India) er eitt stórt
land í Eysturásia. India hevur mark við seks lond: Í vesturi hevur India mark
við Pakistan, í norðri við Nepal og Fólkalýðveldi Kina, og í eystri við
Bangladesj, Butan og Burma. Tað er heimsins 7. størsta land og hevur 1,2
milliardir íbúgvar. India er størsta fólkaræði í heiminum. Eini 450 milliónir
fólk hava valrætt. Fleiri enn 200 mál verða talað, men høvuðssmálið er hindi,
sum er móðurmál hjá um 40 % av fólkinum. Í India er hindulæran størsti
átrúnaður.

Í 1620 gjørdi Danmark eina handilstøð í Trankebar í útsynningspartinum av India.
Í 1845 seldu teir øki til Bretland.

India hevur eina langa søgu. Tað verður mett, at tað hava búð fólk í India fyri
2 mió. árum síðani. Í 16. øld var India býtt í hinduríki og muslimsk ríki, sum
javnan kríggjaðust sínaámillum. Babur (23. februar 1483 – 5. januar 1531), sum
var turkiskur muslimur og ættaður frá Dengis Kan og Timur Lenk, fekk ræðið í
kongsríkinum Kabul í Afganistan. Babur dámdi ikki í India. Hann skrivaði, at
landið var plágað av hita, dusti og vindi. Hann gjørdi urtagarðar fyri at fríðka
um, har hann búði. Hesir friðsælu garðar, har trø og blómur angaðu, og løkir
tutlaðu, mintu hann um heimlandið Samarkand og muslimska paradísið. Hann var
stórlátaður valdsharri og gjørdi innrás í India, sigraði á sultáninum í Delhi í
1526, og helmaði ikki í, fyrren hann kom eystur at bengalska markinum. Tað, sum
Babur hevði lagt undir seg, varð kallað Mogulríkið, frábrigdi av orðinum mongol,
sum segði frá, hvaðan hann var ættaður. Tá ið Babur doyði í 1530, megnaðu
eftirmenn hansara ikki stýra sum hann. Sonur hansara Humayun (17. mars 1508 – 4.
mars 1556) var ikki mentur at halda saman um ríkið. Ein afganskur høvdingi, Sher
Kan Suri (1486 – 22. mai 1545), tók Agra og Delhi í 1540, og ikki fyrr enn í
1555 tók Humayun býirnar aftur. Sonur hansara Akbar Mikli (15. oktober 1542 –
17. oktober ella 27. oktober 1605) endurreisti Mogulríkið og vaks ríkið í allar
ættir. Akbar vaks ríki sítt vestan úr Gujarat eystur til Bengal og suður eftir
til norðara part í Deccan. Hann læt hinduar hava átrúnað sín í friði og náðum og
vissaði sær soleiðis stuðul frá teimum og fekk eisini bøndurnar í part við sær,
tí at hann lækkaði skattin. Akbar umskipaði landsins stýri, so at høgir
embætismenn kundu hava bæði hernaðarligt og sivilt starv. Teir vóru væl løntir,
men kundu ikki fáa sær fastan bústað.

Mogulherdeildirnar vóru gitnar fyri villskap og dirvi í bardaga. Tá ið Akbar
skuldi venja sínar bestu hermenn, tók hann teir við sær at veiða. Menninir
gjørdu ring uttan um veiðidýrini, og stórmogulurin og aðalsmenn hansara drupu
tey.

Í 1857 gjørdu indiskir hermenn uppreistur, tí at mangir indarar hildu, at
bretska yvirvaldið ætlaði at noyða kristindómin upp á teir. Tá ið vunnið varð á
uppreistrinum, tók bretska stjórnin Eysturindiafelagið av og tók sjálv ræðið í
India. Í 1876 var Viktoria drotning kosin keisarinna í India, og stjórnin
útnevndi ein varakong sum umboðsmann hennara. Indarar fingu eingi týðandi størv
í embætisverkinum og herinum. Í 1885 varð Tjóðartingið í India stovnað;
aðalmálið var at noyða bretar at sleppa indarum framat í umsitingini og
lógarvekinum. Tað varð spírin til sterka mótstøðu ímóti bretska yvirvaldinum.
Nakrir indiskir muslimar styðjaðu Tjóðartingið, men óttin fyri, at hinduar
skuldu fáa ov stórt vald, hevði við sær, at muslimarnir fóru burtur úr aftur.

Seinast í 19. øld sóu mangir indarar, helst limir í ovastu hindu-kastunum, enskt
mál og evropeiska útbúgving sum einastu útvegir at koma sær fram í India. Teir
bygdu sær skúlar og lærdar háskúlar. Tjóðartingið eggjaði hesum al-indiska
úrvalsliði til.

Í øllum indiskum landslutum var høvuðsstøð, har bretskir embætismenn búðu saman
við húskjum sínum. Tey komu ikki í samband við vanliga fólk - ið og livdu sum
bretski yvirstætturin, høvdu mong tænastufólk, hildu gildi, gjørdu útferðir og
spældu polo, sum bretar høvdu lært seg í mogultíðini.

India er tað land í heiminum, sum ger flestar filmar. Um 800 stórfilmar verða
tiknir upp um árið, teir flestu í Mumbai, sum verður eyknevndur "Bollywood". Í
indiskum filmum, ið eru fullir av spenningi og ógvisligum tilburðum frá byrjan
til enda, er nógvur dansur, sangur, romantikkur og vøkur og rík fólk. Indarar
eru ofta í biografi, og filmarnir vara javnan 4-5 tímar.

Mangir indarar eta bara grønmeti og frukt. Eftir trúgv teirra er skeivt at drepa
dýr og eta tey. Flestir hinduar eta ikki neytakjøt, tí at fyri teimum er kúgv
heilagt dýr, og muslimar eta ikki svínakjøt. Maturin er ymiskur um alt landið.
Vanligur indiskur rættur eru nógvir kryddaðir grønmetisrættir, so sum dhal
(flatbønir), dahi (jogurt), rís ella chappatis (flatbreyð) og poppadums. Indarar
lata nógv krydd í matin, til dømis gurkemeiu, killipipar, koriander, kumman og
kardamummur.

Hóast fátækradømið er stórt nógvastaðni, er India av fremstu ídnaðarlondum í
heiminum. Bæði í ídnaðinum og landbúnaðinum eru gjørd stór framstig seinastu 25
árini, og tað hevur eggjað útlendskum fyritøkum at gera íløgur í landinum. I
India er búskaparmenning við tølum, sum annars bara Kina hevur borgað fyri. Í
2011 verður roknað við, at vøksturin í indisku bruttotjóðarúrtøkuni verður 9
pst. Tjúgu ár við samfeldum búskaparvøkstri sæst aftur í menningini - eisini hjá
teimum fátæku. Men ikki allir partar av India njóta ágóðan av
búskaparvøkstrinum. Menningin er ójøvn í ymsu landspørtunum. Og tað er ikki
altíð í teimum landspørtunum við mesta búskaparvøkstrinum, at positiv úrslit
síggjast aftur í heilsustøðuni.

Ein av størstu trupulleikum, sum India leingi hevur drigist við, er at útvega
nóg mikið av mati til fólkið, ið alsamt fjølgast. Nú á døgum er India
sjálvbjargið við mat, tí korn- og rísgrøðin er trífaldað, síðan landið gjørdist
frælst í 1947. Framgongdin stendst lutvíst av "grønu kollveltingini" í
1960-árunum, tá ið stórar nýskipanir vórðu gjørdar í landbúnaðinum. Tá var m.a.
farið at velta kornsløg og ríssløg, sum fruktaðu væl betur.

Stórur vøkstur hevur verið í ídnaðinum, síðan landið gjørdist frælst ríki.
Verksmiðjurnar gera til dømis mat, bilar, flogfør, telduútbúnað og
rúmdarrakettir. Evnafrøðiídnaðurin er stórur, og klæði og leðurvørur eru
týdningarmikil útflutningur. Um helvtin av tí, sum verður gjørt í India, verður
gjørt í smáum ættarfyritøkum, sum gera messingssmíð, leðurvørur, plátur og lutir
úr viði. Sjálvt um landi í løtuni hevur ein av teimum skjótast vaksandi
búskapinum í heiminum, eru tað umleið 400.000.000 sum liva í stórum fátækradømi,
her er markið um ein forvinnur undir 7 kr. um dagin.

Nógvir trúarbólkar eru í India og nógv tann størsti er hinduisma. Har trúgva tey
uppá nógvar ymiskar gudar. Tey trúgva at tá tey doyggja, verða tey endurfødd í
einum øðrum líki. Skikkar man sær illa kann ein vera føddur sum hundur ella
annað djór. Hevur man liva sum bóndi og skikka sær væl og doyr, kann man vera
føddur inn í eina ríka familju. Tað besta sum kann henda er, at tey ikki verða
fødd aftur men fara í nirvana, eitt slag av himmal har einki er. Kasti skipanin
er nú forboðin í India, men enn virkar hon, serliga í bygdunum. Kasti skipanin
ger at fólkini eru bólkaði í 7 ymiskar kastir. Tann hægsta kastin er bramin.
Prestar og týðandi leiðarar eru føddir inn í bramin kastina. Tað var ikki loyvt
fólki frá einari kast, at blanda seg við eina aðra kast og slett ikki at giftast
við einum frá einari aðrari kast. Tann lægsta kastin er tey kastu leysu. Tað eru
um 160 mió. kastu leys. Um tvey frá hvør sínari kast giftust og fingu børn,
gjørdist tey øll kastu leys. Um ein hevði uppført seg væl og doyði, bleiv
viðkomandi føddur inn í eina hægru kast.

Mangir átrúnaðir, mong mál og mangar mentanir eru í India. Tríggir av størstu
átrúnaðunum í heiminum - hinduisma, buddisma og sikhisma - tóku seg upp her.
India, eitt land, har flest fólk eru hinduistar, hevur fleiri muslimar enn øll
hini londini í heiminum, uttan Indonesia og Pakistan. Flestir indarar eru
hinduar, men eisini eru mangir aðrir átrúnaðir, til dømis sikhisma og jainisma.
Sikhar trúgva á ein gud. Størsti halgidómur teirra er Gylta Templið í Amritsar í
Punjab í Norðurindia. Mong sikhisk mannfólk hava vavhúgvu, turban, um høvdið sum
tekin um reinleika. Jainisma líkist hinduismu. Jainistarnir hava djúpa virðing
fyri øllum livandi.

Tað verða tosað yvir 200 mál í India, harav 24 verða tosað av meiri enn 1
millión fólkum. Harafturat eru umleið 1500 ymsar dialektir. 17 ymisk almenn
skriftmál verða nýtt (tey kunnu millum annað síggjast á pengaseðlunum við
Mahatma Gandhi á). Almenna málið í India er indo-evropeiska málið hindi. Hindi
er avleggari av tí nú deyða málinum sanskrit, sum ariarir høvdu við sær, tá teir
gjørdu innrás í landið. Konkani er eitt indo-ariskt mál, ið indiski etniski
bólkurin konkani-fólkið tosar. Konkani verður tosað í konkani-landspartinum, sum
fevnir um eitt nú Goa. Málið verður bæði skrivað við devangari (devangari er
eitt alfabet, ið verður nýtt til at skriva fleiri av indisku málunum) og tí
latínska alfabetinum. Konkani hevur verið í vanda fyri at doyggja út. Tann
ógvusliga vesturlendska ávirkanin í India hevur havt við sær, at enskt (og
portugisiskt í Goa) eru vorðin nógv brúkt mál millum katolikkar, meðan
hindu-nationalisman hevur gjørt, at marathi er blivið eitt nógv brúkt mál millum
hinduar. Hetta rák bleiv steðgað í 1985 av eini sterkari konkani-rørslu í Goa,
sum hevði stóra undirtøku frá báðum teimum átrúnaðarligu bólkunum.

Kynslig samvera millum samkynd er aftur ólóglig í India í 2013. Hetta er støðan,
nú Hægstirættur í India hevur kolldømt ein úrskurð hjá einum lægri rætti, sum
fyri fýra árum síðani segði, at kynslig samvera millum samkynd var ikki eitt
brotsverk. Lógargrein 377, sum hon er nevnd, hevur verið partur av indiskari
lóggávu, síðani hjálandatíðinatíðina. Lógargreinin bannar fólki at hava
"kynsliga samveru ímóti náttúrunnar fyriskipan." Í úrskurðinum sigur
Hægstirættur, at gamla lógargreinin hevur rættargildi, og at tað er
lóggávutingið, ið má gera av, um hon skal varðveitast ella ikki. Amnesty
International sigur, at úrskurðurin er stórt bakkast fyri indiska samfelagið, og
at landið við hesum er sett mong ár aftur í tíðina, tá talan er um at verja
grundleggjandi borgararættindi .

India er um 3.287. 263 km2 til støddar. Til samanbering er Føroyar 1.400 km2.
Longdin millum suður og norð er 3.214 km og millum eystur og vestur 2.933 km.
Stóra, fjølbroytta landið India er sjeynda landið í heiminum í stødd, og har býr
mest fólk næst eftir Fólkalýðveldinum Kina. India er skipa í 28 statum og har
búgva 1,236,344,631 fólk í 2014.

Tað er stórur vandi fyri yvirgangsálopi í India. Vandin er størstur í norðaru
serstatunum Jamma og Kashmir, men eisini aðra staðnis í India er vandi fyri
yvirgangsálopi. Mumbai bleiv tann 26. november og náttina til 27. november 2008
rakt av eini seriu av samskipaðum yvirgangsálopum rættað móti m.a eini sera
upptiknari jarnbreytarstøð (Chatrapati Shivaji), einari vælumtóktari matstovu
(Café Leopold), einum fyritøkuraðhúsi (Nariman House), tveimum sjúkrahúsum (Cama
og Albless) og tveimum internationalum hotellum (Taj Palace Hotel og The Oberoi
Trident Hotel). Umframt hetta kom eisini tilvildarlig skjóting frá
yvirgangsfólkunum í smáum bólkum frá minnisverkinum Gateway of India til hesi
mál. Yvirgangsfólkini tóku gíslar fleiri staðni, og ikki fyrr enn sunnudagin 30.
november 2008 kundi tann indiski myndugleikin vátta, at gíslastøðan var endað.
165 deyð og 304 særd, íroknað útlendingar. Tann 25. juli 2008 bleiv tann
suðurindiski býurin Bangalore raktur av eini seriu upp á átta bumbur. Bumburnar,
ið vóru plaseraðar ymsa staðni í býnum, drupu tvey og særdu fleiri, tó ongan
útlending.

Í norðara parti av India eru álop, fólkarán og morð á útlendingar, ið fjakka.
Tað verður tí frárátt at fjakka einsamallur ella í smáum bólkum. Ferðafólk mugu
verða ansin viðvíkjandi narkotika, tí í India er hørð revsing fyri allar
narkotika brotsgerðir. Til dømis kunnu fá gram av marijuana geva fleiri ára
fongsulsrevsing.



https://fo.wikipedia.org/wiki/Avstralia

Samveldið Avstralia (Enskt: Commonwealth of Australia) er bæði ein heimspartur
og eitt land í Avstralásia; landið fevnir um allan heimspartin og oynna Tasmania
og summar minni oyggjar í Kyrrahavinum. Meginparturin av temum 22,2 mió.
íbúgvunum býr í teimum fruktagóðu økjunum fram við suður- og
landsynningsstrondini. Har eru eisini teir báðir størstu býirnir í Avstralia,
Melbourne og Sydney, eisini samveldishøvuðsstaðurin Canberra. Avstralia liggur í
ein landsynning úr Ásia. Eystanfyri er Kyrrahav, vestanfyri Indiahav. Norðan
Torressund, bara 75 fjórðingar úr Avstralia, er Papua Ný Guinea.

Fyri góðum 200 árum síðan búði bara upprunafólk, aboriginar, í Avstralia. Í 1770
sigldi bretski rannsóknarfarin James Cook inn í Botanyflógva og lýsti nýfunna
landið sum breskt land. Í 1901 fekk Avstralia sjálvstýri og gjørdist
sjálvstýrandi partur í bretska heimsveldinum, tá ið tey seks hjálondini vórðu
savnað undir eina samveldisstjórn. Mangir tilflytarar komu higar; teir fyrstu úr
Stórabretlandi og øðrum londum í Evropa, men seinni eisini úr Ásia. Íbúgvatalið
í Avstralia var í juli 2013 22.262.501 .

Tað var ikki fyrr enn aftan á ár 1500, at menn úr Evropa vistu, at Avstralia var
til; men teir hildu, at eitt land átti at vera har, sum Avstralia er. Á einum
2000 ára gomlum heimskorti stendur eisini hetta teknað. Landið kallaðu teir
Australis Incognita, sum merkir hitt ókenda landið fyri sunnan . Í hesum ókenda
landi fyri sunnan búði kortini fólk, sum menn halda er komið hagar fyri einum
12000 árum síðan úr Eysturásia, men hevur síðani lítið og einki samband havt við
onnur fólk. Hetta fólkið kalla við aborginarar. Teir gomlu avstraliararnir
ferðaðust um alt landið. Teir hvørki veltu ella sáaðu, men konufólkið hevði
sneis at ríva røtur úr jørðini við, tær hentaðu egg á heiðunum og villar fruktir
av trøum og øðrum vøkstrum og fangaðu smádýr til matna, meðan mannfólkið veiddi
dýr í skógunum, á savannunum og á steppunum. Veiðiamboðini vóru sleingisteinar,
spjót, net og boomerang; alt gjørt úr gróti, viði ella beini. Boomerangin er av
viði, tilevnað sum ein stýrisarmur. Aborginarnir gingu mest sum naknir, eitt
skinnskjúrt ella skinnfyriklæði, tað var alt, stundum kroppurin meiggjaður út í
málningum. Hús høvdu teir eingi, men baldust í hellum, holum ella á lívdargóðum
støðum á heiðini. Har sum teir vóru, kyndu teir bál. Eld fingu teir við at bora
eitt træ niður í eitt annað. Við bálið offraðu teir til gudarnar ella dansaðu um
tað gudiligar dansir, gudunum til heiðurs; teir sótu og ótu við bálið um dagin
og svóvu uttan um tað um náttina. Við norðurstrendurnar í Avstralia høvdu teir
útholaðar træbular til bátar, sum teir fóru á flot við.

Tá ið evropararnir í 1498 á fyrsta sinni sigldu suður um Afrika og inn í
Indiahavið, gekk leiðin mest norður ímóti India og teimum indisku oyggjunum, sum
teir, sum árini liðu, kannaðu sær og settu búgv á. Viðhvørt komu teir so langt
suður, at teir tektu tað ókenda landið fyri sunnan. Men tað skuldi ganga øldir,
áðrenn tann fyrsti evroparin setti fótin á land í hesum ókenda landi. Tað var á
vesturstrondini fyrst, síðan á norðurstrondini og norðara parti av
eysturstrondini. Men tað vóru ikki nøkur fegnaðartíðini, hesir menn vistu um
hetta ókenda landið. Har var ikki búgvandi, søgdu teir. Tað var ikki so løgið,
tí norðurstrendurnar, vesturstrendurnar og suðurstrendurnar eru ringar at koma
at og síggja nógvastaðir út sum oyðimerkur . Og fram við norðara parti av
eysturstrondini liggur eitt 2000 km. langt koralriv, sum illa er komandi innum,
og hevur bert eitt so mikið breitt sund, at stór skip kunnu sigla ígjøgnum. Í
1642 kom hollendingurin Tasman til Nýsæland og Tasmania; men ikki fyrr enn í
1770 kom hin enski skiparin James Cook í land í syðra parti av eysturstrondini í
Avstralia, inni í einari vík tætt við tann nú so stóra býin Sydney. James Cook
vant bretska flaggið á stong, og landið skuldi tá, sum siður var, vera ogn hjá
Stórabretlands kongi. Tá ið hann kom heim aftur til Bretlands, visti hann at
siga frá góðum havnum og frálíkum dyrkilendi við tær syðru strendurnar á
Eysturavstralia. Men enn gingu 18 ár, áðrenn menn úr Evropa høvdu hug at fara
til Avstralia at búgva.

Í 1787 sigldu ellivu skip út av Stórabretlandi við uml. 1500 fólkum umborð, av
teimum vóru 800 fangar úr teimum ovurfullu fongslunum í Bretlandi. Hesi skip
lendu í 1788 í samma stað, sum Cook áður hevði lent. Hetta vóru fyrstu
evroparar, sum búsettust í Avstralia. Seinni komu enn fleiri fangar og fríir
menn, sum settu búgv í hesum "nýggja" landi . Til 1860 vórðu fleiri enn 160 000
fangar sendir til Avstralia. Tey fyrstu árini máttu teir fáa mat heimanífrá, tí
lítið var av dýrum og minni vaks, sum kundi etast. Men veðurlagið var frálíkt,
og jørðin treyt ikki. Teir førdu tí ross, høsn, seyð, neyt, geitir og onnur
heimadýr við sær heiman og fingu sær set og sáð við av teimum nyttuplantum, sum
teir høvdu heima í Stórabretlandi. Fenaðin sleptu teir á tað frálíka beitið, sum
er í fjøllunum, meðan láglendið var velt til bæði korn og epli. Viðurin treyt
ikki at byggja hús av og til brenni og búnyttur, og skjótt kendu hesir fyrstu
niðursetumenninir seg heima í hesum nýggja landi. Tá ið jørðin fór at tróta
eystan fyri fjøllini, fóru menn at royna at sleppa sær vesturum. Men tað var
lættari sagt enn gjørt, tí regnskógurin var tjúkkur í eysturlíðinum, og bratt og
illgongt var. Ikki fyrr enn í 1813 eydnaðist tað teimum at gera ein so frægan
veg vestur um fjøllini, at ein hestavognur kundu koyra á honum. Tá fóru menn
vesturum at kanna landið og finna sær nýggj beiti til fenaðin. Hetta nýggja
beitið kom at roynast serliga væl til seyð, og helst var tað ullin, sum gjørdist
mjúk og vaks frálíka væl. Heima í Bretlandi treyt ull í hesum árum, og
gravgangurin var stórur eftir ull, so hon kom at ganga í góðum prísi. Tá fingu
menn sær góðan ullarseyð úr Suðurafrika og seldu ull í stórum . Ull hevur higar
til dags verið ein tann mesta útflutningsvøra í Avstralia. Í 1851 var tó gull
funnið í jørðini í Avstralia. Tá fluttu menn hagar í stórum at leita eftir
gulli; men skjótt kom gullið at tróta, og gullgravarnir fingu sær jørð at velta
í ella fóru út til strendurnar og grundaðu býir, har sum tey góðu havnarløgini
vóru. Í 1860 búði okkurt um ein millión av fólki í Avstralia .

Um 1880 var Avstralia í seks hjálondum. Hvørt teirra hevði egnu fyrisiting og
var beinleiðis undir bretsku stjórnini. Mong húski høvdu búð har í fýra
ættarlið. Mentanarliga sambandið ímillum Avstralia og Stórabretland var farið at
dragna, og avstraliar høvdu fingið sín egna samleika; teir skapaðu sína egnu
list og høvdu enntá kriketlið, sum spældu ímóti bretskum liðum.
Arbeiðarafeløgini hildu fyrsta landsfund sín at skunda undir nýskipanir, til
dømis ar arbeiðsdagurin skuldi verða í mesta lagi 8 tímar. Hjálondini samdust um
at leggja saman. Í 1901 varð ein stjórn stovnað, ið hevði myndugleika yvir
Avstraliasamveldinum, sjálvt um hvørt hjáland hevði sína egna økisfyrisiting.
Samveldisstjórnin var enn undir bretskum yvirvaldi, men sum árini liðu, fekk hon
alt størri og størri sjálvræði. Tey ríku í Avstralia kendu seg enn sum bretar,
men fátæku arbeiðaranir kendu seg heldur sum avstraliar. Sterk arbeiðarafeløg
førdu sjálvstýrispolitikk, umframt at tey stríddist fyri at bøta um kor
arbeiðaranna.

Í Avstralia eru seks lond, hvørt við sínari stjórn. Hesi lond eita Tasmania, Ný
Suður Wales, Suðuravstralia, Vesturavstralia, Viktoria og Queensland. Londini
høvdu inntil 1901 einki samband hvørt við annað, men vóru stýrd sum bretsk
hjálond. Í 1901 gingu londini saman í ein avmarkaðan ríkisfelagskap og gjørdust
limir í bretska heimsveldinum. Tey eintust um at grunda ein felags høvuðsstað og
tóku eitt 2500 km2 stórt stykki burtur av Bláu Fjøllunum í New South Wales til
hansara. Høvuðsstaðurin fekk navnið Canberra. Hvørt landið velur sínar menn í
felagstingið, sum situr í Canberra. Felagsstjórnin umsitur øll felagsmál, til
dømis verju, uttanríkismál, post, toll, skattir, flytifólk, tryggingar, bankar
og pengastovnar o.a., meðan tær einstaku landastjórnirnar taka sær av løgregla,
vatnveitingum, skúlum, sjúkrarøkt, búnaði og skógvinnu o.ø. Landsparturin
Norðurterritorium er so stórur sum øll Skandinavia, men har býr ikki meira fólk
enn í Bergen (uml. 230 000). Hesin landsparturin, avstralski parturin av
Antarktis og tær avstralsku oyggjarnar í Kyrrahavinum (Koralhavsoyggjar og
Norfolkoy) og í Indiahavinum (Ashmore og Kartieroyggjar, Heard- og
McDonald-oyggjar, Jólaoyggjin og Kokosoyggjar) liggja eisini undir
felagsstjórnini í Canberra .

Í 1901 varð Avstralia sjálvstøðugt samveldisríki, men í nógv ár høvdu tey gott
samband við Stórabretland. Avstralskir hermann stríddust t.d. í parti við
onglendingum í báðum veraldarbardøgunum. Hesi seinastu árini hevur sambandið við
Stórabretland ikki verið so nógv. Nú royna avstralar at fáa betri samband við
londini í Kyrrahavi og við Kyrrahav. Í mong ár handlaði eisini Avstralia mest
við Bretland, men tá ið Bretland fór upp í ES, menti Avstralia handilssambandið
við USA og lond í Ásia, helst Japan. Mangar útlendskar fyritøkur hava nú sett
pening í verksmiðjur, sum gera bilar og telduútbúnað. Avstralia er tó enn limir
í Bretska Samveldinum .

Í fimm dagar í des. 2013 kundu samkynd giftast í avstralska høvuðsstaðnum,
Canberra, eftir at landspartatingið samtykti eina lóg, sum loyvdi fólki av sama
kyni at giftast. Eftir fimm dagar segði hægstirættur í Avstralia, at nýggja
lógin samsvaraði ikki við eina aðra lóg, sum í 2004 nágreinar, at bert maður og
kvinna kunnu giftast . Teir dagarnar vórðu 27 samkynd pør gift, men hjúnarlagið
hjá hesum pørum varð ógildað. Hægstirættur sigur, at hann hevur dømt eftir
lógini, og tað stendur til tingið at gera av, um lógin skal broytast. Í fleiri
landspørtum í Avstralia ber til hjá tveimum av sama kyni at skráseta seg í
parlag, men tey kunnu ikki giftast.

Í mong ár sluppu bara hvít fólk at flyta til Avstralia; tey flestu komu úr
Stórabretlandi, Italia og Grikkalandi. Í 1972 varð henda viðtøka broytt, og
síðan eru fólk flutt higar úr øllum heiminum. "Nýggju" avstralarnir eru m.a. úr
Vjetnam og Kina. Hesi fólk hava við sær matsiðir, høgtíðir og móðurmálið í gamla
heimlandi sínum. Øll hava tey verið við til at skapa fjølbroyttu mentanina í
hesum ovurstóra landi. Ull, hveiti og steinsløg sum t.d. jarnmálmur, kol og
kopar hava gjørt Avstralia til múgvandi land, og flestu fólk hava góð lívskor.
Flestu avstralar liva eitt uttanduralív og eru fíggjarliga væl fyri.

Um 85 % av øllum fólkinum í Avstralia býr í býum ella tætt við býirnar við
strondina. Flestu skúlar, sjúkrahús, skrivstovur og verksmiðjur eru her, og
lívið er lættari her enn í fjarskotnu býunum og gørðunum. Sethúsini í býunum eru
bygd úr viði ella av tigulsteini, flestu hava svala og sólgarð ella urtagarð,
har húsfólkið kann njóta góðveðrið og glóðasteikja sær ein bita. Í seksteimum
størstu býunum búgva 60 % av fólkinum, ein teirra er Sydney við viðgitna
Operahúsinum, sum er bygt við havnalagið. Hinir eru Melbourne, Brisbane,
Adelaide, Perth og Canberra.

Fyrstu fólk í hesum heimsparti vóru aboriginarnir, sum komu til Avstralia fyri
umleið 50 000 árum síðan . Tá vóru heimshøvini grynri, og mest sum landfast var
ímillum Nýguinea og Avstralia. Orðið aborigin merkir "úr upphavi", og
upprunafólkið sigur seg hava búð í Avstralia, síðan heimurin varð til. Tey
lagaðu seg eftir náttúruni, sum var teimun alkunnug. Grundarlagið undir mentan
teirra er dreymatíðin, tíðin tá ið heimurin og alt livandi vórðu skapað. Tá ið
bretar komu til Avstralia, broyttist lívið hjá upprunafólkunum. Mong fólk vórðu
dripin ella doyðu av evropeiskum sjúkum. Í 19. øld tóku evropeararnir
lívsgrundarlagið undan nógvum upprunafólkum í Avstralia. Børn vórðu tikin frá
foreldrunum og undirvíst eftir evropeiskum siði. Í mong ár var
undirvísingarmálið hjá aboriginskum børnum bara enskt, og tey sluppu ikki at
læra sítt móðurmál. Nógv upprunamál og upprunasiðir hvurvu. Helvtin av øllum
málum í Avstralia eru útdeyð seinastu 200 árini (105 eru útdeyð og 110 eru hótt
í 2013 ).

Soleiðis fækkaðust aboriginarnir úr 300 000 í 1770 niður í 70 000 í 1900. Nú eru
aftur einir 300 000+ aboriginar í Avstralia. Nú á døgum eru tað tó alsamt færri
upprunafólk, ið eru veiðifólk og savnarar; flestu arbeiða á verksmiðjum og á
bóndagørðum. Mong hava ringa heilsu og búgva illa. Nú á døgum eru aboriginar
ímillum 2 og 3 prosent av fólkinum í Avstralia . Nógvir av aborginaranum eru
blandaðir saman við tað nýggju fólkið og arbeiða á bóndagørðum og í
ídnaðarvirkjum í býunum og verða mettir eins og aðrir borgarar í Avstralia. Fyri
at verja teir gomlu avstraliararnar, sum enn liva teirra gamla lív, hevur rikið
latið teimum hóskandi stykki at búgva á. Seinastu árini eru lógir viðtiknar, sum
geva frumfólkinum rættindi til partar av gamla lendi sínum. Í 1967 fingu tey
valrætt.

Avstralia hevur ein tann størsta búskaparvøksturin í heiminum. Avstralia er eitt
land, sum er sera fíggjarliga framkomið, sum er av tí, at atgongd er til nógvar
ressursir. Mineralir, petroleum, kol og gull er tað, sum útflutt verður mest av,
og landið framleiðir 95 % av verðins opalum. Avstralia framleiðir eisini mest av
ull útflytir mest neytakjøt. Í landinum eru 140 miljónir seyðir og 24 miljónir
neyt. Mest handilssamband hava avstraliubúgvar við Japan, og teir hava
fríhandilsavtalu við USA. Tey seinastu árini er turisman eisini farin at geva
nógvan pening av sær.

Avstralia, sum er ímillum Indiahav og Kyrrahav, er størsta oyggj í heiminum, men
minsti heimspartur. Landið er stórt, næstan líka stórt sum Brasil. Har er lítið
avfall, og tveir triðingar av landinum eru oyðimørk. Inni í Avstralia er turt og
heitt. Har tað er eitt sindur av gróðri, ella har tað ber til at veita vatn á
lendið, halda bøndur neyt ella seyð. Tá ið tað regnar, er tað av grímd, og
plantur sum til dømis oyðimarkarblóman vaksa upp av fræi, sum kann hava ligið í
dvala. Stórir landspartar í Avstralia eru víðir slættar, har hvørki eru fjøll,
skógir ella áir. Meginparturin av fólkinum býr í stórum býum við strondina. Av
tí at so langt er ímillum bygdirnar, kunnu mong børn ikki ganga í vanligan
skúla; tey fáa ístaðin undirvísing um fjarskiftissamband. Teinurin Darwin til
Sydney um Adelaide er 4822 km. Hóast koyrt verður við bili og ikki steðgað á,
hevði ferðin vart hálvt triðja samdøgur.

Turrasti heimspartur, har fólk býr, er Avstralia – og eisini flatasti og har
jørðin gevur minst av sær. Meiri enn helmingurin av Avstralia eru turrur fløtur
ella oyðimerkur. Fýra tær størstu oyðimerkurnar í Avstralia eru Simpson, Gibson,
Great Sandy og Viktoria. Nógva staðni fýkur sandurin og legst í ómetaliga stórar
heyggjar. Lítið fólk býr inni í landinum. Har eru ógvuliga fáir býir, og har býr
lítið fólk. Alice Springs, miðskeiðis inni í landinum, var í fyrstuni bara
fjarritarastøð á fjarskiftislinjuni ímillum Darwin og Adelaide. Sjáldan regnar,
og tað mesta er oyðimørk . Bara í landssynningshorninum er liviligt í veðrinum,
og flest fólk búgva har, har tað eisini er subtropiskt. Í norðurparturin av
landinum er tropiskt veður, og har veksur skógur, regnskógur, landslag við
slættum, mangrovublotar og oyðimørk. Tropiski regnskógurin veksur sum ein rond
fram við norður- og landnyrðingsstrondini. Veðurlagið ávirkast sera nógv av
havstreymum, og serliga fyribrigdinum El Niño, sum ger so tað stundum er turkur,
og av tropiskum lágtrýstsstreymum, sum gera syklonir har norðuri í landinum.

Heimsins størsta korallriv, Korallrivið Mikla, gongur 2000 km eftir
landnyrðingssjóvarmálanum . Verðins størsti monolittur, Mount Augustus, liggur í
Vesturavstralia. Hægsti depil er Koscluskofjall, sum er 2229 m. Næstan mitt í
Avstralia stendur stóri sandsteinskletturin Uluru (Ayers Rock). Niðri við vøllin
er hann 9,4 km til ummáls og 348 metrar høgur. Upprunafólkið, aboriginarnir,
kalla hann Uluru. Hann er ein hin størsti halgidómur teirra og er nevndur í
frumsagnum teirra. Í mong ár varð hann nevndur Ayers Rock eftir einum gomlum
forsætisráðharra í Suðuravstralia, men í 1958 fekk hann upprunaliga navn sítt
aftur.

Avstralsku Fjøllini eru ein fjallarøð í eystari parti av Avstralia. Syðri partur
av Avstralsku Fjøllunum eitur Avstralsku Alpur, meðan norðari parturin eitur
Bláu Fjøllini. Bláu Fjøllini eru heldur lág og avrundað omaná; tey bera týðiligt
merki av teimum stóru jøklunum, sum har hava ligið, tá ið ístíðirnar herjaðu
hesi lond, tí í teimum eru djúpir dalar, gjáir og botnar; men høg eru tey ikki.
Avstralsku Alpur eru heldur hægri, har kunnu vera spískir tindar. Hægsti
tindurin eitur Mount Townsend, hann er 2241 m. høgur. Avstralsku Fjøllini hava
einaferð í tíðini gingið heilt út á Tasmania, men jarðskjálvti og órógv í
jarðskorpuni gjørdu, at ein partur av fjøllunum seig í kavið og gjørdist eitt
sund, sum nú eitur Bass-sund. Eystan fyri fjøllini eru albeittar líðir, og undir
fjøllunum út ímóti Kyrrahavinum er væl av láglendi. Tað var á hesum láglendi, at
teir fyrstu niðursetumenninir settu búgv. Vestan fyri fjøllini er alt landið
mest sum bara víðar heiðar av lágslættum og háslættum við einstøkum fjallarøðum
uppímillum. Eyrevatn liggur í Suðuravstralia og er størsta vatn í Avstralia.
Eyrevatn kann, tá ið tað er størst, vera sum Vänern í Svøríki. Men í turrligum
árum kemur einki vatn í tað, tí jørðin hevur sogið alt vatnið í seg, áðrenn tað
kom oman í lágna. Tá minkar vatnið sum saltdiki.

Avstralia er øll sunnan fyri ekvator og hevur tí summar, tá vit hava vetur, og
vetur, tá vit hava summar. Summarið hjá teimum byrjar fyrst í desember og endar
síðst í mars. Avstralia hevur mest sum øll subtropiskt veðurlag, tó nakað av
tropiskum veðurlagi norðast í landinum og tempraðum veðurlagi suðuri á Tasmania.
Í tí parti av landinum, sum hevur tropiskt veðurlag, liggur vindurin um summarið
mest sum altíð inn av havinum. Hesin parturin fær tí nógv regn um summarið. Men
av tí at jørðin verður so heitt, guvar vatnið eisini skjótt av henni. Regnið
kemur tí ikki at muna so mikið, og tá ið vetrarnir eru regnleysir, verður hetta
landið vaksið við savannu, í vestara parti grassvannu, í eystara parti
skógsavannu. Í teimum Avstralsku Fjøllunum, á láglendunum eystanfyri og í
líðunum vestan- og eystanfyri fjøllini er nóg mikiv av avfalli summar og vetur.
Hesin partur av landinum er tí albeittur av síðum grasi ella av tjúkkum skógi.
Heiðarnar vestanfyri fjøllini verða meira og meira regnleysar longur vestur, ið
kemur. Tær eru tí annaðhvørt turr steppa við einstøkum grønum fløtum, turrir
runnar ella bara oyðimørk. Helmingurin av oyðimørkini er sandur og hella, sum
aldrin koma at nytta til uppdyrkingar, meðan hin helmingurin er góð jørð, sum er
avsviðin av sól og skerpingi og kann koma til nyttu tann dag, sum menn duga at
fáa nóg mikið av vatni á hana. Í tí syðra vestara partinum av landinum, har sum
stórbýurin Perth er, er nakað av fjallalendi. Um veturin liggur vindurin í hesum
landi inn av havinum og noyðist upp um fjøllini, tí er her nakað av regni um
veturin. Hetta landið er tí vaksi við maki.

Sunnanfyri avstralska meginlandið er stór oyggj, sum eitur Tasmania. Tasmania er
minsta veldi í avstralska samveldinum. Tasmania hevur temprað veðurlag. Oyggin
er øll avvaksin við gras og skóg.

Fólkinum í Avstralia dámar væl uttanduraítrótt. Stórar sandstrendur og flógvur
sjógvur gera, at kappsigling, svimjing, og tað at standa á vatnskíðum og ríða á
brimfjøl er væl umtókt frítíðarítrótt. At standa á brimfjøl er væl dámd
avstralsk ítrótt. Í nógvum býum eru javnan kappingar. Henda ítrótt hevur uppruna
sín í Polynesia og er mong hundrað ára gomul. Men nú eru tey farin at standa á
seglfjøl og at kappast á ymsum strekkjum. Serlig grein er, har tey royna at gera
ymisk brøgd á brimfjøllini (á enskum tricksurfing). Heita veðurlagið og mongu
sólardagarnir gera, at nógvir avstralar eru stóran party av frítíðina við
strondina. Avstralar eru eisini kringir í krikket, tennis, frælsari ítrótt og
rugby. Í avstralskum fótbólti kunnu spælararnir sparka ella sláa bóltin, men
ikki er loyvt at kasta hann.

Ár 2000 skipaði Avstralia á fyrsta sinni fyri Olympisku summarleikunum. Teir
vóru í Sydney.

Í Avstralia eru fleiri enn 2000 tjóðgarðar og friðlendi, sum tilsamans eru meira
enn 800 000 km 2 til støddar. Uppi í hesum eru t.d. Lemington National Park og
Seal Rock í New South Wales. Har vaksa eisini gróðurfrektir pálmar,
krausaria-nálatrø, trætrøllakampar og litfagrir børkubøndur. Nógvur annar skógur
er, til dømis subtropiskur regnskógur á miðjari eysturstrondini. Í hesum skógum
vaksa kaurinálatrø og umisk sløg av pittosoppum. Í landsynningspartinum og á
Tasmania vaksa bókaskógir. Í Avstralia eru nógv eiturdýr, til dømis eiturkoppar,
slangur og sporðdrekar. Dýrasløgini, sum av fyrstan tíð vóru í Avstralia,
líkjast ikki dýrunum í hinum pørtunum av heiminum. Tey flestu eru pungdýr.
Pungdýrini leggja so neyðarsligar ungar, at tey mugu hava teir eina langa tíð
liggjandi í einum pungi, sum tey hava undir búkinum. Har eru ymisk sløg av
pungdýrum, til dømis pungbjarnir, pungharur og pungapur. Upp í posadýrini rokna
vit eisini posarevar, kengurur, flogposaíkornar og posagrevlingar. Størsta
pungdýrið er kenguran. Næstan helmingurin av øllum 266 posadýrum í heiminum er
bara í Avstralia . Eitt annað sjáldsamt dýr er nevdýrið, sum hevur kropp sum
súgdýr, men nev sum fuglur og verpur egg. Nevdýrið og meyrutindasvínið - tey
einastu súgdýrini, sum verpa - eru eisini bara í Avstralia. Dingohundurin er
eitt av teimum fáa súgdýrum, sum ikki er pungdýr. Í áunum er eitt slag av
krokodillum, og í áum og vøtnum svimja fiskar, sum hava lungu.

Eitt dýr er til ógvuligan skaða fyri jarðarbrúkið í Avstralia, og tað er
kaninin. Tær vóru av fyrstan tíð førdar úr Evropa til stuttleika, men nørdust so
nógv, at tær hava verið ein sonn landaplága í Avstralia. Aftrat tí tær eta - 5
kaninir verða roknaðar at eta ímóti einum seyði - grava tær jørðina á gos, so
neyt og hestar fara í holurnar og beinbrótast. Fuglarnir eru eisini sjáldsamir;
har eru t.d. svartir svanir og hvítar ørnir. Av strutsum eru tvey sløg, emuin og
kasuarin. Láturfuglurin heldur til í skógunum; hann er ikki heilt væl lýddur, tí
hann hevur eitt andskræmiligt neggjandi mál, og er tí ógvuliga troyttandi at
hoyra, men hann ger góða nyttu, tí hann drepur tann skaðiliga tikaraeiturormin.
Lúðrarvelið er eisini skógarfulglur, hann dugir at herma eftir hvørjum dýri, tað
skal vera. Evropararnir førdu øll vanlig húsdýr við sær, og tey hava trivist
ógvuliga væl. Í ongum heimsparti er plantu- og dýrameingið so óvanligt og
fjølbroytt sum í Avstralia.

Eini 50 kengurusløg eru í Avstralia. Reyða kenguran er av størstu kengurum;
kallkenguran kann verða yvir tveir metrar høg . Kenguran etur mest gras og bløð.
Kenguran heldur til á vallfløtunum. Hesar fløtur eru mest sum avvaksnar við
kengurugrasi. Tað verður 50 cm. høgt og veksur í túgvum. Hvøss grassløg vaksa,
har ið turrasti er. Nógvar vallfløtur eru nú veltar og liggja sum bøur ella
beiti hjá fenaðinum. Kenguran hevur før afturbein og føran hala. Tey sterku
afturbeinini eru væl skapað at leypa við. Kengura kann leypa einar 70 km. um
tíman. Kjarrkengura (wallaby) er lítil, reyðhálsut kengura. Hon verður eisini
nevnd halabrúna kenguran ella Bennet's kenguran. Avstralski villi hundurin,
dingo, kom helst ikki til Avstralia fyrrenn fyri 40 000 árum síðan, samstundis
sum aboriginarnir settust niður. Føðin hjá dingohundinum er fjølbroytt, til
dømis fuglur, kengura, kanin og skriðdýr. Hann tekur eisini seyð.



https://fo.wikipedia.org/wiki/Noreg

Noreg, í talumáli ofta Norra, á gomlum føroyskum Noregur og Norðvegur; er
kongsríki í Norðurevropa. Í eystri hevur Noreg mark við Svøríki, Finnland og
Russland, í suðuri við Skagerrak, í norðri Barentshavið og vesturi er
Atlantshavið. Høvuðsstaðurin í Noregi er Oslo. Landið er eitt av ríkastu londum
í heiminum. Gott 5 000 000 fólk búgva í Noregi í 2014. Á meginlandinum búgva í
miðal 12,5 fólk á hvørjum km2, men tað er ymiskt, hvussu tættbygt tað er. Teir
norðastu partarnir eru fámentir, og fjølmentast er rundanum Oslofjørð. Eini 77 %
av norðmonnum búgva í býum ella í øðrum tættbygdum økjum. Góð 23 % búgva í
fámentum økjum.

Tað er langt land, sum smalkar ímóti norði. Har smalast er, eru bara 6,3 km frá
sjónum og eystur at svenska markinum. Størsti parturin av landinum er
fjallalendi, og fram við allari strondini er skergarður við túsundtals oyggjum.
Norðuri í Íshavinum eigur Noreg oyggjarnar Jan Mayen, 550 km í ein landnyrðing
úr Íslandi, og longur norðuri Svalbarð, sum er felagsnavn fyri Bjarnoynna og
Spitsbergen, 3 stórar og nakrar lítlar oyggjar, tilsamans 61 229 km2. Langa
strond Noregs er útnyrðingsmarkið á evropeiska meginlandinum.

Fyrsta, vit hoyra um Noreg í søguni, er, at landið var býtt í høvdingadømi, og
hvør høvdingur ella kongur hevði rætt til at taka skatt av tí landsparti, hann
sat á . Sambært kongssøgum savnaði Haraldur Hárfagri alt Noreg undir ræði sítt.
Í 872 hevði hann skipað lensmansríki í Noregi. Av harðræði hansara var stór
útflyting vestur í hav til Føroya, Hetlands, Orknoya, Íslands, Grønlands og
aðrar staðir. Tó at hesi londini tá vóru uttanfyri Noregs ríki, vórðu tey øll
løgd undir norskt kongsvald seinni.

Upp gjøgnum tíðirnar var Noreg viðhvørt sjálvstøðugt, viðhvørt undir donskum
yvirvaldi og viðhvørt undir svenskum. Men mest av tíðini var tað sjálvstøðugt
kongsríki, hóast tað var undir útlendskum yvirvaldi. Tað var hetta, ið gjørdi
tað gjørligt hjá noregsmonnum at loysa frá Svøríki í 1905. Eitt nýtt
fullveldisríki varð ikki stovnað við hesum. Tað einasta, sum hendi, var at
svenski kongurin varð settur frá í Noregi, og politiska samstarvið millum Noregs
og Svøríkis uppsagt.

Í krígsárunum 1940-45 var Noreg hersett av týskarunum, og vóru hetta hørð ár hjá
norðmonnum. Nógv fólk varð sent av landinum og sett í fangatippir í Týsklandi. Í
1939 komu loynilig boð um, at sinnissjúk, kryplar, evnaveik og tey, sum høvdu
ógrøðandi sjúku, skuldu verða dripin . Søkt var eisini at samkyndum, og
løgreglustøðirnar fingu boð um at geva loyniløgregluni lista við samkyndum
fólki. Nazistarnir nevndu hetta miskunnardráp. Summir býirnir vóru ógvuliga illa
viðfarnir. Ringast var í Norðurnoregi, har settu týskar herdeildir eld á nógvar
bygdir og noyddu fólkið at flyta suður í landið, og vegir og brúgvar sprongdu
teir. Afturat hesum kom, at nógv av farmaskipunum, sum sigldu við førningi fyri
tey sameindu londini, vóru søkt, so handilsskipaflotin minkaði ógvuliga nógv.
Tað var tí eitt tungt tak at fáa alt aftur í rættlag, tá ið kríggið var
uppathildið. Men norðmenn stóðu saman og væl gekst. Nú standa nosslig hús aftur
á toftunum, og farmaskipaflotin er størri enn nakrantíð.

Í februar 1994 vóru Olympisku vetrarleikirnir í Noregi. Flestu kappingarnar vóru
í lítla býnum Lillehammer við Mjøsa.

Tann 22. juli í 2011 var Noreg rakt av yvirgangsatsókn. 77 fólk lótu lív, og
nógv fingu skaða í álopinum á stjórnarskrivstovuna í Oslo og summarleguna hjá
AUF á Utøya.

Landafrøðiliga er Noreg millum 57°71° og 71°11° n.br. Landslagið er ógvuliga
fjølbroytt. 50 % av landinum er oman fyri skógarmarkið, og 27 % eru vøtn og
hagi. Størsti parturin av landinum er fjallalendi, og fram við allari strondini
er skergarður við túsundtals oyggjum. Tær 57 000 oyggjarnar fram við strondini
eru uml. 7 % av landinum. Útróðrarbygdirnar fram við strondini eru seinastu
árini støðugt minkaðar, tí at fiskiskapurin er versnaður, men tó havbúnaðurin er
alsamt vaksin.

Landið er langt og smalt liggur fram við Norðuratlantshavinum og havøkjum so sum
Skagerrak, Norðsjónum, Norskahavi og Barentshavinum, har ið kendu norsku
firðirnir eru. Oyggin Jan Mayen og Svalbarð eru partur av norska kongsríkinum.
Og Bouvetoy har suðri í Atlantshavinum er norskt hjáland. Eisini eigur Norra
hjálondini Peteroy har suðuri í Suðurindiahavi og økið Maudland í Antarktis.
Norra er býtt sundur í 19 fylki, sum aftur eru býtt sundur í 430 kommunur. Norra
er eisini býtt sundur í fimm landspartar.

Bara uml. 3 % av Noregi er egnað til dyrkilendi , annars eru mest fjøll,
berligar víddir og djúp vøtn. Mesta og besta landbúnðarjørðin er fram við og
innast á botni í fjørðunum. Mongu, longu og djúpu firðirnir vórðu til, tá ið
skriðjøklar skriðu av fjøllunum út ímóti strondini og gróvu seg níður í
dalarnar. Firðirnir eru frá náttúrunar hond góðar havnir, og har búgva nógvir
útróðarmenn og bøndur. Mong ferðamannaskipi á føgru norsku firðunum.

Norðastu partarnir í Norðurskandinavia og Norðurnoregi eru norðan fyri
norðurpólkring. Á hásumri setur sólin ikki her, og tað er ljóst alt samdøgrið. Á
hávetri rísur sólin ikki, tað er myrkt alt samdøgrið. Longri norður vit koma,
longri er midnáttarsól og vetrarmyrkur. Norðast í hesum londum er myrkt næstan
tveir mánaðir um veturin.

Fyri o.u. 600-350 mió árum síðan vórðu Kaledóniafjøll til. Tey ganga ígjøgnum
alt Noregs land, sunnanífrá og norðureftir, og mynda landslagið. Fjøllini reistu
seg á markinum millum tvær meginlandaplátur, sum stoyttu saman. Har tilfarið í
undirgrundini var serliga hart, eru framvegis illgongd og høg fjøll -
Jotunheimur, Hallingskarvet og Lyngsalpur. Kaledóniafjøll og ístíðarísurin hava
í felag myndað landslagið. Í seinastu ístíð lá alt landið undir ísi.
Ísskjøldurin trýsti landið niður, gróv botnar og dalar og flutti burtur eyr og
grót, sum seinni varð morenulendi.

Noreg, vestari parturin av skandinavisku hálvoynni, er smalt, langt land, úr
norðasta í sunnasta landoddan eru 1700 km, meðan breiddin har, sum tað smalast
er, er ikki meira enn einar 15 km. Fram við at kalla allari vesturstrondini er
yðjandi fult av skerum og oyggjum, men innanfyri henda skergarðin er so djúpt,
at har er farandi við heilt stórum skipum, bert tey hava kunnugan mann umborð.
Tá ið hann liggur vestaneftir, kann vera ódnarveður uttan fyri skerini, men
deyðaslætt innanfyri. Fyri at gera siglingarleiðina tryggari hava teir sett
lyktir ella vitar á nógvar av hólmunum og oyggjunum. Firðirnir eru nógvir, og
summir av teimum eru óføra langir, tann longsti er Sognfjørðurin, sum er 200 km.
Oftast eru firðirnir heilt djúpir, og hetta sæst eisini av teimum nógvu býunum,
sum standa fram við teimum. Summastaðni fram við strondini er berg fyri, og ofta
reisa steyrrættir hamrar og báðuminni firðirnar, og í støðum eru teir so høgir,
at sólin sleppur ongantíð at.

Summstaðni reisa hvassar røðir seg við høgum kavataktum tindum. Fleiristaðni eru
jøklar, stórar ísfløtur, bréir, sum norðmenn kalla tær, tann størsti eitur
Jostadalsjøkulin. Tá ið køld ár eru, hava jøklarnir seg omaneftir, og tað hevur
hent, at teir eru komnir líka oman í tær dyrkaðu líðirnar, so bæði bøur og hús
er farið undir ísin. Tey seinnu árini eru teir minkaðir. Størstu fjøllini eru
Jøtunheimurin, Kjølurin, Dovrafjøll og Langfjøllini. Hægstu tindarnir eru
Galdhøpiggen 2470 m, Gliturstindur 2460 m og Snjóhettan 2300 m. Frálíka
natúrvakurt er á fjøllunum, og nøgd av fólki, bæði úr Skandinavia og aðrastaðni,
fer hagar til stuttleika, men ísurin er svikaligur, ofta kunna rivur vera í
honum, sum ókunnugt fólk ikki varnast um, so tey ganga í tær.

Fyri at gera tað lættari hjá fólki at ferðast í hesum óbygdum hava norðmenn frá
gamlari tíð bygt smáttur víða hvar á fjøllunum, so fólk fáa hildið til har, tá
ið kavarok kemur á tey. Har sum gøturnar ganga eftir fjøllunum, standa varðar
sum í Føroyum. Nú verða bygdagøturnar lítið brúktar, tí teir hava lagt bæði
jarnbreytir og vegir eftir fjøllunum. Á fjøllunum eru bæði úlvar og bjarnir, men
kortini er ikki so nógv til av teimum nú sum fyrr. Villrein er nakað av, og
rýpan trýtur ikki. Heilt norðuri ígjøgnum, á Finnmarkini teir kalla, eru stórar
heiðar við bæði lyngi og mosa, har halda sámarnir til við reindjórafylgjum
sínum. Í Norðurnoregi, helst á oyggjunum, eru góð fuglabjørg, og har eigur bæði
lundi, lomvigi og rita. Á summum hólunum eru so stór æðuvørp, at tað er ein heil
innløga í dúninum. Summar av oyggjunum har norðuri eru grasgóðar og slættar, og
har er óføra nógvur mógvur. Summir dalirnir í Norðurnoreg eru heilt góðir, men
enn liggur nógv av landinum sum hagi.

Harðangursvíddir eru størsti háslætti í Evropa, uml. 10 000 km2. Partar av
víddunum er friðaður tjóðgarður. Aðrir partar eru undir náttúruvernd. Her eru
størstu villreinaflokkarnir í Evropa og mong óvanlig djór og djór, sum eru í
týdningarvanda.

Norska landslagið ger tað trupult hjá landbúnaði og flutningi. Men afturfyri
liggur væl fyri at fáa nyttu burtur úr vatninum til orku. Og so dregur
landslagið nógv ferðafólk til Noregs at síggja órørda og stórfingna náttúru.

Fram við norsku vesturstrondini er veðurlagið ikki so ólíkt tí í Føroyum,
kortini er tað ikki so skiftandi sum her. Vetrarnir eru oftast heldur lýggir, og
mesta avfallið fellur niður sum regn. Hetta ger Golfstreymurin, sum rekur norður
við allari strondini, hann hevur lýkku í sær, og havættirnar verða tí ikki so
kaldar. Sumrini kunna ofta vera heldur vátlig, og sjáldan eru tey heilt heit.
Veðurlag sum hetta kallast strondveðurlag.

Á eysturlandinum er veðurlagið øðrvísi, har eru vetrarnir kavamiklir og harðir,
men sumrini eru heit. Hetta er landveðurlag. Norðast í Noreg er veturin eisini
harður, -30 til -35 °C er ikki óvanligt, og ofta legst ógvuligur kavi niður, men
kortini plagar ísur ikki at forða fyri siglingini. Ofta ganga strangir stormar,
sum gera nógv um seg. Annars halda teir, at tað er væl lýggjari í Norðurnoregi,
enn tað var fyri einum 100 árum síðani. Eplir og røtur vaksa heilt norðuri í
Finnmarkini, og í teimum veðurgóðu dølunum veita teir ikki sørt av korni. Har
norðuri stendur sólin um hásummarið á luftini alt samdøgrið, men mitt í november
hvørvur hon og sæst ikki aftur í tveir mánaðir.

Sjógvurin við Noregs strendur hevur almikla ávirkan á veðurlagið í landinum.
Flógvur sjógvur rekur úr Atlantshavi í bæði Pólhav og Noregshav og ger lýggjari
veðurlag. Veðurlagið er skiftandi, landið er stórt, og jarðfrøðiligu
viðurskiftini eru ymisk. Høgu fjallaryggirnir gera, at avfallið er nógv á
Vesturlandinum, og veðurlagið er meira støðugt á Eysturlandinum.

Høvuðsstaðurin er Oslo. Landið eystanfyri Oslofjørðin eitur Østfold. Har eru
býirnir Fredriksstad, Halden, Moss og Sarpsborg. Í øllum hesum býunum eru
ídnaðarvirkir. Tey flestu framleiða okkurt úr viði. Vestan fyri Oslofjørðin er
Vestfold. Har eru býirnir Sandefjord, Kongsberg, Skien, Drammen og Fredriksstad.
Sandefjord er reiðarabýur, við Kongsberg høgga teir silvur, og har er eisini ein
vápnasmiðja. Í Porsgrunn og Rjukan gera teir salpetur. Arendal og Kristiansand
eru fiskivinnubýir. Bergen er næststørsti býur í Noregi. Trondheim er gitin fyri
dómkirkjuna, sum man vera ein tann vakrasta í øllum Norðurlondum. Størstu
býirnar á Norðlandinum eru Narvik og Bodø. Við Kirkenes tætt við russiska markið
eru stór jarnnám.

Noreg er kongsveldi. Stjórnarovasti er Haraldur kongur V; Harald V kongur av
Noregi saman við Haakon Magnus krúnprinsi og dóttur hansara Ingrid Alexandra,
sum er nummar trý í arvafylgjuni til norsku trónuna. Núverandi norska kongshúsið
er ungt. Abbi núverandi Noregs kong, Håkon VII, var í 1905 á eini fólkaatkvøðu
valdur til kong eftir at samveldið við Svøríki fór í upploysn. Áðrenn hann
gjørdist kongur í Noregi, nevndist hann Carl prinsur og var næstelsti sonur
Fríðrikk VIII í Danmark. Núverandi Noregs kongur er triðjur í røðini í hesi
ættini. Olav V ráddi fyri borgum frá 1957 til 1991, tá núverandi Harald 5. tók
við. Ongantíð fyrr hevur fólksligi stuðulin til norska kongshúsið verið størri
enn í 2014; ein kanning, sum Norstat hevur gjørt fyri NRK vísir, at 82 prosent
av fólkinum í Noregi tekur undir við at Noreg framhaldandi skal vera eitt
kongsveldi .

Í Noregi er eisini fólkaræði, t.e., at norðmenn velja, hvør skal á ting. Fjórða
hvørt ár verða 169 umboð vald í Stórtingið. Allir borgarar í Noregi, sum fylla
18 ár í valárinum, ella eru eldri, hava valrætt. Stórtingið samtykkir lógirnar,
sum skulu galda í Noregi, og Stórtingið velur eisini landsins stjórn. Almenna
umsitingin veksur. Samfelagið verður meira og meira fjøltáttað og tískil
truplari at stýra. Tí verða tey, sum arbeiða fyri bæði land og kommunur fleiri.
Í privatu vinnuni verða fleiri, sum veita fólki ymsar tænastur, nevnast kunnu
krambafólk, fólk í ferðavinnuni, sakførarar, v.fl. Noreg er heimsins besta land
at liva í; tað vísur eitt yvirlit hjá ST, sum vísur hvussu livikorini eru í
heimsins londum . Yvirlitið tekur hædd fyri m.a. livialdri, útbúgving og inntøku
pr. íbúgva. Yvirlitið brúkar tøl frá 2010 til at rokna livikorini út og hevur
Avstralia og New Zealand sum ávíkavist nummar tvey og trý á listanum. Danmark er
á einum 19. plássi, meðan Niger, Kongo og Simbabvi eru niðast .

Skúlarnir tróta ikki í Noregi, barnaskúli er í hvørjari bygd, og so eru nógvir
fremhaldsskúlar og háskular. Í Noregi er 10 ára skúlaskylda, og øll hava rætt
til 3 ára skúlagongd afturat. Tað merkir, at tey flestu ganga í skúla í minst 13
ár, áðrenn tey koma út í vinnulívið .

Noregi er ein av fyrstu tjóðum ið broytti støðu tá tað kom til kvinnu rættindi,
minniluta rættindi og rættindi til kynsligan samleika.

Norra er heimsmeistari í javnstøðu. Tað vísir ein kanning frá World Economic
Forum í 2008 . Granskarar hava mett londini eftir hvussu kvinnur hava atgongd
til útbúgving, heilsu, politiska makt og pengar. Noreg liggur ovast á
javnstøðulistanum, beint framman fyri Finnland. Á triðja plássi liggur Svøríki.
Danmark er nummar sjey á listanum . Samkynd kunnu giftast í Noreg; Norra fær
kynsleyst hjúnalag í 2008, og samstundis sleppa samkynd at ættleiða børn. Hóast
tað gjørdist lógligt hjá samkyndum og tvíkyndum monnum at geva blóð í Svøríki í
2010, og í Stóra Bretlandi í 2011, hevur Norra enn ikki valt at broyta lógina .
Hóast samkyndir og tvíkyndir menn ikki at sleppa at geva blóð, so sleppa
samkyndar og tvíkyndar kvinnur væl tað.

Óttin fyri yvirgangi í Noregi í 2012 er so mikið stórur, at stjórnin hevur
kunnað fleiri stórtingslimir um vandan fyri yvirgangi . Løgmálaráðharrin, Grete
Faremo, og verjumálaráðharrin, Anne-Grete Strøm-Erichsen, vóru tann 1. oktober
2012 á einum loyniligum fundi við uttanríkis- og verjunevndina hjá Stórtinginum,
har tær kunnaðu um økta vandan fyri yvirgangi. Ráðharrarnir nevndu nøvnini á
fleiri islamistum, sum kunnu hugsast at ætla at fremja yvirgang. Sum skilst er
hetta fyrstu ferð, at upplýsingar um navngivnar persónar verða latnar á einum
slíkum fundi. Við á fundinum vóru eisini umboð fyri fregnartænastuna hjá
politinum, PST, og fregnartænastuna hjá herinum. Hildið verður, at umleið 40
persónar í Norra verða mettir at vera møgulig vandamikil yvirgangsfólk. Nøkur
teirra eru norðmenn, sum hava vent um til islam. Hini eru fólk, sum eru ættað úr
Afganistan, Pakistan, Irak, Somalia, Tunesia og Algeria. Sambært
fregnartænastunum hjá løgregluni og verjuni hevur óttin fyri yvirgangsálopum í
Noregi ongantíð verið størri enn í 2012.

Millum tær mongu talvur, sum hava sett sær fyri at lýsa heimsins londum, er
"Global Peace Index", ið heftir seg við vandamál, at liva í ymsu londunum. Í 8
ár hevur Institute for Economics and Peace (IEP) skipa henda lista, sum vísur at
Irak er ótryggasta landið at liva í og Noreg er tryggasta land í øllum heiminum
. Fyrningarfreistin fyri dráp og álvarslig brotsverk kann gerast søga í Noregi.
Tað merkir, at ein brotsmaður ongantíð sleppur undan revsing. Stórtingsnevndin
við løgmálum fer væntandi í mars 2014 at atkvøða um at beina burtur 25 ára
fyrningarfreistina í álvarsligum brotsverkum. Tað er Kristiligi Fólkaflokkurin,
sum hevur lagt uppskotið fram. Flokkurin vil beina burtur fyrningarfreistina í
álvarsligum málum sum siðamisbroti, neyðtøku- og drápsmálum. "Eg eri troyttur av
at síggja, at brotsmenn sleppa at ganga leysir, tí revsimál eru fyrnað", sigur
framsøgumaður Jan Arild Ellingsen hjá norska Framburðsflokkinum.
Framburðsflokkurin legði eitt líknandi uppskot fyri Stórtingið í 2013, men tá
hendi onki meira, tí uppskotið skuldi takast við í ein størri "pakka" . Roknað
verður við, at meiriluti fæst fyri uppskotinum at burturbeina
fyrningarfreistirnar fyri álvarslig brotsverk í Noregi .

Skøkjulevnaður er ólógligur í Norra. Í Noreg verður skøkjulevnaður mettur sum
harðskapur móti kvinnuni, og hetta varð bannað við lóg í 2008. Alsamt fleiri
norðmenn verða tiknir fyri at keypa sex frá skøkjum. Norska løgreglan hevur t.d.
í 2008 tikið 260 menn. Fleiri enn 95 % av teimum norsku prostitutieraðu eru
útlendingar; flestu skøkjurnar í Noreg eru úr Nigeria og Eysturevropa .

Sum heimsins fimtistørsti oljuframleiðari er Noreg á 23. plássi millum heimsins
týdningarmestu búskapir. Strondin í Noregi er long, og sjógvurin hevur altíð
havt stóran týdning. Nógv tættbygd pláss eru á vesturstrondini og í Tróndaløgum.
Jarðgass og olja hava stóran týdning hjá teimum, sum búgva á vesturstrondini. Og
flest øll í Norðurnoregi liva av fiskavinnu. Arbeiðsplássini í bæði fiskivinnuni
og landbúnaðinum eru nógv fækkað seinastu árini. Nú arbeiðir bara 30. hvør
norðmaður í hesum vinnum. Tað eru 2,9 % .

Tá ið komið varð fram á olju og gass í Norðsjónum í 1969, hevði tað stórar
búskaparligar broytingar við sær í Noregi, og landið er nú størsta oljuland í
Evropa. Mong túsund fólk starva í oljuvinnuni, annaðhvørt á boripøllum, á
reinsiverkum ella í smiðjum, ið gera til dømis skip og pallar til oljuvinnuna.
Noreg selur hinum londunum í Evropa meginpartin av oljuni og gassinum. Mong fólk
arbeiða í ídnaðinum, týðandi vinnuvegir eru skipasmíð, námsvinna og oljuvinna.

Í 2004-2014 hevur virðisøkingin í Norðurnoregi verið tvær ferðir størri enn
nakra aðrastaðni í landinum. Í Norðurnoregi hevur tann árligi vøksturin verið
9 % ímóti 1,5 % longri suðuri í landinum. Vinnugreinarnar, sum hava givið
Norðurnoregi so stóran fyrimun, eru olja og gass, fiskivinna og aling, sjóvinna,
flutningur og námsvinna. Hetta kemur fram í einari frágreiðing, um
greiningarfyritøkan Oslo Economics og norska reiðarafelagið Rederiforbundet hava
skrivað í februar 2014 eftir at hava kannað virðisøkingina í teimum norðastu
økjunum í arktisku londunum Noregi, Kanada, USA og Russlandi. Kanningin vísir
eisini, at virðisøkingin í Norðurnoregi hevur verið størri enn í norðurøkjunum í
hinum londunum .

Bara uml. 3 % av landinum er dyrkað. Veðrið setur harðar treytir fyri landbúnaði
í Noregi. Tað er kalt og grýtut lendi, so tað er fáastaðni, at landbúnaður fæst
at kasta nakað av sær. Landslagið er betri til beiti. Tí hava flestu bøndur í
Noregi kríatúr. Helst seyður trívst væl, tí seyður kann ganga í brattlendi.
Seyðurin er bara inni, tá ið nógvur kavi liggur.

Hóast ikki meir enn uml. slakur triðingur av Noreg er undanvelt, so livir 20 %
av fólkinum av landinum, men tá er skógbrúkið uppíroknað. Besta jørðin er á
eysturlandinum, í Eysturdalinum, Gudbrandsdalinum og Valdres. Har eru summir
garðarnir heilt stórir, og teir velta bæði hveiti og bygg, annars er havri tað
kornslagið, sum verður mest velt í Noregi. Røtur og eplir verður velt um alt
landið. Av tí teir hava so góðan summarhaga, hava norsku bøndurnir nógv neyt,
harfyri mugu teir eisini hava nógv hoyggj, og grasbøurin er tí bæði stórur og
væl umsitin. Í teimum sløttu dølunum á eysturlandinum brúka teir maskinamboð,
men nógvastaðni er bøurin so brattur, at hann má sláast við líggja. Oftast
liggur eitt strekki av skógi til garðarnar, og nógvur bøndur fáa tá líka nógv
burtur úr skóginum sum tað, garðurin annars gevur av sær. Trøini verða høgd um
heystið og veturin, síðan draga teir tey út á áarbakkarnar, og tá ið toybilið
kemur um várið, verða tey floytt oman eftir ánni til sagvirkini, sum standa
niðri í slættadalinum, har sum áin rennur møk. Ikki ber til at lata trøini reka,
sum tey vilja, nakrir menn mugu fara við og ansa eftir, at tey koma ikki føst.
Hesir menn, floytarar teir kalla, mugu vera bæði kvikir og djarvir, tí ikki er
sjáldan, at teir noyðast út eftir stokkunum til at loysa, tá ið onkur stokkur er
komin tvørtur fyri og heldur øllum fylgsninum. Tær áirnar, sum einamest viður
verður floyttur eftir, eru Lågen í Gudbrandsdalinum og Glommen í Eysturdalinum.
Nógv av viðinum verður útflutt sum hølvað og tilsagað timbur, men nógv verður
eisini brúkt sum ráevni á ymsum ídnaðarvirkjum, ella smiðað til møblar og annað
í sjálvum landinum. Á summum ídnaðarvirkjunum mala teir viðin sundur og gera
hann til sellulosu, og úr henni kann fáast ymiskt, til dømis filmar, kunstsilki,
spreingievni o.a.

Eystan og sunnan fyri Tróndheimsfjørðin er slættlendi, og har eru enn sum fyrr
nógvir og stórir garðar. Á summum av hesum gørðunum fáa teir ovurhonds nógv
hoyggj. Í Norðurnoreg eru garðarnir oftast heldur smáir, og tað vanliga er, at
bøndurnir, ið hvussu er teir, sum sita nær við strondina, rógva út, tá ið tað
ber teimum til. Norðast í Noreg á Finnmarkini búgva sámarnir. Teir liva av
reindjórahaldi. Um veturin ganga djórini inni á heiðunum og skava sær mosa upp
undan kavanum, og um summarið reka teir tey oman móti strondini. Í hørðum
vetrum, tá ið skari legst á kavan, fara tey at svølta, og tá er skjótt til at
tey fara burtur av leið. Men tá er vandi fyri hond, tí úlvarnir leggjast á tey,
og sámarnir munna hala avstað við hundum at leita. Tey seinnu árini hava teir
roynt at fáa hoyggj sunnanífrá, tá ið ringast hevur staðið til. 150 djór má ein
maður hava, fyri at húskið kann hava nóg mikið til at liva av. Fyrr búðu
sámarnir altíð í tjøldum, men nú eru teir flestu búfastir.

Koli er lítið til av í Noregi, men jarn høgga teir í fleiri støðum, málmurin er
kortini ikki nær so góður sum tann svenski, teir rokna við, at tað eru ikki
meira enn 30 % av reinum jarni í honum, tað mesta verður selt av landinum. Kopar
er í fleiri støðum, bestu námini eru við Rørås. Við Kongsberg høgga teir silvur,
djúpasta holið er 1000 m undir jørð. Mesta grótið í Noreg er granitt, hetta er
bæði hart og vakurt grótslag. Tætt við býin Halden hava teir ovurhonds stórt
gróthol. Har verður grótið sagað ella høgt til flísar ella laðingargrót, og
síðan verður nógv av tí selt til ymis lond. Summastaðni er eitt annað grótslag,
sum eitur skifer, tað verður sagað til taksteinar. Til drívkraft í
ídnaðarvirkjunum brúka teir allastaðni elmegi, og hon trýtur ikki í Noreg.
Fossarnir eru bæði stríðir og nógvir og elvirkini mong. Eitt tað størsta
elverkið er við Rjukanfossin á Suðurlandinum. Har gera teir ovurhonds nógv
kálksalpetur. Nógvur ídnaður virkar vøruúrdráttir úr bæði fiskivinnu og
landbúnaði. Nevnast kunnu t.d. sláturvirki, mjólkarvirki og virki, sum súlta
grønmeti og frukt. Nevnast kunnu eisini virki, sum gera ymsar útdráttir úr fiski
o.ø. Norðmenn fáa nógva orku úr náttúruni. Teir fáa t.d. ravmagn úr vatnorku.
Noreg er eitt av teimum fáu londunum í heiminum, sum fær alla el-orku sína úr
vatnorkuverkum.

Norðmenn fáa uml. 12 ferðir so nógva jarðgass og olja, sum teir brúka sjálvir.
Meginparturin verður tískil fluttur út. Síðani fyrsta oljukeldan, Ekofisk, varð
funnin á norska landgrunninum í 1969, hevur oljuvirksemið otað seg longur og
longur norður eftir framvið norsku strondini. Í dag fevnir leitingin eisini um
økini heilt har norðuri í Barentshavinum. Men tað finnast eisini undantøk tvs.
øki, har mótstøðan móti oljuleiting hevur verið so mikið stór, at tað hevur ikki
eydnast oljumyndugleikanum at fáa grønt ljós frá Stórtinginum til at lata upp
t.d. leiðirnar við Lofoten, Vesterålen og Senja fyri oljuleiting og eftir tað
framleiðslu. Flokkarnir í Stórtinginum eru ósamdir um í heila tikið at loyva
leiting í hesum økinum, ið er ríkt fiskiøki og sera náttúruvakurt.
Arbeiðaraflokkurin, Høgra og Framburðsflokkurin eru fyri leiting. Sosialistiski
Fólkaflokkurin, Miðflokkurin, Vinstri og Kristiligi Fólkaflokkurin eru ímóti .
Higartil hevur tað so ikki verið møguligt at fáa meiriluta fyri oljuvirksemi í
økinum.

Av tí fólkinum, sum býr úti við norður- og vesturstrondina, livir tað mesta av
hvalaveiði, fiskiskapi ella sigling. Fiskurin trýtur ikki fram við norsku
strondini. Á Sørlandinum fiska teir nógvan makrel. Um summarið fáa teir hann í
gørnum, sum verða sett um kvøldið og tikin uppaftur morgunin. Um heystarnar
kemur makrelurin inn á firðirnar, og tá kasta teir nót eftir honum. Á
Vesturlandinum er tað toski og sild, teir royna eftir. Í januar mánað koma
sildatorvurnar inn móti Mørustrondini, og so geva tær seg so við og við suður
við landinum. Sildin verður fingin bæði við snurpunót, og, tá ið torvurnar geva
seg heilt inn á firðirnar, við vanligari nót. Fitisildin kemur um heystið og
stendur fram við allari vesturstrondini líka norður í Finnmarkina. Nógv av
sildini verður saltað, og nakað verður lagt í blikk, men meginparturin fer til
sildaoljuvirkini og verður gjørt til t.d. sildamjøl ella sildaolju.

Nú kraftblokkur meira og meira verður settur í veiðiskipini, og teir kunna nýta
bæði betri og størri nótir, kann hetta økja nógv um veiðinøgdina. Toskur fæst
fram við allari vesturstrondini, men bestu miðini eru norðuri við Lofoten og
Møre. Januar til apríl er besta tíðin har norðuri, tá kemur fiskurin inn at gýta
og stendur ofta tættur á grunnunum. Tá leita smærri og størri før av øllum
norðurlandinum til Lofoten. Í øllum bygdum har norðuri, sum hava so fræga
bryggju, at skip fáa lagt at, yðjur við fólki, og tað er sum lívið er vaknað av
nýggjum aftan á tann myrka veturin. Sum allastaðni verður nú í Noregi meira og
meira av tí fiski, sum kemur feskur til lands, skorið til flak og útflutt í
frystum líki. Størsta flakavirkið í Noreg er Findus í Hammerfest, sum føroyskur
verkfrøðingur hevur verið uppií at leggja til rættis . Nakað av fiskinum verður
saltað og selt sum saltfiskur til t.d. Italia og onnur lond, ella hann verður
virkaður til klippfisk og seldur til Brasil ella Spania. Men nógv verður bara
flakt og síðan hongt upp at turka. Norðmenn selja eisini hópin av turrum fiski
til lond í Afrika.

Eitt annað gott fiskipláss er norðuri í Finnmarkini. Um várarnar kemur eitt
lítið laksaslag, sum eitur loddan, inn á firðirnar at gýta, og toskurin gongur
aftan á hana. Hesa árstíðina kunna teir fiska heilt nógv har norðuri. Men
Íshavið er svikaligt, og ikki er tespiligt, tá ið hann brennur á við kavaroki og
stormi av útnyrðingi. Men tað er ikki bara fram við strondini, at norðmenn
royna. Summir leita eisini til Hetlands ella Føroya, og summi línuskipini royna
í Eystur- og Vesturgrønlandi og føra góðan fong av toski og kalva heim. Í norsku
áunum er væl til av bæði eyrriða og laksi, og helst norðuri í Troms veiða teir
hópin av laksi. Í vøtnunum er nógvur eyrriði, og menn fáa hópin av peningi frá
fremmandum sílafiskarum, sum leiga sær rætt at fiska.

Kópi skjóta norðmenn nakað av. Tey skipini, sum veiða kóp, royna heilt norðuri í
Íshavinum, og teir skjóta kópin á ísinum. Hetta er vandamikil veiða, og skipini
mugu vera ógvuliga sterkt bygd. Fyrr skutu norðmenn hópin av stórhvali í
Íshavinum, men hann minkaði so nógv, at tað loysti seg ikki. Teir góvust kortini
ikki, men fóru líka suður í sunnara Íshavið at royna. Fyrst høvdu teir støð á
nøkrum oyggjum har suðuri, sum taka við hvalunum frá hvalastingarunum til at
skera upp og og viðgera teir, meðan onnur skip flyta útgerð til teirra. Flestu
av hesum flótandi hvalakókaríunum, teir kalla, eru úr Sandefjord í Vestfold.

Afturat tí stóra fiskiflotanum hava norðmenn eitt ógvuliga stórt tal av
farmaskipum, norski handilsflotin er millum teir størstu í heiminum. Nógv av
hesum skipunum sigla millum ymsar havnabýir í Evropa og pláss í øðrum
heimspørtum, og tað kunna ganga ár ímillum, at tey eru heima í Noregi. Tey
seinnu árini hava teir bygt nógv tangaskip, sum sigla við olju frá oljulondunum.
Summi av teimum eru ógvuliga stór, upp um 100 000 tons, og norsku reiðaravirkini
vinna stórpening frá siglingini.

Afturat vanligu fiskivinnuni, hevur eitt nýtt slag av fiskivinnu tikið seg upp
seinastu 30 árini. Tað er aling. Alararnir hava fisk í "fjósi" . Teir hava fisk
í stórum nótum úti á sjónum. Henda "nýggja" vinna hevur havt stórar trupulleikar
at dragast við. M. a. hava nógvar fiskisjúkur gingið í alibrúkunum. Men nú eru
norðmenn um at fáa bast sjúkunum, so nú fáa alarar tikið nógvan fisk hvørt
einasta ár. Og nú er eisini aling tryggari vinnuvegur enn vanlig fiskivinna.

Í 2010 seldu norðmenn tænastur og vørur fyri 137,0 mia. $ í útlondum, og teir
keyptu 74,0 mia. $ . Tað er heilt nógv, afturímóti øðrum londum. Meiri enn
helvtin av norska vøruútflutninginum eru olja og jarðgass. Uttanríkishandil
Noregs er grundaður á náttúrutilfeingið, á málm og onnur steinsløg, fiskivinnu,
skógarvinnu og fossamegi. Nú er búskapurin mest bundin av oljuvinnuni. Stórur
partur av útflutninginum er orka, olja og gass.

Tað sigur seg sjálvt, at í so fjallbygdum landi sum Noreg er torført at gera
vegir. Teir hava skjótgangandi skip at sigla millum størstu býirnar, og so sigla
smærri før til tey smærru plássini. Men teir hava eisini langar vegir og
jarnbreytir. Jarnbreytin millum Bergen og Oslo er soleiðis 500 km. Hendan
jarnbreytin var ógvuliga torfør at leggja, nógvastaðni vóru djúpar gjáir fyri,
sum teir máttu byggja brúgvar tvørturum, og í nógvum støðum máttu teir spreingja
seg ígjøgnum fjøllini. 178 tunlar eru á vegnum, og tann longsti er 5 km langur.
Í stórkava um veturin er torført at fáa koyrt, teir brúka kavaplógv, men
viðhvørt kunna fannirnar vera so stórar, at tær heldur ikki koma fram. Ein enn
longri jarnbreyt er tann millum Trondheim og Oslo. Bilvegirnir eru nógvir, nú
mesta samferðslan millum bygdirnar er við bili. Síðstu 50 árini hevur
flogferðslan í Noregi sum aðrastaðni fingið størri og størri týdning. Størstu
flogstøðirnar eru Gardemoen-støðin í Oslo og Flesland í Bjørgvin . Tað eru
kortini ikki øll flogfør, sum seta seg á landi. Summi bæði seta seg og taka seg
á flog av sjónum, og hetta slagið verður nakað brúkt í Norðurnoregi.

Norska fólkið, næstu frændur okkara, er yvirhøvur eitt arbeiðssamt og djarvt
fólk. Um norsku sjómenninar verður sagt "der fartøj flyte kan, der er han første
mann" , og fleiri av teimum gitnastu kanningarmonnunum í Polarlondunum hava
verið norðmenn. Trúgvin er sum í hinum Norðurlondunum tann lutherska. Í norðastu
fylkjunum er mesta fólkið sámar. Í 2008 fluttu tilsamans 66 961 fólk til Noregs.
23 615 norðmenn fluttu í útlond . Mest nýttu nøvn í Norra í 2008 eru gentunavnið
Linnea og dreingjanavnið Lukas. Árið fyri vóru hesi Sara og Mathias. Annars eru
hesi ofta ovarliga á listanum: Markus, Jakob, Jonas, Emma, Thea og Nora. Tekur
man Oslo burturúr, so er ein munur at síggja. Nógv mest nýtta dreingjanavn í
Oslo er Mohammed. Triðja hvørt barn í Oslo kemur frá ikki-norskari bakgrund.

Fyrst í 2014 hevur Noreg 25 000 fleiri menn enn kvinnur. Men fyri tíggju árum
síðani vóru 39 000 fleiri kvinnur enn menn . Av londunum í Evropa við einum
fólkatali yvir eina millión, eru Noreg og Írland tey einastu londini sum hava
yvirskot av monnum. Í Noregi eru 49,7 % kvinnur, sum merkir, at tað í 2014 eru
990 kvinnur fyri hvørjar 1000 menn.

Stórur partur av Noregs landi er hagi og skógur, og helst í fjøllunum og ónomin
náttúra. Hesi øki eru ógvuliga viðkvom og tola erlítla dálking. Súrt regn og
geislavirkið avfall hóttir áir, vøtn og skóg. Tí taka norðmenn dyggiliga undir
við millumtjóða náttúruvernd. Av tí at Noregs náttúra er so egin og fjølbroytt,
hevur Noreg millumtjóða skyldu at verja plantur, náttúru og sjáldsom djór, til
dømis jervin.

Á láglendinum í Suðunoregi veksur leyvskógur og annar vøkstur, ið trívst væl í
hita. Vanligasti skógurin í Noregi er nálaskógur, bæði grann og fura, lyngur og
mosi grør ímillum trøini. Ovast í líðunum veksur bjarkskógur, og har er nógvur
soppur. Í fjøllunum er fjølbroyttur vøkstur, í neðra er pílur, lyngur og
dvørgbjørk, í erva aktisk frosmýri, og har vaksa bara harðbalnar smáar urtir,
til dømis rýpuber og fjallabrúður. Ovast á fjøllum við jøklarnar er als eingin
vøkstur. Skógur veksur ikki í arktiskum veðurlagi.

Mong dýr í Noregi hava lagað seg eftir arktiskum veðurlagi - jervur, læmingur,
reinsdýr, fjallarevur og snjóugla, sum eru norðast og hægst á fjøllum. Í
skóginum eru t.d. hara, revur og elgur. Har byggja rovfuglar, til dømis falkur,
heykur og ugla, og smáfuglar í stórum tali. Sunnari í landinum, har veðurlagið
er lýggjari, eru grevlingur, stálormur og rádýr. Við strondina er vaðfuglur,
sjófuglur og másafuglur, og í sjónum er sumstaðni hvalur og kópur. Nógvastaðni
fram við sjónum eru fuglabjørg, har bjargafuglur og svartfuglur byggir í meingi.
Vantandi føði av ovurfiskiskapi, oljudálking og umhvørviseitran hevur borið við
sær, at bjargafuglurin síðan miðskeiðis í sjeytiárunum er minkaður í stórum.

Bjarnirnar í Norra verða alsamt færri, meðan talið á úlvum økist. Tað vísir ein
frágreiðing frá Rovdata í 2013 . Í 2012 vóru 137 bjarnir í Norra, og var tað ein
afturgongd, samanborið við 2011, tá tær vóru 151 í tali. Í 2010 vóru 166 bjarnir
í Norra. Hinvegin verða úlvarnir alsamt fleiri í tali, og í 2013 er talið mett
til at liggja millum 64 og 77, samanborið við tølini fyri einum ári síðani, tá
teir vóru millum 56 og 64 í tali .

Norðmenn eru sera fegnir um tjóðbúnan. Gomlu búnarnir eru ikki teir somu í
hvørjari bygd. Farið verður í tjóðbúna, tá ið veitslur eru, til dømis barsil,
brúdleyp ella 17. mai. Tjóðardag Noregs, 17. mai, ganga børnini skrúðgongu.

Norskur fólkatónleikur hevur uppruna sín í gerandisvinnuni. Frá ærgishaldi á
fjøllunum stava gomul ljóðføri, til dømis nævurlúrður og bukkahorn, og
sermerktir sanghættir, til dømis kulokk og kauking. Fólkatónleikurin var nær
knýttur at dansi, og ljóðførini, tey nýttu, vóru til dømis landleiki, munnhørpa
og hardingfiól. Sámar hava egnan fólkatónleik joyk.

Týdningarmesta íkast Noregs til alheims byggilist eru tær sermerktu
stavkirkjurnar. Byggihátturin er úr víkingaøld. Røros er á alheims
tjóðminnaskránni hjá UNESCO, eins og bryggjan í Bjørgvin, stavkirkjan í Urne og
helluristirnar í Alta.



https://fo.wikipedia.org/wiki/Sniglar

Sniglar (frøðiheiti - Gastropoda) er tann hópurin av lindýrum ið hevur flest
sløg. Uml. 78% av lindýrum eru sniglar. Grikska heitið gastro-poda merkir
búkføtur, tí sniglar skríða á búkinum. Í stødd kunnu sniglar verða frá 1 mm til
uml. 1 m. Sniglar liva á landi, sjógvi og vatni. Nógv sløg liva á landi, men
tveir triðingar av sløgunum liva í vatni og sjógvi. Sniglar verða býttir í fýra
hópar: Prosobranchia (Framtáknusniglar), Opistobranchia (Baktáknusniglar),
Pulmonata (Lungnasniglar) og Gymnomorpha,

Eins og skeljadýr eru sniglar lindýr. Nógv ymisk sløg eru, serliga í sjónum.
Summi sløg hava vundna skel, onnur hava onga skel, men svimja uppi í sjónum.
Mong smærri sløg hava tjúkka skel.

Kroppurin á snigli er skiftur í yvirkropp og undirkropp. Í flestu førum er skel
um yvirkroppin, men hjá summum, t.d. svartasnigli er skelin skerd til ein
húðarfald sum er ein (innvortis) kápa. Á høvdinum (á sjósnigli) eru tveir kampar
til at tevja við, eygu og muður við rívitungu. Í yvikroppi liggja hjarta, livur
og nýru. Landsniglar hava fýra kampar (horn), har eyguni sita á ovaru kampunum,
tevið á teim niðaru; tað finnast eisini sniglasløg sum eru blind, ella als ongi
eygu hava, t.d. sniglar ið livað niðri í moldini. Landsniglar hava smáar kertlar
millum rukkurnar á kroppinum, og úr teimum kemur slím. Landsniglar kunnu torna
upp; men slímið verjir teir fyri turk, og kemur mold og skittur á teir, so lata
teir nógv slím úr húðini, so skitturin glíður uttan av teimum. Snigil skríður á
fótinum. Blóðið setur niður í hann, so at hann bólgnar og kemur niður úr
skelini. Ein vøddi í afturpartinum tekur fótin inn aftur í skelina.

Nógvir sniglar eru tvíkynjaðir, tvs. teir hava bæði kvenn- og kallkynsgøgn og
nakrir teirra kunnu yngla við bæði kynjaðari og ókynjaðari nøring, tvs. teir
kunnu fáa avkom, bæði við maka og uttan maka. Nógvir sniglar verpa egg, men
summir sjósniglar gýta livandi ungar.

Flestu sniglar eru plantuetarar ella liva av æti, men tað finnast eisini sniglar
sum eru rovdjór burturav, t.d. agngágga ið livir av skjeljadjórum, sniglar ið
eru ræátarar, og eisini finnast sniglar ið liva sum snultarar (parasittar) á
øðrum verum. Plantuetandi landsniglar, t.d. garðsniglar og morsniglar kunnu vera
sannar plágur í landbrúkinum og hjá urtagarðsfólki.



https://fo.wikipedia.org/wiki/Seinni_heimsbardagi

Seinni heimsbardagi (enskt: World War II, WW2) vardi frá 1. september 1939 til
2. september 1945. Eingi kríggj síðan hava verið so stór sum Seinni
heimsbardagi. Seinni heimsbardagi kom í av ætlanum Hitlers at leggja onnur lond
undir Týskland, í fyrsta lagi Eysturevropa.

Í 1936 tók Hitler avvápnaða Rínøkið. Í mars 1938 tvingaði hann Eysturríki at
leggja saman við Týsklandi, og árið eftir tók hann fyrst landslutin Sudetaland í
Kekkoslovakia. Seinni varð restin av Kekkia lagt undir Týskland, meðan Slovakia
varð gjørt til sjálvstøðugt land. Bretland og Frakland róku eftirlætispolitikk,
ið gav Hitler frið at gera hetta. 1. sept. 1939 leyp Hitler á Pólland.
Frammanundan hevði hann gjørt sáttmála við Stalin um at býta Pólland teirra
millum. Pólland hevði stóran her, men hann var ov illa útgjørdur og ov illa
skipaður at standa seg ímóti týskarum. Hitler væntaði ikki, at Bretland og
Frakland vildu koma Póllandi til hjálpar, men 3. sept. 1939 sendu tey Týsklandi
krígsavbjóðing. Týskarar lupu á við stríðsvognadeildum og øðrum brynjaðum
akførum, sum tóku seg langt inn í fíggindalandið. Í hølunum á teimum komu
gonguherliðini, ið kringsettu stórar deildir av fíggindaherinum; álopsdeildirnar
fingu stuðul frá stríðsflogførum. Hesin álopsháttur varð nevndur <<Blitzkrieg>>
ella snarkríggj, og einki helt fyri týskarum í fyrstuni. Pólland gav seg undir
seinast í september í 1939. Árið eftir leyp Hitler á Noreg og Danmørk í 9.
apríl, og um somu tíð tók Bretland Føroyar og Ísland. Ein mánað seinni leyp
Hitler á Niðurlond, Belgia og Frakland. Um miðjan juni 1940 høvdu øll hesi
londini givið seg undir. Bretland var einsamalt eftir.

Hitler ætlaði at gera innrás í Bretlandi í 1940, og frá juli til september
gjørdi hann áhaldandi loftálop á skip, flogvøllir, havnir og býir til tess at
"lemja" bretska flogvápnið, Royal Air Force). Tað var nógv verri mannað enn
týska flogvápnið Luftwaffe, men skeyt tvey týsk flogfør niður fyri hvørt bretskt
flogfar, ið fórst, og noyddi Hitler at sleppa innrásini.

Beint fyri at Frakland gav seg undir, tóku bretskar og franskar herdeildir seg
aftur til strondina við Dunkerque í Belgia, eftir tað at tær har vórðu vorðnar
avbyrgdar í týska álopinum. Gjørt varð av at flyta tær um Ermarsund til
Onglands. Hvørt einasta bretskt far varð nýtt at flyta 200 000 bretskar og
120 000 franskar hermenn í um sundið.

Um alt Evropa vórðu húski spjadd í allar ættir, og mangar milliónir gjørdust
flóttafólk. Í Bretlandi vórðu børnini flutt úr býunum.

Í juni 1941 høvdu ásarveldini (Týskland og Italia) tikið Jugoslavia, Albania og
Grikkaland og noytt Rumenia, Ungarn og Bulgaria at hjálpa sær. Og 22. juni leyp
Týskland við allari megi á Sovjetsamveldið, hóast teirra ikki-álopssáttmála. Í
september kringsettu týskar herdeildir Leningrad (nú St. Pætursborg), men
megnaðu ongantíð at taka býin. Álopið steðgaði í desember, stutt frá Moskva, av
harða vetrinum og russisku mótálopunum. Á fyrsta sinni vóru týskarar fyri
øgiligum tapum.

Samstundis lupu japanar á Pearl Harbour. Japan hevði ikki sent USA
krígsavbjóðing, tá ið teir lupu á Pearl Harbor í Hawaii, sum var týdningarmesta
herflotahavnin hjá USA í Kyrrahavinum. Fimm amerikonsk slagskip og 15 onnur skip
vórðu søkt ella oyðiløgd. Beint eftir sendu Týskland og Italia USA
krígsavbjóðing. Japan tók skjótt alt Landsynningsásia og hótti Avstralia og
India.

Í 1940 hevði bardagin breitt seg til Norðurafrika, har italskar herdeildir í
Libya lupu á Egyptaland, sum var undir bretskum yvirvaldi. Bretar róku italsku
herdeildirnar aftur, og tað hevði við sær, at týskarar komu italiamonnum til
hjálpar. Við Rommel herovasta á odda róku týskarar bretar aftur til Egyptalands.
Bardagin stóð við, til bretskar herdeildir við Montgomery á odda vunnu avgerandi
sigur í bardaganum við El Alamein í Egyptalandi í oktober-november 1942. Eftir
tað tóku Montgomery og menn hansara seg skjótt tvørtur um Libya at sameina seg
við amerikanskar og bretskar herdeildir, sum vóru farnar í land í Algeria og
Marokko. Herurin hjá ásaveldunum varð avbyrgdur ímillum herar teirra sameindu og
legði vápnini í mai 1943.

Í 1941 gjørdist Erwin Rommel (1891-1944) hægstur fyri týska herinum í Afrika.
Hann gjørdist alt atfinningarsamari ímóti Hitleri og evnum hans at stíla fyri
krígnum, og í 1944 stuðlaði hann samansvørjing ímóti Hitleri.

Í november 1942 høvdu Týskland og Italia tikið ræðið í meginpartinum í Evropa.
Tað stóð nógv á Bretlandi og Sovjetsamveldinum, til USA kom upp í bardagan saman
við teimum seinast í 1941.

Bardagin í Evropa gjørdi, at bretsk, fronsk og niðurlendsk hjálond í Asia og
Kyrrahavi onga verju høvdu. Japanar lótu tað ikki fara aftur við borðinum, og í
1941 og 1942 tóku teir nógv lond og nógvar oyggjar í Kyrrahavi. Framgongdin hjá
teimum sameindu á sjónavgerandi sigrar við Korallhav og við Midwayoy, báðir í
1942.

Árið 1943 gjørdist vanlagnuár fyri týskarar á næstan øllum hermótum, og tróttugu
bumbuálopini á týskar býir og ídnaðarøki høvdu við sær, at teir viknaðu. Kortini
hildu teir fram sum ongantíð áður at pína og myrða fangar í týningarlegunum í
Týsklandi og í evropeisku londunum, teir høvdu hersett. Har sótu politiskir
fangar úr øllum Evropa, og har vórðu jødar og aðrir fangar hóptýndir.
Týningarlegurnar vóru miðdepil í nazistisku ætlanunum at týna jødarnar. Fleiri
milliónir jødar vórðu noyddir at gera trælaarbeiði í týningarlegunum, har teir
vórðu svøltaðir, píndir og at enda dripnir í gasskømrunum.

Týskarar tóku pólska høvuðsstaðin Warszawa í 1939. Jødarnir vórðu noyddir at
búgva í einum lítlum býlingi í býnum, og hvønn dag gjørdu nazistarnir seg inn á
teir. Í 1943 gjørdu jødarnir í Warszawa uppreistur ímóti týskarum. Næstan allir
40 000 jødarnir í býlinginum vórðu dripnir.

Í 1944 fóru týskarar at missa takið í Evropa. Sameinda innrásin í evropeiska
meginlandið kom 6. juni í 1944, tá ið amerikanskar, bretskar, kanadiskar og
aðrar herdeildir gjørdu landgongd á strondina í Normandínum undir amerikanska
herovastanum Dwight D. Eisenhower. Eftir harðar bardagar fingu teir fótin fastan
og brutu seg ígjøgnum týsku verndarvirkini. Meðan teir sameindu tóku seg fram í
bardaganum, fingu teir dyggan stuðul frá mótstøðurørslunum í til dømis Belgia,
Kekkoslovakia, Grikkalandi, Jugoslavia, Póllandi og handan hermótið í
Sovjetsamveldinum. Í august gjørdu sameindar herdeildir landgongd í
Suðurfraklandi og tóku seg norðureftir. Ein mánað seinni var næstan alt Frakland
frælst. Í apríl 1945 høvdu herdeildirnar vestaneftir tikið seg so langt inn í
Týskland, at tær møttu sovjetisku herdeildunum, ið komu eystaneftir. Týskland
var fallið.

Í 1943 broyttist gongdin í Kyrrahavi, tá ið amerikanskar herdeildir tóku aftur
nakrar oyggjar, og í 1944 tóku amerikanarar og bretar Filipsoyggjar og Burma
aftur frá japanarum. Tíðliga í 1945 tóku amerikanarar japonsku oyggjarnar
Iwojima og Okinawa. Hin 6. august tveitti eitt amerikanskt bumbuflogfar fyrstu
kjarnorkubumbuna niður yvir japanska býin Hiroshima, og 80 000 menniskju lótu
lív. Hitin frá spreingingini oyðilegði hús 7 km í radius úr spreingideplinum.
Tríggir dagar seinni var aftur ein kjarnorkubumba tveitt, hesa ferð yvir
Nagasaki. Harafturat sendi Sovjetsamveldið Japan krígsavbjóðing, og hetta noyddi
Hirohito keisara at geva seg undir. 15. august 1945 løgdu japanarar vápnini.
Annar heimsbardagi var av.

Týskland gav seg treytaleyst undir teir sameindu 8. mai 1945. Eitt eftirlitsráð
undir herovastunum hjá teimum trimum sterkastu sigursveldunum Eisenhower (USA),
Montgomery (Bretland) og Sjukov (Sovjetsamveldið) tók valdið í Týsklandi.
Týskland varð síðan býtt í fýra hersetingarøki, og USA, Bretland, Frakland og
Sovjetsamveldið stýrdu hvør sínum øki. Ráðstevna í Potsdam í juli skuldi gera av
framtíð Týsklands. Týski høvuðsstaðurin Berlin var fullkomiliga oyðilagdur, tá
ið týskarar løgdu vápnini. Hitler hevði beint fyri sær í stjórnarskýli sínum.
Sovjetisku herdeildirnar hersettu eystara part í Týsklandi, og USA, Bretland og
Frakland hersettu vestara part. Berlin, ið er í eystara parti, varð býttur
ímillum tey fýra sameindu veldini. Skjótt sást, at mótsetningarnir ímillum
kommunistiska Sovjetsamveldið og vestanveldini var ógvuliga stórur.

Í november 1945 vórðu 21 av fremstu nazistisku oddamonnunum drignir fyri ein
altjóða dómstól í Núrnberg í Týsklandi. Ákærurnar ímóti hvørjum einstakum vóru
eitt ella fleiri av hesum málum: Krígssamansvørjing, krígsbrotsverk, brot á
friðaravtalu og brotsverk ímóti mannaættini. Rættarmál vóru eisini ímóti nøkrum
øðrum nazistaovastum afturat, helst ovastum í týningarlegunum og heryvirmonnum
har. 11 av teimum 21 nazistunum vórðu dømdir til deyða og hongdir í Núrnberg.
Aðrir fingu drúgva fongsulsrevsing, og bara tríggir vórðu fríkendir. Mangir
nazistiskir krígsbrotsmenn flýddu.

Annar heimsbardagi kravdi um 50 milliónir mannalív. Sovjetsamveldið misti flest
fólk - einar 20 milliónir (tíggju % av sovjetiska fólkinum). Fleiri milliónir
sivilfólk doyðu í loftálopum og minst 10 milliónir í nazistisku týningarlegunum,
av teimum vóru seks milliónir jødar. Uppaftur fleiri vórðu særd og gjørdust
kryplingar bæði til likams og sálar ella mistu hús og heim og gjørdust
flóttafólk.

Annar heimsbardagi broytti fullkomiliga Føroya støðu politiskt og búskaparliga.
Týskarar hersettu Danmark, og Føroyar vórðu hersettar av bretum, ið onkuntíð
høvdu um 8000 hermenn her. Fleiri hundrað ára gamla sambandið við Danmark var nú
púra kvett. Politiskar broytingar vóru neyðugar. Bráðfeingisstýrisskipan varð
gjørd. Føroyar vórðu stýrdar av løgtingi og amtmanni í felag. Føroyska flaggið
varð viðurkent. Búskaparligu broytingarnar vóru eisini stórar. Føroyski
skipaflotin gavst í stóran mun at fiska og sigldi í staðin við ísfiski millum
Íslands og Bretlands. Av tí sera lítla útboðnum á marknaðinum fleirfaldaðust
prísirnir. Teir, ið sigldu við, vunnu gylt av pengum, og reiðararnir enn meir.
Men sigling á krígshøvunum var vandafull, og 205 føroyingar lótu lív á
krígsvøllum og vanlukkum á føroyskum og útlendskum skipum. At fiskurin ikki
bleiv fiskaður og arbeiddur umborð og ikki kom upp á land í Føroyum til víðari
virkingar, bar við sær stórt arbeiðsloysi. Bretska virksemið hjálpti tó nakað
upp á tað. Bretar høvdu flotahavn á Skálafjørðinum og floghavn í Vágum. Sí
eisini bretska hersetingin í Føroyum.



https://fo.wikipedia.org/wiki/T%C3%BDskland

Samveldislýðveldið Týskland (týskt: Bundesrepublik Deutschland) er eitt land í
Miðevropa og er eitt av ríkastu londum í heiminum. Í vestri hevur Týskland mark
við Holland, Belgia, Luksemburg og Frakland, í norðri við Danmark, í eystri við
Pólland og Kekkia og í suðri við Eysturríki og Sveis. Sjómarkini eru við
Norðsjógvin og Eystrasalt. Høvuðsstaður er Berlin, og landið hevur umleið 81
milliónir íbúgvar. Týskland er "grønasta land í heiminum". Tey hava vunnið
hendan heiður eftir í 2007 at hava minkað um CO2-útlátið við meira enn nakað
annað land í heiminum; 5,6 % har útlátið í heiminum tilsamans vaks við 2,4 %.

Fyrsta stigið til Týskland kann sigast at vera tað Eysturfrankiska Ríkið, sum
varð stovnað eftir at Frankiska Ríkið var býtt sundur millum tríggjar abbasynir
hjá Karlamagnusi í 843 við friðinum í Vardun. Av hesum verður eystasti parturin
upphavið til Týskland, meðan vestasti parturin verður upphavið til Frakland. Tá
tann eysturfrankiski herskarin Otto I, sum bæði víðkaði og staðfesti ríkisins og
sítt egna vald, so læt hann seg knúna í 962 við tí rómversku keisarakrúnuni av
páva Johannes XII, tá gjørdist hann keisari yvir tað týsk-rómverska ríkið ella
tað Heilaga rómverska ríkið. Hetta keisararíkið var meira eitt samveldi av
statum við einum felags keisara sum formellur regentur.

Hetta ríkið varir til 1806, tá Napoléon 1., keisari í Fraklandi, vinnur á
ríkinum.

Eftir royndir at savna ríkið, avgera tey trý kríggini ímóti Danmark í 1864,
Eysturríki í 1866 og Fraklandi í 1870-71 úrslitið, og í januar 1871 verður
Wilhelm I krýndur til fyrsta keisara í einum savnaðum Týsklandi.

Hetta týska ríkið heldur sær til endan av fyrra veraldarbardaga, tá partar av
landinum verða givnir til m.a. eitt endurstovnað Pólland. Í millumkrígstíðini
verður landið ofta kallað Weimarlýðveldið.

Undir seinna veraldarbardaga veksur Týskland munandi um økið hjá sær við at
innlima Eysturríki, Kekkia, og stórar partar av Póllandi. Seinni koma eisini
Estland, Lettland, Litava og partar av Hvítarusslandi og Ukraina undir týskt
vald.

Eftir at teir fýra sigursharrarnir, Stóra Bretland, Frakland, USA og
Sovjetsamveldið ikki kundu sameinast um framtíðina hjá Týsklandi, vórðu
Lýðveldini Vesturtýskland (á týskum Bundesrepublik Deutschland (BRD)) og
Eysturtýskland (Deutsche Demokratische Republik (DDR) Týska Fólkaræðisliga
Lýðveldið) stovnað, Vesturtýskland hin 23. mai 1949 og Eysturtýskland hin 7.
oktober sama árið. Eftir seinna heimskríggj streymaðu nógv týskttalandi
flóttafólk til Týsklands, í 1950 var talið á flóttafólkum sum komu uttanífrá
komið upp á 12,5 milliónir. Vesturtýskland var við til at stovna Evropasamveldið
í 1957. Undir kalda krígnum var sambandið millum báðir teir týsku statirnir ikki
góðir, sambandið batnaði tó í 1970'árunum. Kanslarin Willy Brandt setti á stovn
Ostpolitik til tess at betra um viðurskiftini við Eysturevropa. Í 1973 gjørdust
bæði Vestur- og Eysturtýskland limir í ST.

Dagsins Týskland varð til, tá londini Vesturtýskland og Eysturtýskland vórðu
sameind 3. oktober 1990, eftir at Berlinmúrurin fall hin 9. november 1989.

Týskland er stórur partur í Miðevropa. Belgia, Luksemborg, Niðurlond og Frakland
eru vestanfyri, Kekkia, Slovakia og Sveis sunnanfyri, Pólland eystanfyri og
Norðsjógvurin, Eystarasalt og Danmark norðanfyri. Landslagið í Týsklandi er
fjølbroytt, úr fruktagóða slættlendinum fyri norðan og vestan til snjóklæddu
tindarnar í vøkru bayersku alpunum fyri sunnan. Úr slættlendinum á
vesturstrondini og norðurstrondini hækkar tað so líðandi.

Týskland varð ikki savnað í eitt ríki fyrr enn í 1871. Fyri tað var týska fólkið
í mongum sjálvstøðugum smáríkjum. Nú á døgum er landið í 16 landspørtum, nevndir
Länder, og við einari samveldisstjórn, lík henni í Sambandsríki Amerika. Hvør
landspartur hevur sína egnu landspartastjórn, sum ræður fyri heimligum
viðurskiftum, til dømis útbúgvingarmálum. Mangir týskarar kenna seg bundnar
tjóðskaparliga at landslutinum, teir búgva í, og siga seg fyrst vera til dømis
bayrar (úr Bayern) og so týskarar.

Norðari partur í landinum er slætt og smáheyggut búnaðarlendi. Meðan tað
nógvastaðni kann vera so, at tað er ein meginá ella ein fjallaryggur, ið er mark
millum tvey lond, er ikki so millum Danmark og Norðurtýskland. Har gongur markið
mest gjøgnum slættan bø, og bert málaðir marknasteinar siga frá, um tú ert
norðan ella sunnan fyri markið. Landið frá danska markinum suður ímóti
Kielargryvjuni rópa teir Slesvík; landslagið har er meinlíkt tí í danska
partinum av Suðurjútlandi; á eystursíðuni skera djúpir firðir seg inn í landið,
sum er slætt við stórum ryggjum og herðum uppímillum. Moldin her er mest
leirmold. Longur vesturi er slættari, men har er sandmold, so hon ber ikki so
væl korn; allarvestast móti Norðsjónum er heilt slætt og so lágt, at teir hava
bygt verjigarðar til at forða fyri, at sjógvurin skal leggja innyvir, tá ið
vestanódnirnar herja. Á hesum lendinum fruktar væl, og teir rópa tað marsk.
Slesvík er gamalt danskt land, men í 1863 noyddist Danmark at avluta tað til
Týskland. Sunnan fyri Kielargryvjuna er Holstein; lendið har líkist tí norðan
fyri gryvjuna. Frá Holstein norður móti Harzen er alt Norðurtýskland eitt
slættlendi, men kortini eru ryggir uppímillum. Summastaðni eru stórar
lyngheiðar; men tær eru nógv minkaðar, tí teir hava antin velt tær undan eller
plantað trø á teimum. Meginparturin av teirri norðurtýsku jørðini lá fyrr sum
óveltar heiðar og víðar mosafløtur. Lüneburgar-heiðarnar vóru tvær ferðir so
stórar sum Føroyar. Nú á døgum eru heiðarnar minkaðar burtur í lítið og einki,
tí stórar víddir eru lagdur undir plógv, og tað, sum eftir er, er plantað við
trøum. Í støðum eru stórir furuskógir. Megináirnar Weser, Elbá og Oder renna
allar makar, og reinar og djúpar eru tær, so tær verða nógv brúktar at flyta
varu eftir. Fyri at gera tað enn lagaligari fyri siglingina hava teir eisini
grivið gryvjur millum teirra.

Suðurtýskland er alt ein háslætti, men so ganga einstakir fjallaryggir gjøgnum
landið. Navnið á teimum flestu fjøllunum endar við "wald" sum til dømis
Schwarzwald, og landið er ógvuliga væl dyrkað. Jørðildið er morenusandur og
eyrur, men blandað við kálk, tí fjøllini sunnanfyri eru kálkfjøll. Landið er
mest sum alt velt til gras og humla, epli og korn. Veðurlagið er lýtt um
summarið, men heldur kølið um veturin. Syðst í landinum koma fjøllini upp í 3000
metra hædd. Oman úr fjøllunum renna stórar og nógvar áir. Tær størstu eita
Neckar, Donau og Main. Vestari parturin av háslættanum eitur Bayern.
Høvuðsstaðurin í Bayern eitur München. München er serliga gitin fyri síni stóru
ølgerðarhús. Nógvastaðni í bæði Mið- og Suðurtýsklandi eru stórir skógir.
Kendastu skógirnir eru Harzen, Thüringer Wald og Schwarzwald í
útsynningspartinum í Suðurtýsklandi. Eitt hitt kendasta og fagrasta økið í
landinum er Schawarzskógur í Suðurtýsklandi, nevndur eftir myrka nálaskóginum,
ið veksur har. Harzen er eitt fjallalendi nakað miðskeiðis í Týsklandi. Harzen
er slættur omaná við einstøkum høgum tindum. Teir hægstu tindarnir eru einar
1000-1100 m. høgir; hægsti teirra millum eitur Bloksbjørg sum er 1142 m. høgur.
Uppi á Bloksbjørgi er útynið vítt í allar ættir. Skógur veksur á fjøllunum, og
har eru natúrvakurt pláss. Av tí at fjøllini reisa seg so knappiliga, er har
frálíkt útsýni; fleiri hundrað bygdir skulu í góðum sýni kunna síggjast av
hægstu toppunum. Teir høgga blýggj og silvur í Harzen, og sink er eisini. Hagar
niðan streymar ferðafólk bæði summar og vetur. Fjallalíðirnar eru væl veltar í
neðra og vaksnar við skógi í erva heilt niðan undir tindarnar. Oman úr fjøllunum
renna í djúpum gjáum stórar áir, sum verða byrgdar inni til stór vøtn. Vatnið
verður nýtt at framleiða elstreym, sum fær gongd á sær mongu maskinurnar í
námsvinnuni og bræðingarhúsunum. Nógvir av býunum í Harzen hava eins og teir
suðurtýsku býirnir varðveitt tað gamla sniðið. Nakað sunnan fyri Harzen er
fjallaryggurin Thüringerwald, sum er meinlíkur Harzen.

Fyri eystan slættan eru bøhmisku fjøllini, sum eru mark millum Týskland og
Kekkia, og fyri sunnan eru Bayersku alpurnar. Donau springur upp í Schwarzwald
og rennur so eystur gjøgnum landið og inn í Eysturríki. Á vegnum renna fleiri
greinar oman úr Alpunum í hana. Rín springur upp undir St. Gothards fjallinum í
Sveis; hon rennur út í Bodenvatnið. Komin úr aftur vatninum ger hon stóran foss
við býin Schaffhausen. Har hava teir bygt fleiri stór elverk. Síðan rennur hon
eitt strekki beint vestur, men við býin Basel sneiðir hon beint norðurá og
verður nú marknará millum Frakland og Týskland. Fløtan, sum hon her rennur
ígjøgnum, millum Sveis og Vogesurnar, eitur Rínslættan og er eitt tað
gróðrarbesta plássið í Týsklandi. Rínslættin er ein tann fruktabesti bletturin í
øllum Týsklandi, tí veðurlagið er lýtt, og fjøllini líva so væl. Á Rínslættanum
er tætt av stórum bygdum. Allastaðni fram við Rínánni eru bygdir og býir.
Stundum standa býirnir beint yvir av hvørjum øðrum. Hesir býir eru av fyrstantíð
bygdir, har sum ein brúgv ella ein ferja hevur gingið yvir um ánna. Á leiðini,
har sum áin Main rennur út í ánna Rín, eru býirnir Wiesbaden og Mainz beint hvør
yvir av øðrum. Norðan fyri Mainz rennur áin Rín inn í ein trongan dal í
Skifurfjøllunum. Hesin dalur eitur Ríndalurin. Ríndalurin er í støðum so
trongur, at teir hava noyðst at skotið sær vegin ígjøgnum áarbakkan. Suðursíðan
á Ríndalinum er øll velt í tvørteigar, og garðar laðaðir uttan um teigarnar at
verja, so at moldin skal ikki regna burtur. Tvørteigarnir eru allir vaksnir við
vínviði. Vinið kalla teir Rínvín. Á norðara áarbakkanum er sólargangurin ikki
nóg góður til vínvið; har vaksa stórir eikiskógir. Uppi í Ríndalinum bygdu
riddarar og kongar í miðøldini sær sterkar borgir til verju móti fíggindunum og
at gera herferðir frá. Nakrar av hesum borgum eru til enn, men vera nú nýttar
til ferðamannaheim. Norðan fyri Køln rennur áin Ruhr út í ánna Rín. Við Ruhrá er
ein tann størsti ídnaðardepilin í Evropa. Frá gamlari tíð er nógv kol høgt í
Ruhr. Nú er mest evnafrøðiídnaður, maskinídnaður og stálidnaður. Býirnir eru
mest sum allir samanvaksir. Hin gamli býurin Solingen er á hesum leiðum. At enda
rennur Rín vestur í Niðurlond og út í Norðsjógvin.

Í alheimsorkufrágreiðingini hjá BP fær Týskland heiðurin at vera heimsins
grønasta land.

Sambært frágreiðingini minkaði Týskland sína orkunýtslu 5,7 prosent í 2007 í mun
til árið fyri. Sama ár vaks orkunýtslan við 2,7 prosent um allan heimin. Tey
lond, ið nýta mest orku, eru Kina, USA og India.

Frágreiðingin vísir, at Týskland minkaði 16 prosent um kjarnorkunýtsluna umframt
at skerja nýtsluna av gassi og olju. Kolnýtslan er tó vaksin hetta árið.

Eftir at nýggju umhvørvislógirnar vórðu samtyktar, segði týski kanslarin, Angela
Merkel, at lógirnar vóru neyðugar fyri at verja veðurlagið. Ætlanin er at minka
CO2 útlátið í Týsklandi við 40 prosent í 2020 í mun til 1990.

Upp gjøgnum 90'ini, tá milliónir av russarum fluttu til Týsklands, nokt­aði
týska stjórnin at góð­kenna russisku univers­i­tetsút­búgvingar teirra . Og
hetta hevði við sær, at teirra evni vórðu spilt, sam­stundis sum eingin
vinningur fekst burtur úr at venja hesi til at gerast óteljandi dugnalig
vísinda­fólk, verkfrøðingar og teldu­forritarar. Tær týsku stjórnirnar, sum
síðani komu til valdið, megnaðu eiheldur at veita landsins trimum millión­um
borgarum við turkisk­ari bakgrund útbúgving, so nytta kundi fáast úr evnum
teirra. Enn tørvar Týsklandi væl­útbúnar tilflytarar. Cologne Institute for
Eco­nomic Research sigur í 2013, at longu nú mangla 210 000 útbúnir
støddfrøðingar, verkfrøðingar, vís­inda­fólk og KT-ser­frøð­ingar . Almenna
týska hagstov­an metir í 2013, at tær 50 milliónirnar av arbeiðs­førum týskarum
millum 20 og 65 ár, fara at minka niður í 33 milliónir í 2060, um ferð ikki av
álvara verð­ur sett á tilflytingina . Onkur hjálp er tó við hond­ina, takkað
verið bú­skap­arligu kreppuni í Portugal, Spania og Grikkalandi, har
ungdómsar­b­eiðs­loysið er svollið til í meðal 50 prosent. Hetta hevur við sær,
at túsundtals nýútbúgvin ung úr hesum londum flyta til Týsklands og harvið bøta
um trotið á verkfrøðingum og aðrari fakliga førari arbeiðs­megi.

Við einum fólkatali á 80.2 milliónum sambært fólkateljingum frá mai 2011, so er
Týskland tað fólkaríkasta landi í ES, tað næstmest fólkaríka landið í Evropa,
næst eftir Russlandi, og er nummar 16 á listanum yvir fólkaríkastu lond í
heiminum. Fólkatættleikin er 225 fólk per ferkilometur. Væntaður lívsaldur í
Týsklandi frá føðing er 80,9 ár (77,93 ár fyri menn og 82,58 ár fyri kvinnur).
Føðitíttleikin er 1,41 børn fyri hvørja kvinnu (tal frá 2011), ella 8,33
føðingar per 1000 íbúgvar, og tað er ein av teimum lægstu í heiminum.

Síðan 1970-árini hevur talið av deyðum verði størri enn talið av føddum í
Týsklandi. Týska Hagstovan hevur spátt, at fólkatalið fer at minka til millum 65
og 70 milliónir í 2060, alt eftir støddini á tilflytarum í mun til fráflyting.
Tó hava slíkir spádómar ofta víst seg ikki at halda, og í løtuni er talið á
føðingum og tilflytarum vaksandi í Týsklandi og hevur verið tað síðan 2010.
Merkisvert er, at talið av vælútbúnum tilflytarum er í stórum vøkstri. Í 2012
vóru fráboðanir um 300.000 fleiri tilflytarar enn fólk ið fluttu úr Týsklandi.

Týsk børn fara fyrst í forskúla og síðan í grundskúla. Tíggju ára gomul fara tey
í tað, teir rópa Gymnasium, Hauptschule ella Realschule. Fyrst nevndi er
bókligur skúli, har næmingarnir taka studentsprógv. Hinir báðir fyrireika
næmingarnar til yrkisligar útbúgvingar. Annars er skúlaskipanin ólík í teimum
ymsu landspørtunum.

Umframt teir klassisku universitetsbýirnir (Tübingen, Heidelberg, Jena,
Freiburg, Göttingen og fleiri afturat) eru eftir 1945 ein røð av nýggjum
universitets- og háskúlum settir á stovn kring um í Týsklandi.

Undir gotiska tíðarskeiðnum blómaði myndahøggara- og málningalistin í Týsklandi
og fleiri týskir meistarar fingu týdningarmiklar uppgávur kring um í Evropa.
Undir renessansuni eru Lucas Cranach (eldri), Hans Holbein (yngri), Albrecht
Dürer og Matthias Grünewald týðandi nøvn.

Av listafólkum frá romantikkini finnur man Caspar David Friedrich, Philipp Otto
Runge og Arnold Böcklin.

Fyrst í 1900-talinum mentust tveir sera týðandi ekspressionistiskir bólkar í
Týsklandi: Die Brücke og Der Blaue Reiter.

Ein av teimum størstu kvinnuligu listafólkunum hetta tíðarskeiðið var Käthe
Kollwitz.

Millumkrígsárini í 20. øld vóru fleiri listafólk, sum framdu djarva
eksperimenterandi list við listafólkum sum Georg Grosz og dadaistin Max Ernst.

Seinna helming av 20. øld vóru mest týðandi listafólkini t.d. Joseph Beuys, A.
R. Penck, Wolf Vostell, Gerhard Richter, Sigmar Polke, Anselm Kiefer, Georg
Baselitz og Rosemarie Trockel.

Ein av mest týðandi myndafólkum í 20. øld var August Sander sum, eins og Albert
Renger-Patzsch, brúkar listagreinina die Neue Sachlichkeit. Av myndafólkum sum
komu fram seinni kunnu nevnast Bernd og Hilla Becher, Andreas Gursky, Wolfgang
Tillmans og Candida Höfer.

documenta er millum heimsins størstu og týdningarmiklastu framsýningum við
samtíðarlist og verður hildin fimta hvørt ár í Kassel, seinast í 2012 sum
dOCUMENTA (13). Næststørsta samtíðarlistaframsýningin í Týsklandi er
Berlinbiennalen, sum fer fram í Berlin annað hvørt ár um summarið líka tal
(2014, 2016 osfr.).

Nógvir av teimum kendastu tónasmiðjunum gjøgnum søguna hjá tí klassiska
tónleikinum eru úr Týsklandi. Í barock-tíðini virkaði Johann Sebastian Bach
(1685–1750), sum tann møguliga kendasti barocktónasmiðurin av øllum. Sjálvt
Ludwig van Beethoven (1770–1827), sum virkaði í tí klassisistiska tíðarskeiðnum,
hoyrir til tann absolutt størsta innan klassiskan tónleik. Menning av
orkesturtónleiki og ikki minst av symfoniforminum, er Týsklands størsta íkast
til tónleikasøguna. Í seinromantikkinum byrjaði ein sterk rørsla móti menning av
týskari operuni, sum náddi sítt hæddarpunkt við verkum eftir Richard Wagner og
Richard Strauss. Aðrir týdningarmiklir tónasmiðir vóru eitt nú Georg Friedrich
Händel, Johannes Brahms, tann ungarskføddi Franz Liszt, Felix Mendelssohn,
Robert Schumann, Max Reger, Paul Hindemith, Carl Orff og Kurt Weill. Ein av
teimum ið seinni setti síni spor var Karlheinz Stockhausen. Stockhausen var ein
av undangongumonnunum innan nýmótanst elektroniskan og elektroakustiskan
listtónleik og fyri hetta fekk hann Polar-virðislønina.

Týskur tónleikur er ofta knýttur at schlager, har Týskland hevur verið eitt av
leiðandi londunum. Schlagern tónleikurin hevði sína stórheitstíð til 1970-árini
við artistum sum Peter Maffay og Rex Gildo men eisini útlendskir artister, til
dømis Udo Jürgens, Siw Malmkvist, Wenche Myhre og Gitte Hænning. Týskland hevur
vunnið Eurovision Song Contest tvær ferðir: 1982 við Ein bisschen Frieden við
Nicole og 2010 við Satellite framført av Lena Meyer-Landrut.

Nakrir av teimum best kendu týsku rithøvundunum eru Friedrich Schiller, Johann
Wolfgang von Goethe, Heinrich von Kleist, Joseph von Eichendorff, E.T.A.
Hoffmann, Erich Maria Remarque, Rainer Maria Rilke og dramatikarin Bertolt
Brecht. Týskir rithøvundar, ið hava fingið Nobelvirðislønina í bókmentum eru
Gerhart Hauptmann, Thomas Mann, Hermann Hesse, Nelly Sachs, Heinrich Böll,
Günter Grass og Herta Müller.

Av kendum nýtíðar rithøvundum kunnu eisini nevnast eitt nú Thomas Brussig,
Dietmar Dath, Wladimir Kaminer, Daniel Kehlmann, Martin Mosebach, Ulrich
Peltzer, Rafik Schami, Bernhard Schlink, Ingo Schulze, Uwe Tellkamp, Uwe Timm og
Juli Zeh.

Síðan einaferð í 1980-árunum eru tað komin fleiri og fleiri bókmentahús í
Týsklandi (tý: Literaturhaus). Hesi verða í høvuðsheitum rikin av
ikki-kommersiellum feløgum og reka eitt fjølbroytt virksemi kring bókmentir, sum
t.d. Lesungen (rithøvundar lesa úr og práta um bøkur, meðan áhoyrarar eru til
staðar), fyrilestrar, framsýningar, föredrag, utställningar, útbúgvingarskeið
osfr. Nøkur bókmentahús hava eisini bókhandil, bókasavn og kaffistovu. Sum
fyrimynd fyri henda trendin nýta tey vanliga Literaturhaus Berlin, sum varð
stovnað í 1986.

Á tí týska bókamarknaðinum finnast í dag umleið 2.200 virkin bókaforløg. Á
hvørjum heysti verður Bókamessan í Frankfurt hildin, hon er heimsins størsta av
sínum slag. Næst størst í Týsklandi er Bókamessan í Leipzig, sum verður hildin á
hvørjum vári.

Týskland var eitt av teimum londunum, har filmurin mentist tíðliga, og Berlin
gjørdist miðdepil fyri tann týska filmin fyrst í 1900-talinum. Týskur filmur
hevði sína fyrstu stórheitstíð í 1920- og 1930-árunum við filmum sum Metropolis
og Der blaue Engel. Filmsleikstjørnir vóru eitt nú Fritz Lang, F.W. Murnau og
Josef von Sternberg. Ufa var Týsklands stóri filmsídnaður áðrenn Seinna
heimskríggj.

Undir triðja ríkinum flýddu mong av teimum stóru nøvnunum innan týska
filmsídnaðin til USA; umframt fleiri filmsleikstjórar, so fóru sjálvt kendir
sjónleikarar sum til dømis Marlene Dietrich. Nazistýrið og propagandaráðharrin
Joseph Goebbels tók ræðið á filmsídnaðinum og gjørdi eina røð av ideologiskum
propagandafilmum, til dømis Triumph des Willens (sv: Viljans triumf) eftir Leni
Riefenstahl. Eftir Seinna heimskríggj skuldi tað vara líka til 1960-árini,
áðrenn týskur filmur aftur fekk eina framgongd nýggjum týskum filmum við
nýskapandi filmsleikstjórum sum Alexander Kluge, Volker Schlöndorff, Werner
Herzog, Rainer Werner Fassbinder og Hans-Jürgen Syberberg.

Verkini hjá dramatikaranum Bertolt Brecht – eitt nú Die Dreigroschenoper (da:
Laser og pjalter, sv: Tolvskillingsoperan) – eru blivin spæld kring allan
heimin. Eftir kríggið starvaðist Brecht í Eysturberlin.

Oktoberstevnan í München er tann størsta av mongu øldrykkjustevnunum, ið verða
hildnar um alt Týskland. Hon stendur í fjúrtan dagar, og fleiri milliónir fólk
koma hagar. Øl er tjóðardrykkur Týsklands, men teir drekka eisini nógv vín. Væl
umtóktur matur, umframt breyð, er til dømis saltklingrur, køkur, kaldir
kjøtrættir og ostur. Týskarum dámar ógvuliga væl pylsur, og nógvir landspartar
hava sínar uppskriftir.



https://fo.wikipedia.org/wiki/F%C3%B3lkar%C3%A6%C3%B0iliga_L%C3%BD%C3%B0veldi%C3%B0_Kongo

Fólkaræðiliga Lýðveldið Kongo (franskt: République démocratique du Congo),
eisini nevndir Kongo-Kinshasa ella Sair, er eitt stórt land í Miðafrika. Landið
hevur mark ímóti níggju londum: Miðafrikalýðveldið, Sudan, Uganda, Ruanda,
Burundi, Tansania, Sambia, Angola og Kongo. Høvuðsstaður er Kinshasa. Landið
hevur umleið 62 mió. íbúgvar og høvuðsmálið er franskt.

Hungursneyðin í Kongo er stór (2012). Í fimm landspørtum doyggja hvønn dag í
minsta lagi 700 børn yngri enn fimm ár. Einans eitt av fimm børnum hevur
nøktandi føðslu. Út við 530.000 børn yngri enn fimm ár og meira enn ein miljón
kvinnur hava tørv á matvøruhjálp. Ófriður við ógvisligum harðskapi, høgir
matvøruprísir og heimskreppan hava sambært WFP økt matvørutrotið í Kongo.

Kongoáin er sum ein ovurstórur bugur ígjøgnum alt landið og er sjálv lívæðrin í
landinum. Veðurlagið er lýtt og slavið, mesta fólkið livir av landbúnaði.
Fólkaræðiliga Lýðveldið Kongo er eyðkent fyri sermerktu list sína. Kubafólkið
miðskeiðis í landinum nýtir skeljar, perlur og raffia - tægrir úr pálmabløðum,
tá ið tey gera mátingar - mynstur. Diamantar, kopar og kobolt eru 80 % av
inntøkunum í landinum.

Kongolandið var í hjálandatíðini skift ímillum Frakland og Belgiu; Frakland átti
landið vestan fyri Kongoánna, og Belgia átti landið eystan fyri Kongoánna. Hin
belgiski parturin av Kongo gjørdist sjálvstýrandi tjóðveldi; hann fekk sær
Leopoldville til høvuðsstað og kom tí at eita Kongo Leopoldville, men eitur nú
Kinshasa. Síðan Fólkaræðiliga Lýðveldið Kongo ella Kongo Kinsaha sleit frá
Belgia í 1960, hava borgarakríggj og harðrent einaræðisstýrið plágað landið.
Hesir tvørleikar og fallandi prísur á útflutningsvørum hava gjørt, at
Fólkaræðiliga Lýðveldið Kongo er av fátækastu londum í heiminum.

Sjúkrahús í Fólkaræðiliga Lýðveldinum Kongo gera vart við, at higartil í ár
(okt. 2012) eru umleið 5000 kvinnur neyðtiknar har norðuri í landinum. Neyðtøkur
eru vorðnar støðugt meiri vanligar í Kivu-landspartinum. Myndugleikarnir siga,
at neyðtøkumenninir eru fyrrverandi hermenn úr tutsi-ættarbólkinum, sum tóku seg
burtur úr stjórnarherinum í apríl. Teir hava neyðtikið kvinnur og burturflutt
menn og ungar dreingir og noytt teir at taka lut í bardøgum við stjórnarherin.
Amnesty International sigur, at neyðtøkurnar og burturflytingarnar verða brúktar
til at ræða fólk við.

Kongo er eitt óføra stórt ríki, men har er fátt við fólki. Hetta kemur av, at
stórir partar av landinum eru avvaksnir við veldigum regnskógi, og í
regnskóginum er ógvuliga tunnligt við fólki. Norðuri í buginum á Kongoánni eru
stórar víddir av vátlendi, sum eru yðjandi fullar av eitrandi mýggjum og flugum.
Hesar víddir eru fullkomiliga mannleysar. Savannan norðan fyri og sunnan fyri
regnskógin er mangastaðni heilt fjølbygd, tí hon er tað besta búnaðarlandið, har
belgiarnir hava havt urtagarðar sínar og hava lært afrikanarnar at handfara
jørðina tíðarhóskandi.



https://fo.wikipedia.org/wiki/%C3%8Dsland

Ísland (íslendskt: Ísland) er heimsins norðasta tjóðveldi. Høvuðsstaður Íslands
er Reykjavík, og í Íslandi búgva umleið 326.000 fólk. Av hesum búgva eini
120.000 í Reykjavík. Hægsti staður í Íslandi er tindurin Hvanndalshnúkur, sum er
2109,6 m. Ísland er oyggjarland og oyggin er 108.846 km2, harav 11.800 km2 av
oynni er innlandsísur. Gjaldoyra Íslands er íslendsk króna (ISK). Miðallívsævin
í landinum er 80 ár. Ísland hevur verið undir norskum og donskum harradømi, til
landið í 1944 fekk fullveldi. Ísland var undir norskum stýri í árunum 1262 til
1380 og donskum stýri frá 1380 til 1944.

Íslendskur tjóðardagur er 17. juni. Íslendingar hava valt føðingardag Jóns
Sigurðssonar, tjóðarhetju, sum sín tjóðardag.

Norskir niðursetumenn komu til Ísland um somu tíð, sum landnámið var í Føroyum.
Eins og Føroyar var Ísland fyrst undir norskum (1262–1397) og seinni undir
donskum valdi (1397–1944). Ísland fekk heimastýri í 1914, gjørdist fullveldi í
1918 og lýðveldi í 1944.

Íslendska húsarhaldið hevur altíð verið bundið at fiskiskapi. Av teirri grund
flutti Ísland fiskimarkið út á 200 fjórðingar í 1979, men tað var við tógvið
stríð og nógv rok á fiskigrunnunum. Havið uttanum Ísland er reint, millum annað
tí Ísland ikki sjálvt er eitt dálkandi land. Í havinum kring Ísland er ein rúgva
av fiskasløgum, m.a. toskur, hýsa, lodna, upsi, sild og kalvi. Av skeljadjórum,
sum nógv er til av, kann nevnast jomfrúhummarar, rækjur og jákupsskeljar.
Fiskiflotin er nýmótans og telist millum teirra best útgjørdu í heiminum.
Útflutningurin av fiskavørum er megin­parturin frystur fiskur, men teir útflyta
eisini turran fisk, saltfisk, niðursjóðaðan fisk, fiskaolju og fiskamjøl.

Bert 1 % ella 1030 km2 av Íslandi er dyrkað jørð. Grasið verður mest nýtt til
jóturdýr, men eitt sindur av hoyggi selja teir av landinum. Áseyðatalið liggur
um 500.000. Hvørt heyst verður umleið helvtin av stovninum slaktaður. Neytini
eru uml. 75.000, rossini uml. 77.000, svín uml. 4.000 og høsn uml. 160.000. Um
heystið verður á rossabaki farið eftir seyðinum, sum verður rikin í eina serliga
rætt, sum líkist einari ringreið. Fyrst verða allir seyðirnir riknir inn í
miðjuna á rættini, og so verða teir býttir út til eigararnar, sum hvør eigur
eina rætt út frá miðjuni. Seyðirnir eru markaðir, so hvør kennir sínar. Ísland
flytir seyðakjøt av landinum, og einki verður flutt inn. Eitt sindur av
ullarvørum verða eisini útfluttar.

Í Íslandi er lítið av ráevnum, men tað er hampiliga lætt at fáa fatur í orku.
Hetta hevur havt við sær, at teir hava bygt sínar egnu verksmiðjur, ið framleiða
burtur úr innfluttum rá­evnum. Henda fram­leiðsla hevur stóran týdning fyri
út­flut­ning­in. Nærindis Reykjavík liggur ein nýmótans aluminiumsverksmiðja.
Fyri at tað skal bera til at framleiða aluminium, noyðast teir at innflyta
rávøruna, og framleiðslan má hava nógva og bíliga el-orku. Til at framleiða eitt
tons av aluminium mugu teir hava 22.000 kWh. Í 1988 brúkti verksmiðjan 33,5 % av
allari el-orkuni, sum varð framleitt í Íslandi. Verksmiðjan var bygd í 1968, og
har arbeiða 600 fólk. Hon liggur tætt við strondina, so tað er lætt at lossa
málmin, ið kemur frá Avstralia, Afrika og Grønlandi. Ætlanir eru nú um at byggja
eina verksmiðju aftrat, tætt við ta gomlu.

Seyður hevur altíð havt ómetaligan týdning fyri Ísland. Í øldir hava fólk hórað
undan orsakað av seyðinum. Av seyðinum fingu fólk bæði mat og klæði. Í gomlum
døgum mjólkaðu íslendigar eisini seyðunum og brúktu seyðamjólkina til "skyr".
Tað gera tey ikki longur, men tey eta nógv seyðakjøt, og av tí bleytu ullini
gera teir teppir, klæðir o.m.a.

Ísland er eitt tjóðveldi, sum verður stýrt av einari stjórn. Stjórnin er
Altingið, sum er tað íslendska tingið, og forsetin. Forsetin, sum ikki er limur
í nøkrum politiskum flokki, verður valdur 4. hvørt ár. Leikluturin hjá íslendska
forsetanum er symbolskur. Tað eru 63 fólkavald umboð í Altinginum úr øllum
teimum politisku flokkunum. Ísland hevur sum einasta land í heiminum ein
politiskan kvinnuflokk.

Ísland hevur ongantíð havt egna hermegi, men í 1951 gjørdu Ísland og USA avtalu
um, at ein NATO støð skuldi vera í Íslandi. Hon er í Keflavík, og er ein heimur
fyri seg.

Ísland hevur verið tað av Norðurlondum, sum eina harðast hevur verið ímóti
limaskapi í ES. Hendi tað, so fór allur tjóðskapur og samleiki og
sjálvsavgerðarrættur fyri bakka. Men meina fíggjarkreppan í Íslandi seinastu
tíðina hevur fingið stóran part av íslendingum at hálsa um. Seinastu
meiningakanningarnar vísa, at heili 80 pst. av íslendingum halda, at Ísland
eigur at søkja um ES-limaskap.

11. juni 2010 samtykti íslendska stjórnin at broyta vígslulógina soleiðis, at
samkynd hava rætt til at giftast í landinum. Lógin er broytt soleiðis, at
hjúnaband er millum "mann og kvinnu, "mann og mann" og "kvinnu og kvinnu". Tað
Íslendska Altingið samtykti lógina við 49 atkvøðum fyri og ongari ímóti. Ísland
er tað einasta landið í heiminum, sum hevur havt ein samkyndan stjórnarleiðara.
Tað er Jóhanna Sigurðardóttir, ið sat frá 1. februar 2009 til 23. mai 2013.

Íslendska stjórnin letur 57,6 evrur í almennari menningarhjálp fyri hvønn íbúgva
í Íslandi í 2013 . Tað er minst av øllum Norðurlondum. 57,6 evrur fyri hvønn
íbúgva í Íslandi er bert ein tíggjundi partur av tí, sum Noreg letur; 689 evrur
fyri hvønn íbúgva í Noregi. Svøríki letur 426 evrur í almennum stuðli fyri hvønn
íbúgva, Danmark 378 og Finnland 187,5. Íslendska stjórnin hevur boðað frá, at
hon fer at minka játtanina til stuðul í 2014

325 671 fólk búgva í Íslandi (í jan 2014). Av hesum býr meiri enn helmingurin um
Reykjavíkarleiðina. Eins og hjá okkum eru menninir betri umboðaðir í íslendska
fólkatalinum enn kvinnurnar. Í 2014 eru 164 130 menn og 162 920 kvinnur. Næstan
24 000 av teimum, sum búgva í Íslandi, eru útlendskir ríkisborgarar. Størsti
parturin av fólkinum býr í sunnara og vestara partinum av landinum, har
veðurlagið er tað rætta, orsakað av havstreyminum. 1 % av fólkinum eru ikki
lesifør og 8 % av fólkinum eru arbeiðsleys2. Vinnuloysið var eitt hitt lægsta í
Evropa í 2007 (1 %).

Víkingarnir høvdu fleiri ymiskar gudar. Áðrenn teir vórðu kristnaðir, skrivaðu
teir spennandi sagnir um norrøna gudaheimin. Men henda trúgvin megnaði ikki at
standa ímóti kristindóminum, ið kom til Íslands um leið ár 1000, tá ið
víkingaøldin var um at vera liðug. Í fólkakirkjuni eru 90,5% av íslendska
fólkinum limir. Tríggjar evangelisk-lutherskar fríkirkjur eru í Íslandi, og tær
hava 3,5% av fólkinum sum limir. Síðan 1944 hevur kirkjumálaráðharrin staðið
fyri øllum viðurskiftum í kirkjuni. Biskupurin er hægsti kirkjuligi myndugleiki;
biskupur og kirkjan avgera, hvat skal ganga fyri seg í kirkjuni. Minni enn
fjórðingurin av prestunum eru kvinnur. Tann fyrsti kvinnuligi presturin fekk
starv í 1974. Kvennakirkjan hevur kvinnugudstænastu eina ferð um mánaðin.
Kanningar vísa, at íslendingar eru trúgvandi fólk. Tað gongur ikki nógv fólk í
kirkju vanliga, men í smamband við høgtíðir og serlig høvi, sum dóp, ferming,
hjúnavígslu og jarðarferðir, verður dúgliga vitjað. Um 72 % av fólkinum hoyrir
til fólkakirkjuna, og restin hoyrir til ymsar aðrar smærri trúarbólkar - flestu
kristnir.

841 muslimar búgva í Íslandi og tvey muslimsk samfeløg eru í landinum: Muslimska
Foreiningin í Íslandi og Islamiskt Kultursentur. Tað hevur elvt til kjak í
Íslandi, at ein moska verður bygd í 2015.

Fyrsta universitetið í Íslandi var sett á stovn í 1911. Útbúgving hevur altíð
verið raðfest frammaliga í Íslandi. Íslendingar hava verið kendir fyri at lesa í
útlandinum, ikki bara í Danmark og USA sum teir felstu gera, men eisini í nógvum
øðrum londum. Føroyar hava leingi havt gott samband við Ísland, men kortini hava
ikki nógv leita sær til Íslands at lesa hægri lestur. Tey sum eru farin hava
fyri tað mesta lisið íslenskt ella ymsar listagreinir, serliga tónleik. Nú eru
nógv skeið fyriskipaði á enskum og tískil er tað lættari hjá útlendskum
studentum at lesa í Íslandi.

Flestu útbúgvingunum er frálæran á íslendskum, men fleiri og fleiri verða nú
eisini á enskum. Háskóli Íslands í Reykjavík er tann stovnurin, sum hevur flestu
tilboðini á enskum. Háskólinn í Reykjavík (enskt: University of Reykjavik) er
eitt privat universitet undir íslendska handilskamarinum. Millum annað fæst BS
útbúgving teldufrøði og BS útbúgving í 'business administration' á skúlanum.

Ísland er næststørsta oyggj í Evropa og er 103 000 km2 til støddar. Oyggin er
500 km long eystur og vestur og 313 km breið suður og norður. Ísland er háslætti
á Norðuratlantshavsryggi. Fleiri hundrað gosfjøll eru í landinum, men bert uml.
30 eru virkin. Mikil hiti í undirgrundini elvir til, at heitt vatn rennur og
spríkur upp úr jørðini. Ongastaðni í heiminum eru so nógvar heitar keldur sum í
Íslandi, og í mongum býum verður heita vatnið nýtt at hita hús við. Umleið 90 %
av húsarhaldunum eru upphitað við jarðarhita.

Jarðarskorpan er stórar plátur, sum flyta seg spakuliga sum ísur á vatni.
Sumstaðni brotna pláturnar, men aðrastaðni verða tær trýstar ella eltar saman. Í
saman­komingunum eru ofta eldgos og jarðskjálvti. Ísland er á
Norðuratlants­rygginum, sum gongur mitt norður ígjøgnum Atlantshavið. Á hesum
ryggi koma tvær jarðarplátur saman, Evrasiatiska plátan og Amerikanska plátan.
Pláturnar flyta seg hvør sín veg, 1-2 cm um árið. Eldgos hava verið nógvastaðni
á rygginum.

Í Íslandi eru nøkur av virknastu gosfjøllum í heiminum. Í Íslandi eru fleiri enn
30 virkin gosfjøll, og síðan landnámið hevur eldgos verið í miðal fimta hvørt
ár. Eldgosini eru í beinari linju úr Norðuratlantsrygginum, sum gongur í
landnyrðing ígjøgnum Ísland. Yngstu grótsløgini eru mitt í landinum, og tey
elstu eystan fyri og vestan fyri gosfjøllini. Har eldgosini eru í Íslandi, kemur
jarðarhitin upp. Rundan um tær heitu keldurnar eru øki, sum ikki eru so heit.
Har eru teir heitu svimjihyljarnir. Jarðarhitin er íslendingum til stórt gagn.
Teir brúka hann at hita sethús og vakstrarhús við og til serídnað. 86 % av
íbúðunum í Íslandi eru hitaðar við jarðarhita.



https://fo.wikipedia.org/wiki/Edlur

Edlur, Oydlur ella Ferføtlur (danskt øgler/firben) (frøðiheiti - Lacertilia) eru
størsti skriðdýraflokkurin. Til eru eini 3700 eðlusløg. Eðlur eru um allan heim,
men ikki úti á havi og í kuldaøkjum. Størsta eðlan er 3 m. langi
komodovaranurin, og minsta eðlan er gekkoslag, minni enn 2 cm. Vanliga hava
eðlur, til dømis grøneðluættin, langan, klænan kropp, langan hala, beinini bend
út frá kroppinum og fimm tær á hvørjum fóti. Men summar, til dømis glansoygdur,
eru langar og klænar, men hava ógvuliga stutt bein. Tær grava seg lættliga við
vríggjandi kroppsrørslum niður í leysa mold. Í húðini eru beinplátur sum á
krokodillu, slangu og øðrum skriðdýrum. Sum onnur skriðdýr verpa kvenneðlurnar
egg og grava tey niður í jørðina ella fjala tey undir steinum ella í
klettarivum.

Kvettist eðluhali av, veksur hann út aftur, á sama hátt, sum tá ið t.d.
krossfiskur missir arm. Nakrar mánaðir seinni er halin vaksin aftur. Bítur
ránsdýr í halan á eðlu, brotnar hann lættliga av, tí í halageislunum eru smáar
rivur tvørturum, so halin lættliga loysar. Brotni halin liggur og vriggjast og
snarast. Hetta ørkymlar fíggindan, so eðlan sleppur til rýmingar. Einar átta
mánaðir seinni er halin fullvaksin aftur.

Bara tvey eðlusløg hava eitrandi bit, tey eru gilaeðlan og finnueðlan. Báðar
halda til sunnarlaga í USA, í Meksiko og í Miðamerika.



https://fo.wikipedia.org/wiki/Florida

Florida er ein lutstatur í Sameindu Statunum við 19,893,297 íbúgvum (2015).
Høvuðsstaðurin er Tallahassee. Størsti býur er Jacksonville, síðan er tað Miami.
Í norðri hevur Florida mark við Georgia og Alabama. Í eystri er Atlantshavið og
í vestri Meksikoflógva. Eyknevni er Sólskinstaturin (enskt: The Sunshine State).

Á einum nesi har, sum nú nevnist Cape Canaveral (fyrr Cape Cape Kennedy), er
tann gitna rakettstøðin, sum rúmdarfør verða skotin upp frá. Hátøkniliga eru fá
lond fremri enn Florida, serliga í rúmdarkanningum. Florida Keys er eitt væl
dámt strandarøki á suðurendanum á Florida.

Florida er ein fløta, øll sum hon er. Har er ovurheitt. Í støðum eru stórar
mýrar, sum kunnu vera avvaksnar við tættum skógi. Av tí at so stórur munur er á
veðurlagnum norðuri í USA og í Florida, kemur nógv fólk norðaneftir hagar at
ferðast um veturin. Tey halda tá til úti við strondina og stuttleika sær við at
svimja í tí flógva sjónum. Suðuri á Florida út móti Atlantshavi er sandstrond,
og heitt og turt er veðurlagið; har er tí eitt útvalt baðipláss, og tað nógva
frítíðarfólkið, sum leitar hagar, hevur gjørt, at býurin Miami er ógvuliga
skjótt vaksin hesi seinastu árini.

Í Florida er vanliga heitt alt árið. Tó kann tað henda seg, at kaldur vindur er
norðaneftir í stutt tíðarbil. Tað er ikki gott fyri tey nógvu appilsintrøini,
sum har eru. Har er alla tíðina sera slavið og heitt, og hitin er á leið tann
sama alt árið. Har er tropiskt regnskógarveðurlag, og tann nátúrligi gróðurin er
tropiskur regnskógur. Men nógvastaðni er regnskógurin høgdur, og jørðin er velt
ella nýtt sum beitilendi. Norðast í Florida er heitt-temprað veðurlag, har
leyvtrø vaksa. Her vóru áður stórir leyvskógir, men nú á døgum eru í staðin
veldiga stórir akrar. Sunnast í Florida er landslagið heilt øðrvísi. Í
Karibiahavi úti fyri suðurstrondini eru nógvar vakrar, pálmavaksnar oyggjar. Til
dømis koma milliónir av fólki úr øllum heimi at vitja baðistrendurnar í Florida
Keys.

Stívur fimtingur av Florida er mýrlendi. Her er tjóðargarðurin Everglades, har
mong sjáldsom dýr halda til, til dømis floridapantarin og manatein, sum er eitt
sjóneytaslag. Amerikanski alligatorurin livir eisini í mýrunum í Florida. Hann
kann gerast upp ímóti 3,6 m langur. Í Florida er tað ólógligt at ala aligatorar
í sínum egna heimi.

Meginparturin av Everglades er í vanda fyri at hvørva, tí at mýrarnar verða
skornar upp og veittar at nýta til byggilendi og landbúnaðarjørð. Í 1994 játtaðu
myndugleikarnir í Florida at bjarga mýrunum, ið eftir eru, og at gera aðrar
mýrar.

Ferðafólkavinnan hevur stóran týdning í Florida. Fort Lauderdale, Orlando,
Miami, Florida Keys, Daytona Beach, Panama City og Pensacola eru viðgitnir
ferðafólkastaðir.

Fyrr búði mesta fólkið á bygd og livdi av landbúnaði, men so hvørt ídnaðurin
hevur ment seg, eru alt fleiri og fleiri fólk flutt til býirnar at búgva.
Fruktir sum appilsinir, sitrónir og aðrar fruktir vaksa væl í Florida. Ymiskt
veðurlag og ymiskt jørðildi í Florida gera, at har er sera fjølbroyttur
landbúnaður. Nógv sløg av grøði verða velt. Í Florida eru sitrusfruktir ein
týðandi grøði.

Sum fremsta ídnaðarland í heiminum hevur USA sjálvandi nógvan ymiskan ídnað.
Millum teir týdningarmestu eru flogídnaður, heili­vágs­ídnaður og KT-ídnaður.
Ein hópur av fyritøkunum í USA eru ógvuliga stórar, og virksemið hjá teimum
fevnir um nógv lond. Leingi var tað soleiðis, at meginparturin av framleiðslu­
ídnað­inum, t.d. bilídnaðurin í Detroit, var miðsavnaður í land­nyrðingspartinum
í USA. Hetta økið varð nevnt rustbeltið. Talan var um økið rundan um teir stóru
býirnar New York City, Boston, Philadelphia, Baltimore, Chicago, Cleveland,
Cincinnati, Indianapolis og Detroit. Hetta er nær við tey stóru kolanámini í
Appalachiafjøllunum, og góðir møguleikar fyri samskifti og flutningi vóru eisini
ein orsøk til, at so nógvur ídnaður varð bygdur júst har. Nú er ein stórur
partur av framleiðsluídnaðinum fluttur vestureftir til Kalifornia ella
suðureftir til Florida, til tað sonevnda sólbeltið, sum er statir har tað er
heitt og nógv sólskin. Har vaksa býir sum Jacksonville, Miami, Tampa, Orlando,
Tallahassee og Fort Lauderdale.



https://fo.wikipedia.org/wiki/Spania

Spania (spanskt; España) er eitt land í Suðurevropa. Høvuðsstaður er Madrid, og
londinum hevur umleið 45 millionar íbúgvar. Spania hevur mark við Andorra,
Frakland, Gibraltar, Portugal og Marokko (frá Ceuta og Melilla). Høvuðsmálið er
spanskt.

Fyrst í 11. øld var Spanianes lutað sundur ímillum muslimsk ríki sunnan fyri og
í miðjuni og mong kristin kongsríki norðanfyri. Í 1037 eydnaðist Fernando av
Kastilia at fullfíggjað ta mál, pápi hansara hevði sett sær; at taka grannaríkið
Léon. Men ikki fyrr enn í 1072 kendi sonur Fernandos Alfonso 6. seg so tryggan í
sæti, at hann tordi at leggja á muslimsku ríkini fyri sunnan. Stríðið vardi í
400 ár, til síðsta muslimska kongsríkið, Granada, mátti lúta í 1492.

Trý skip úr spanska rannsóknarflotanum, sum skuldu sigla kring jørðina við
portugisiska sjófaranum Ferdinandi Magellan (1480-1521) sum høvuðsmanni, sigldu
um tað ovurstóra Kyrrahav. Tey komu fram á tvær smáar polynesiskar oyggjar á
vegnum. Onnur var Pukapuka. At enda kom Magellan til Guam, størstu oynna á
Marianoyggjum, tá var manningin illa fyri, og nógvir vóru deyðir. 16. mars 1521
steig Magellan fótin á land á filipinsku oynni Samar, og nakrar vikur seinni
drupu uppøst fólk á oynni hann. Bera eitt skip við næsta sjóloytnanti Magellans,
Sebastian del Cano (1486/1487-1526) sum skipara, kom heim aftur til Spania í
september 1522, tá hevði tað fullført fyrstu siglingarferðina um knøttin. Og
umsíðir var prógvað, at jørðin var rund.

Í 1931 noyddu spanskir lýðveldismenn Alfonso 13. kong í útlegd. Nýggja
lýðveldisstjórnin førdi sosialistiskan politikk og legði hald á góðseigarajørð
og býtti út til bøndur og avmarkaði valdið hjá kirkjuni og herinum. Á valinum í
1936 fekk Sosialistiska Fólkafylkingin meiriluta. Tá gjørdu yvirmenn í spanska
herinum, sum stuðlaðu fasistunum, uppreistur. Herovastin Francisco Franco
gjørdist oddamaður teirra. Ræðuligt borgarakríggj brast á í landinum. Italia
sendi herlið at hjálpa Franco, og Týskland sendi honum hernaðarflogfør.
Sovjetsamveldið sendi stjórnini pening og vápn, men í mars 1939 hevði Franco
tikið meginpartin av Spania. Hann gjørdist einaræðisharri, og bara ein flokkur,
Falengeflokkurin, slapp at vera.

Eftir blóðugt borgarakríggj frá 1932-1939 tók einaræðisharrin Francisco Franco
við og stýrdi øll árini til 1975. Eftirmaður hansara, Juan Carlos kongur 1.,
setti fólkaræði aftur í gildi. Nú á døgum er Spania sterkt ídnaðarland; mong
fólk arbeiða eisini í landbúnaðinum, og ferðavinnan er í støðunum vøkstri.
Størsta menningin og mesta virksemið er fram við strendurnar.

Føroyar útfluttu í nógv ár klippfisk til Spania, har fiskurin varð nevndur
bacalao. Spanska heitið gav eisini navn til flakavirkið í Havn við sama navni.
Spaniar eta framvegis nógvan bacalao, men innflyta hann nú úr øðrum londum enn
Føroyar.

Í Spania hava fólk spælt ymisk sløg av fótbólti heilt aftur til rómverjatíðina.
Síðan tíðliga í 20. øld hevur enska slagi av fótbólti, ið er tað slagi, ið
føroyingar eisini best kenna, verið vælumtókt í Spania. Real Madrid C.F. og FC
Barcelona eru millum heimsins kendastu og mest vinnandi feløg í heiminum.
Spanska fótbóltslandsliðið vann EM í fótbólti í 1964, 2008 og 2012 og HM í
fótbólti í 2010.

Aðrar ítóttagreinar ið eru væl umtóktar í Spania eru kurvabóltur, tennis,
súkkling, hondbóltur, futsal, motorsúkklukappkoyring og, seinastu árini eisini
Formula Eitt.

Spania gjørdi saman við sameindum londum innrás í Afghanistan í 2002. Síðan eru
22 spanskir hermenn deyðir í krígsherjaða landinum. Í løtuni (oktober 2009) eru
1.200 spanskir hermenn í Afghanistan.

Spania verður ofta sett í samband við fiesta og flamenko. Flestu fólk eru
katolikkar, og tá ið teir halda fiesta, er tað tíðum at minnast ymisk
halgimenni; tá ganga teir skrúðgongu, spæla tónleik og dansa.

Fleiri fólkasløg við egnum máli og serstakari mentan eru í Spania. Málini eru
fleiri, til dømis katalónskt, gæliskt og euskera. Baskar, ið búgva í
Norðurspania og nakað inn í Frakland, tala euskera, sum als ikki er skilt við
spanskt eins og hini bæði málini eru. Almenna málið í Spania er kastilianskt, og
allir skúlanæmingar læra tað, umframt enskt ella franskt.

Sponsk børn bera orð fyri at leggjast seint: tey eta lítla máltíð, tá ið tey
koma úr skúla, so spæla tey uttandura, til alt húskið fær sær nátturða um
níggjutíðina.

Landbúnaður og fiskivinna vóru grundarlagið undir spanska búskapinum. Nú á døgum
er stórur stálídnaður í landinum, meginparturin er miðsavnaður uttan um
Barcelona. Har eru eisini nógvar bilverksmiðjur. Í 1980-árunum komu nógvar
elektróniskar og hátøkniligar verksmiðjur; nógv av tí fíggjaðu útlendskar
fyritøkur. Týdningarmestu landbúnaðarvørurnar eru korn, oljuber, vínber og
aldinfruktir, helst appilsinir úr fruktagóða lendinum við Sevilla.

Búskaparkreppan er farin illa við Spania seinastu árini, og neyðugt hevur verið
at siga nógvum fólkum úr starvi, fyri at spara, samstundis sum neyðugt hevur
verið at lænt stórar peningaupphæddir, fyri at landið kann hóra undan; spanski
landskassin skyldar meir í 2014, sjálvt um stjórnin hevur gjøgnumført krevjandi
sparingar á fíggjarlógini . Skuldin var í 2013 komin uppá 960 milliardir evrur,
ella umleið 8000 milliardir krónur. Hetta svarar til heili 94 prosent av
bruttotjóðarúrtøkuni, tað vil siga tað samlaða virði av tí sum landið framleiðir
av vørum og tænastum. Í 2012 var skuldi 86 prosent av BTÚ. Hetta sæst í tølum
sum spanski miðbankin legði fram í mars 2014. Og framskrivingarnar hjá bankanum
eru onki bjartar, tí tey rokna við at skuldin í 2014 kemur at vera 99 prosent av
BTÚ. Í 2007 var skuldin 36,3 prosent av BTÚ. Men síðani kreppan rakti er skuldin
vaksin javnt.

Talið av arbeiðsleysum veksur í Spania. 4,6 milliónir spaniólar standa uttan
arbeiði, har av 2 milliónir eru kvinnur. Serliga tey ungu eru hart rakt. Við
uml. 20 % arbeiðsloysi, er Spania landið við næsthægsta arbeiðsloysi í ES. Tað
vísa tøl frá sentralu hagtølunum hjá ES, Eurostate. Uppá bert eitt ár er talið
av arbeiðsleysum tvífaldað í Spania, og síðani 1. januar í 2010 er talið voksið
við 300.000.

Arbeiðsloysi hevur ikki sæð svartari út síðani 1997, skriva fleiri spanskir
miðlar. Hóast hetta er forsætisráðharrin Jose Luis Rodriguez Zapatero
optimistiskur. Zapatero roknar við, at talið av arbeiðsleysum hevur nátt toppin,
og at menningin frá nú av gongur rætta vegin. Hann peikar á, at spanska
búskapurin vanliga gongur illa teir fyrstu mánaðirnar av árinum, tí
byggjuvinnan, landbrúkið og ferðavinnan eru minni virkin hesa tíðina av árinum,
men búskaparserfrøðingar eru ikki samdir við honum í hesum.

40,8 % av spanska ungdóminum millum 15 og 30 ár, hevur einki arbeiði.
Tilflytarar í landinum eru eisni hart raktir av kreppuni, sum rakti landið hart
fyri tveimum árum síðani. Av teimum eru uml. 30 % arbeiðsleysir.

Um 59 milliónir ferðafólk koma til Spania á hvørjum ári at njóta lívið á vøkru,
sólljósu baðistrondunum og at síggja føgru, sjáldsomu byggifrøðilistina í býum
sum Barcelona og Sevilla. Norðurevropeiskum ferðafólki dámar best at fara til
strendurnar við Costa del Sol, Costa Blanca (til dømis Torrevieja) og Mallorka.
Tarvafikting er vanligt undirhald í øllum stórum býum.



https://fo.wikipedia.org/wiki/Italia

Italia (italskt: Repubblica Italiana) er lýðveldi í Evropa. Italia hevur mark
við Frakland í vestri, Sveis og Eysturríki í norði og Slovenia í eystri. Tveir
lítlir statir eru í Italia, San Marino liggur mitt í Italia í fjallarøðini
Apenninunum, umleið mitt ímillum Róm og Venesia. Vatikanið liggur í høvuðsstaði
Italiu, Róm. Nakrir av størru býunum í Italia eru Milano, Firense, Torino,
Napoli, Róm og Venesia. Landið hevur umleið 60 mió. íbúgvar. Høvuðsmálið er
italskt. Áðrenn 1861 vóru tað fleiri smá lond í tí sum nú er Italia, men í 1861
savnaði kongurin á Sardina, Victor Emanuel 2, øll hesi til eitt stórt kongsríki.
Italia var eitt kongsríki til 1964, tá landið gjørdist lýðveldi.

Italia er land við ríkari søgu, og serliga tvey tíðarskeið: Rómverjatíðin í
fornøld og endur reinartíðin, sum tók seg upp í 15. øld, hava veitt landinum
dýran mentanararv. Hóast Italia nú á døgum er av fremstu ídnaðarlondum í
heimunum, er stórur munur á ríku ídnaðarøkjunum fyri norðan og fátakaru
landbúnaðarøkjum fyri sunnan. Stóri búskaparligi munurin elvir til spenning í
landinum og er ein av atvoldunum til mongu stjórnarskiftini.

Stóran part av søgu sínari hevur Italia verið sundurbýtt land. Fyrstu ferð ríkið
varð sameint var í rómverjatíðini í máttmikla Rómverjaríkinum. Í miðøld var
landið býtt sundur í mong ríki, og tað varð ikki savnað aftur fyrr enn í 1861.
Tey fyrstu árini var Torino høvuðsstaður. Fra 1864 til 1871 var høvuðsstaðurin
Firenze, og seinni gjørdist Róm høvuðsstaðurin.

Í 8. og 7. øld f.Kr. settu grikkar búgv í syðra parti av Italiu og nevdu tað
Magna Graecia (Stór-Grikkaland). Um nøkulunda somu tíð mentist tann etruskiska
mentanin í norðara parti av tí italsu hálvoynni. Frá 7. til 5. øld f.Kr. stýrdu
teir rómversku kongarnir og síðan tað rómverska lýðveldið og Rómverska
keisaraveldið, Imperium Romanum og Rómverjaríkið. Tíðin frá 6. øld og til
samlingina í 1861 var plágað av stríðandi smástatum. Henda tíðin var tó eisini
merkt av ríkum handilsbýum sum Venesia og Firenze og Renessansuni, la
rinacimento (endurføðingin, renaissance er tann franska týðingin av hesum), tvs.
av tí antikku stórbæri (Rómverjaríkið). Tann italska renessansan metin sína
byrjan frá árinum 1300, við tí gudommuliga sjónleikinum hjá Dante (La Divina
Commedia). Renessansan, sum í líka so stóran mun var eitt
búskaparligt-civilisatoriskt tíðarskeið sum eitt mentanarligt ella
listasøguligt, blómaði fyrst í 1500-talinum, og hevði longu tá spjatt síni ideal
kring allan vesturheimin ella tann kristna heimin. Columbus, sum fann Amerika,
var føddur italienari (føddur í Genova). Amerika sum heimspartur varð seinni
uppkallað eftir tí italska katografinum Amerigo Vespucci. Renessansan kom til
Danmarkar og onnnur Norðurlond via Niðurlond eftir handilsrutunum gjøgnum Rhinen
og serliga úr Fraklandi.

Mánadagin 6. apríl í 2009 varð Abruzzo-landsparturin í Italia raktur av einum
jarðskjálvta, ið varð máldur til 6,3 á richterstiganum. 308 fólk lótu lív.
Skjálvtin legði m.a. í oyði søguliga miðbýin í landspartahøvuðsstaðnum L’Aquila,
ið varð harðast rakti býurin í landspartinum.

Italia hevur 60.626.442 íbúgvar sambært hagtølum frá kommununum 1. januar 2011
(Anagrafe). Fólkatættleikin í Italia á 201/km², er hægri enn í flestu
vesturevropeisku londunum. Tó er tað sera ójavnt, hvar ið fólkatættleikin er
størstu. Tey tættast bygdu økini eru Po-dalurin, har nærum helmingurin av
fólkunum búgva, og stórbýarøkini í Róm og Napoli, meðan øki við høgum fløllum,
sum t.d. Alpurnar og Apenninafjøllini, Basilikata og oyggin Sardinia ikki eru
tætt bygd.

Fólkatalið í 20. øld í Italia bleiv nærum dupult so stórt, men mynstrið fyri
fólkavøkstri var sera ójavnt, orsakað av innlendis flyting frá landøkjum í suðri
til ídnaðarbýir í norði. Hetta hendi serlig aí 1950-60'árunum. Harafturat er
stór fólkatilflyting til landið farin fram í 1980'unum fyri fyrstu ferð í
nýggjari tíð. Sambært italsku stjórnini, búðu 4.570.317 útlendingar í Italia í
januar 2011.

Stivlaskapaða landið er norðan úr høgu, jøkulklæddu Alpunum suður í turra, heita
fjallalendið, langt suðuri í Miðjarðarhavi. Sardinia og Silkioy, ið eru størstu
oyggjar í Miðjarðarhavi, hoyra báðar til Italia. Beint sunnan fyri Sikiloy er
lítla sjálvstøðuga oyggjalandið Malta. Á italska meginlandinum eru tvey smá
ríki, San Marino og Vatikanríkið. Róm, eisini kallaður tann ævigi býurin, er
høvuðsstaðurin.

Størstu býir (fólkatalið í landslutinum pr. 1. januar 2007): Róm 4 010 000
íbúgvar Milano 3 890 000 íbúgvar Napoli 3 090 000 íbúgvar Torino 2 250 000
íbúgvar Palermo 1 240 000 íbúgvar

Hægstu fjøll: Monte Bianco 4 810 m Monte Rosa 4 634 m Monte Cervino 4 478 m Gran
Paradiso 4 061 myh.

Italia hevur verið ein einarstatur og parlamentariskt lýðveldi síðan 2. juni
1946, tá tey fóru burtur frá kongsríkinum sum stýrisformi, hetta hendi við
einari fólkatkvøðu í 1946. Forsetin í Italia, sum í løtuni er Giorgio
Napolitano, sum hevur sitið síðin 2006, er hægsti myndugleiki í landinum.
Forsetin er valdur í eitt 7 ára tíðarskeið av tjóðartinginum í Italia. Italia
hevur eina skrivaða fólkaræðiliga grundlóg, sum var úrslit av arbeiðinum hjá tí
grundlógargevandi forsamlingini, ið arbeiddi við hesum frá 1946 til 1948, tað
var ein samantvinnan av øllum anti-fasista kreftunum sum luttóku í at stríðnum
fyri at berja niður Nazistar og Fasistar undir borgarakrígnum í Italia.

Túsundtals flóttafólk úr Afrika royna á hvørjum ári at sleppa inn í Italia fyri
at sleppa burturúr fátækradøminum í heimlandinum. Úr Italia ferðast tey víðari,
har tey leita eftir størvum. Flóttafólk úr Afrika royna javnan at koma sær inn í
Evropa umvegis Miðjarðarhavið. Serliga italska oyggin Lampedusa er væl umtókt
hjá flóttafólkunum. Italia er fyrsta steðgistað hjá flóttafólkum úr
Norðurafrika, ið ætla at leita sær friðskjól í Evropa. Tí stríðast
myndugleikarnir í Italia javnt og samt við flóttafólk, ið royna at koma sær inn
í landið. Italia hevur í fleiri umførum biðið um hjálp frá ES, fyri at basa
vaksandi trupulleikanum við flóttafólkum, ið royna at koma sær inn í landið.
Higartil uttan eydnu . Í oktober 2013 lótu 550 flóttafólk lív í tveimum
bátsvanlukkum, tá bátarnir, tey vóru í, koppaðu í farvatninum millum Libya og
Lampedusa í Italia. Í 2013 tók kjakið um flóttafólk seg upp aftur, eftir at
eldur kom í ein bát við flóttafólkum úr Afrika beint við oynna Lampedusa. Í
minsta lagi 520 fólk lótu lív, og 155 vórðu bjargað . Bert eina viku seinni sakk
enn ein bátur við flóttafólkum stutt frá Sisilia. Tá sjólótust 27 fólk, men meir
enn 200 vórðu bjargað. Allarflestu flóttafólkini vóru úr Eritrea, Somalia og
Gana.

Italia er kent fyri sína list og mentan. Her eru ein røð av kendum
bygningsverkum frá forntíðini og stórheitstíðini hjá Rómverjaríkinum. Tey
kendastu og týdningarmestu bygningsverkini í Italia eru: Skeiva tornið í Pisa,
Kolosseum, Castel Sant'Angelo, Forum Romanum og Pantheon í Róm og dómkirkjurnar
í Firenze og Venesia. Italskur matur, vín, design, bókmentir, list, tónleikur
(sertakliga opera) v.m. er kent kring allan heimin. Serliga er økið Toscana
vældámt sum eitt feriu-, arbeiðs- og uppløðingarstaður (rekreasjón) av
mentanarligum persónum kring heimin.

Renessansan vant uppá seg í Italia í 13- og 1400-tallinum. Skøld sum Dante
Alighieri, Francesco Petrarca, Torquato Tasso og Ludovico Ariosto, og
rithøvundar sum Giovanni Boccaccio, Niccolò Machiavelli og Baldassare
Castiglione fingu sera stóra og varandi ávirkan á menningina av tí evropeisku
mentanini. Tað sama fingu italskir málarar, myndahøggarar og arkitektar sum
Filippo Brunelleschi, Leonardo da Vinci, Rafael, Sandro Botticelli, Fra Angelico
og Michelangelo Buonarroti. Freskurnar hjá Michelangelo undir takinum í tí
Sixtinska kapellnum í Vatikaninum er saman við hansara standmynd av David sum
tey allarfremstu súmbolini á renessansuna.

Tónasmiðir sum Giovanni da Palestrina, Claudio Monteverdi, Arcangelo Corelli og
Antonio Vivaldi settu sín dám á barokk-tíðina, meðan romantikarar sum Gioacchino
Rossini, Giuseppe Verdi og Giacomo Puccini víðarimentu tað italsku operuna,
soleiðis sum vit kenna hana í dag.



https://fo.wikipedia.org/wiki/T%C3%B3rshavn

Tórshavn ella Havnin (danskt heiti: Thorshavn) er høvuðsstaður í Føroyum og nógv
størsti býurin, hóast hann ivaleyst er ein av heimsins minstu høvuðsstøðum. Í
meira enn 1.000 ár hevur Tórshavn verið miðdepil landsins. Men ikki fyrr enn í
1866 varð Tórshavn formliga viðurkendur sum sjálvstýrandi eind, sum veruligur
høvuðsstaður. Havnin er ein nútímans, virkin býur við handilslívi, ídnaði og
fyrisiting, við skúlum og fjølbroyttum valmøguleikum til víðari útbúgving, við
ítrótti og einum blómandi mentanarlívi.

Býurin er bygdur rundan um tvær smáar vágir: Vestaru Vág og Eystaru Vág, sum
Tinganes gongur út millum. Havnin er vaksin nógv seinastu hundrað árini. Eins og
í nógvum øðrum nútímans stórbýum eru nógv frítíðartilboð, og møguleikarnir at
fáa arbeiði ella at nema útbúgving eru betri í Havn enn á bygd. Havnaøkið hevur
stóran týdning. Her verður farmur lossaður, og flestu ferðafólkini koma og fara
um Havnina. Árliga koma og fara 3.400 skip um Tórshavnar havn, og 680.000 tons
fara um bryggjukantin.

Havnin er sjálvur landsins landafrøðiligi miðdepil, og her er landsins
tingstaður, sum hann hevur verið í meira enn 1.000 ár.

Navnið er samansett av Tór, sum er norrønur gudur, og havn. Av tí at fyrri
liðurin Tórs hevur verið lítið brúktur á manna munni, hevur almenna býarnavnið
Tórshavn ikki broytt snið gjøgnum tíðina, eins og heitini Hósvík og hósdagur,
har Tórs- við tíðini er blivið til Hós-.

Havnin hevur nógv skip og nógv tað størsta handilsvirksemið í Føroyum. Har er
t.d. stór skipasmiðja, har nógv skip verða bygd, bæði úr stáli og viði. Havnin
er brimpláss, hon liggur opin fyri havalduni, men har er so góður brimgarður
gjørdur, at tað er leggjandi at í næstan øllum veðri. Higar koma eisini
ferðafólk úr útheimi til Føroya, og meginparturin av øllum farmi, og vestanfyri
er hugnalig smábátahavn og fyrr eisini fiskivinnuhavn. Til Havnar kemur nógv
fólk ferðandi úr útlondum og úr øllum bygdum í Føroyum. Føst innanoyggja
ferðasigling er til Havnar úr Suðuroy og úr Nólsoy.

Tórshavn liggur mitt í landinum. Á gamla tingstaðnum Tinganesi hevur landsins
stjórn, landsstýrið, sæti. Hetta er nesið, sum býtir sjálvu havnina sundur.
Eystanfyri er havnin fyri ferðafólk og farm. Á Skansatanga, sum fyrr var nevndur
Stanganes, bygdi Magnus Heinason ein skansa til at verja Havnina fyri
ófriðarskipum. Húsini og virkini hava, serliga aftan á Seinna heimsbardaga verið
í ringum standi, men nú er bøtt um tey, so skansin er í dag eitt søguligt
prýðiligt minni.

Í Havn er alt, sum einum stórbýi hoyrir til. Bæði til arbeiði, frítíð,
lærustovnar, studentaskúli, fólkaskúlar og ymiskt til persónliga røkt og
menning. Her eru dagstovnar, skúlar, ítróttaøki við fótbóltsvøllum, svimjihøll
og rennibreyt, heilsuverk við sjúkrahúsi, og øðrum viðgerðarmøguleikum, tilhald
til eldri fólk, eins og fleiri ellis- og røktarheim og sambýli eru í býnum. Stór
hús eru til dømis tey gomlu amtmanshúsini, Føroya Fólkaháskúli,
Landssjúkrahúsið, Hotel Hafnia, Hotel Føroyar, telefonhúsið, Kommunuskúlin,
Bacalao og SMS. Í Havn eru fleiri danskir stovnar: Sorenskrivarin,
Ríkisumboðsmaðurin, Landslæknin og Løgreglan. Har er eisini bæði Føroya
biskupur, Fornminnissavnið, Landsbókasavnið og Býarbókasavnið. Í Tórshavn er
hægstu skúlar í Føroyum - Glasir, Vinnuháskúlin og Fróðskaparsetur Føroya. Har
eru breiðar beinar gøtur, prúð hús og vakrir urtagarðar, og ein stór viðarlund
er mitt í býnum. Í viðarlundini stendur ein prýðilig standmynd til minnis um
føroyskar sjómenn, sum gingu burtur undir 2. heimskríggi.

Í miðstaðarøkinum eru fleiri kommunusamanleggingar farnar fram seinastu umleið
tjúgu árini. Síðan 1974 er kommunan økt munandi við kommunusamanleggingunum við
Kaldbak, Hoyvík, Argir, Nólsoy, Hest og Kollafjørð. Hetta hevur givið
høvuðsstaðarkommununi størri møguleikar at menna byggimøguleikar og virksemi
annars, og við tí alt størri fólkagrundarlagnum, sum nú er umleið 20.227 (2015)
fólk, eisini størri møguleikar at átaka sær ymiskar uppgávur, sum almennu
Føroyar áður hava røkt.

Í Føroyingasøgu kunnu vit lesa, at í Tórshavn hevur líka frá gamlari tíð verið
tingstaður hjá føroyingum. Tá komu Føroya bøndur við stórum fylgi til tings í
Tórshavn. Úti í Tinganesi settu teir búðir sínar upp, og har vórðu tær
standandi, so leingi sum tingið vardi. Longu í landnámstíðini gjørdist Havnin
ein savnandi miðdepil, har føroyingar hittust. Eftir tátíðarmáti var tað eitt
fátæksligt pláss, við kargari jørð og nógvum mjørka, ongum rekaviði og ongum
fuglabjørgum, og harumframt trupult at verja móti álopum. Eisini vóru
lendingarviðurskiftini vánalig, sjálvt eftir føroyskum mátistokki, og var Havnin
tískil ikki egnað sum niðursetupláss. Men sum miðdepil varð hon vælegnað, og her
hittust føroyingar - til avgerð av trætum, til rættargongd og til tingsetur. Og
her varð avgerðin tikin ár 999, at føroyingar skuldu taka við kristnari trúgv. Í
tilknýti til tær árligu tingseturnar vaks upp ein marknaður, og Tórshavn
gjørdist eitt fast handilspláss. Saman við tingsetunum kom eisini handilsskapur,
og Tórshavn gjørdist handilsstaður og miðstøð føroyinga.

Tá Føroyar komu undir Noreg og seinni undir Danmark, kom einahandilin og við
honum embætismenninir. Hesir búsettust í Havnini og bygdu teir skansar fyri at
verja handilsvørurnar. Tað nógva virksemið í Havnini fekk nógv fátækrafólk av
bygd at flyta til Havnar, tí har kundu tey vinna sær til lívsins uppihald við
handilin, við at byggja skansa ella sum soldátar.

Longu undir einahandlinum fekk Niels Ryberg loyvi at seta á stovn ein
transithandil í Vágsbotni. Við hesum byrjaði nýggj tíð, og eitt nýtt handverk
kom fram. Fólk lærdu seg at salta sild og at turka klippfisk. Um somu tíð vórðu
undan um Havnina stykkjaðar út traðir og latnar Havnarfólki til traðarbrúk.

Við nýggju donsku grundlógini í 1849 varð nýggj fyrisiting skipað við amtum og
kommunum í danska ríkinum, og tann 16. februar 1866 kom lóg um Thorshavns
kommunale Forfatning. Tá gjørdist Tórshavn serstøk kommuna, ið umfataði staðin
sjálvan og garðarnar uttanfyri, Húsagarður og Álaker við tí, ið til teir hoyrdu.
Til at stýra kommununi skuldu veljast 5 borgarar í borgaraumboðið,
Borgerrepræsentationen, sum tað kallaðist. Hesir fimm skuldu stýra saman við
landsins fúta, sum var fastur limur í stýrinum.

Á nesinum og uttan um Eystaruvág var so búsetingin. Fólkatalið fór at vaksa og
var komið upp á 850, tá ið einahandilin var avtikin og fríhandil settur á stovn
í 1856. Byrjanin til tann føroyska fiskiflotan varð løgd, tá Trappubrøðurnir úr
Havn keyptu sluppina Fox. Men orsakað av teimum vánaligu havnarviðurskiftunum í
Tórshavn mentist tann nýggja vinnan skjótari úti á bygdunum. Tað var eyðsæð, at
neyðugt var at bøta um havnarviðurskiftini, og í 1927 var Tórshavnar Havn ein
veruleiki.

Havnin gjørdist keypstaður tann 1. januar 1909, og býurin er í støðugari
menning.

Býarvøksturin hevur verið ógvuliga stórur seinastu árini. Í 1801 var
íbúgvaratalið í Havn 554, í 1950 10 ferðir so stórt - 5.607. Í 2015 var
íbúgvaratalið í nýggju stórkommununi vaksið til 20.227. Meira enn 1/3 av
fólkinum í Føroyum býr í Tórshavnar kommunu, og enn flyta fólk til Havnar.

Tríggir fótbóltsvøllir eru í Havn: Ovari vøllur, Niðari vøllur, og Tórsvøllur.
Tveir teir fyrstu umsitur mentamáladeildin hjá Tórshavnar kommunu. Grunnurin
Tórsvøllur umsitur Tórsvøll. Ein og hvør kann læna fótbóltsvøllirnar, tá
fótbóltsfeløgini ikki nýta teir. Tað er ókeypis at brúka fótbóltsvøllirnar hjá
Tórshavnar kommunu.

Fimm almennir svimjihyljar eru í kommununi. Tann størsti er Svimjihøllin í
Gundadali. Hinir fýra eru í Argja skúla, Eysturskúlanum, Kollafjarðar skúla og
úti í Hesti. Svimjihøllin í Gundadali verður í høvuðsheitum brúkt til almenna
svimjing, men eisini skúlar, stovnar og feløg brúka hana. Hinir svimjihyljarnir
eru fyrst og fremst til skúlabrúks, men tann í Kollafirði er eisini opin fyri
almenninginum. Svimjihylurin í Hesti er einans í nýtslu um summarið.

Nú býr Føroya yvirvald úti á Tinganesi, tí har hevur Føroya Landsstýri innivist.
Enn kemur Føroya Løgting saman í Tórshavn á hvørjum ári, men løgtingshúsið er
ikki á Tinganesi, tað stendur longur uppi í býnum.

Býráðið í Tórshavnar kommunu hevur 13 limir, ið verða valdir eftir reglunum í
kommunulógini. Býráðið ger av, nær og hvar regluligir býráðsfundir skulu vera.
Fyrst í hvørjum álmanakkaári verður hetta kunngjørt á tann hátt, sum vanliga
verður nýttur í kommununi. Vanliga hevur býráðið almennan fund eina ferð um
mánaðin. Borgarstjórin fyrisitur dagligu leiðsluna av kommununi. Hann ansar
eftir, at málini verða býtt út til avvarðandi nevndir og starvsfólk í kommununi.
Um tað er neyðugt, ger hann reglur fyri, hvussu málini skulu verða avgreidd.

Býráðslimirnir í Tórshavnar kommunu eru borgaravald umboð, sum eru stillað upp í
politiskum flokkum. Limirnir skipa seg í ein meiriluta og ein minniluta, har
meirilutin er at líkna við samgonguna í landspolitikki. Siðvenjan við meiriluta
og minniluta hevur verið í kommununi í fleiri áratíggju. Tey, sum skipa
meiriluta, undirskriva eitt samgonguskjal, har ætlanirnar hjá meirilutanum fyri
valskeiðið verða settar út í kortið. Í Tórshavnar kommunu er ikki vanligt at
almannakunngera sjálvt samgonguskjalið. Nývalda býráðið velur ein borgarstjóra
fyri alt valskeiðið. Starvið sum borgarstjóri er fulltíðarstarv. Eisini velur
býráðið ein 1. og ein 2. varaborgarstjóra og mannar síðani tær føstu nevndirnar:
Fíggjarnevndina, Teknisku nevnd, Mentamálanevndina, Trivnaðarnevndina,
Vinnunevndina, Náttúru- og umhvørvisnevndina, Byggi- og býarskipanarnevndina og
Økisnevndina. Limirnir í føstu nevndunum skulu vera býráðslimir.

Kommunuval er fjórðahvørt ár annan týsdag í november. Til Tórshavnar býráð verða
valdir 13 limir. Fyri at kunna velja og stilla upp til kommunuval í Tórshavnar
kommunu, skalt tú vera fylt/-ur 18 ár og hava heimarætt í Føroyum. Eisini skalt
tú vera tilmeldað/-ur hjá fólkayvirlitinum í kommununi í seinasta lagi 2 vikur
fyri valdagin og framvegis vera búsitandi í kommununi sjálvan valdagin. Borgarar
úr øðrum londum, ið hava havt fastan bústað í Føroyum seinastu 3 árini undan
valinum, hava eisini rætt at velja og stilla upp til kommunuval. Uppstilling fer
fram á vallista, har í minsta lagi 15 og í mesta lagi 25 stillarar kunnu stilla
millum 1 og 17 valevni upp til býráðið. Í Tórshavnar kommunu er siðvenja at hava
politiska uppstilling, t.v.s. at valevnini verða stillað upp í politisku
flokkunum, ið vit kenna frá landspolitikki. Ein valnevnd, sum býráðið velur,
hevur evstu ábyrgdina av valinum í kommununi. Aftrat henni eru valstýri, sum
taka sær av valinum í teimum ymsu atkvøðuøkjunum. Nýggja býráðið tekur við 1.
januar árið eftir valið og situr í fýra ár.

Býráðið ásetir skattaprosentið í kommununi á hvørjum ári, tá fíggjarætlanin
verður viðgjørd. Skattainntøkan verður brúkt til tær tænastur, kommunan veitir
sínum borgarum. Taks tekur sær av skattaálíkningini, bæði viðvíkjandi
kommunuskatti, landsskatti, kirkjuskatti o.ø. Tað er eisini Taks, sum krevur
skattin inn.



https://fo.wikipedia.org/wiki/Sveis

Sveis (Týskt: Schweizerische Eidgenossenschaft, Franskt: Confédération Suisse,
Italskt: Confederazione Svizzera, rætoromanskt: Confederaziun Svizra) er eitt
land í Miðevropa. Í norðri hevur Sveis mark við Týskland, í eystri við
Liktinstein og Eysturríki, í vestri við Frakland og í suðri við Italia. Hóast
Zürich er størsti býur í Sveis, er Bern høvuðsstaður. Landið er eitt av ríkastu
londum í Evropa.

Sveis gjørdist uttanveltaland í 1815 og hevur ikki verið uppi í nøkrum kríggi í
Evropa síðan. Nú er landið býtt í 26 landspartar (kantonir), og hesir hava so
skipað seg sum eitt tjóðveldi við einum samveldisforseta sum oddamanni. Mong
fólk búgva í rættiliga avbyrgdum dølum, og fólkið talar ikki sama mál. Í Sveis
eru fýra almenn mál: franskt, sveisaratýskt, retoromanskt og italskt. 63 % av
fólkinum talar sveisaratýskt. Í Zürich og Bern tala tey týskt, men í t.d. Genève
og Lausanne tala tey franskt.

Sveis, sum verður stýrt sum tjóðveldi, er í fleiri smáum ríkjum, sum teir kalla
kantonir. Hvør kantonin hevur heimastýri, men allar hava felags
samveldisforseta. Í Sveis eru fýra mál: í vestara parti er móðurmálið franskt, í
syðra parti italskt, í útsynningspartinum er eitt fornt romanskt mál, tey kalla
retoromanskt, og í norðara og mittasta partinum er eitt týskt mál, sum tey kalla
sveisartýskt.

Sveis hevur ikki verið í nøkrum bardaga í 200 ár, men hevur ofta verið nýtt av
teimum stríðandi at halda friðarsamráðingar í. Í Genève verða á hvørjum ári
hildnir alheims friðarfundir. Reyði Krossur, sum sveisarin Jean Henri Dunant
(1828-1910) setti á stovn í 1864 at veita krígsherjaðum medisin og læknahjálp,
hevur høvuðssetur sítt í Genève. Sveis er ikki limur í ES, men hevur eina avtalu
um tey fýra frælsini: vørur, arbeiðsmegi, tænastu og kapital, sum ger, at landið
í heilt stóran mun virkar sum ein partur av innara marknaðinum í ES.

Sveisiska fólkið hevur í 2014 atkvøtt fyri at steðga streyminum av tilflytarum
til landið . Sunnudagin 16. februar 2014 segði sveisiska fólkið á fólkaatkvøðu
"ja" til munandi herðing av lógini um tilflytarar úr ES-londum. Sjálvt um Sveis
ikki er limur í ES, hevur landið seinastu 12 árini havt eina avtalu við ES um
fría ferðing um landamørk. Men nú sveisiska fólkið hevur kravt munandi herðingar
av lógini, er spurningurin, um avtalan við ES má víkja fyri sveisiska
fólkaviljanum. Úr Brússel eru boð longu komin um, at ES fer at endurskoða síni
viðurskifti við Sveis. Tað var sera lítil munur á talinum av ja- og nei-atkvøðum
– bert 19.000 atkvøður. Av teimum, sum atkvøddu, søgdu 50,3 prosent ja. Men
úrslitið merkir, at stjórnin innan 2017 skal hava dagført lógina um tilflytarar,
og tað fer at merkjast í grannalondunum. Nógv koma úr ES-londunum Italia og
Týsklandi til Sveis at arbeiða, og í 2014 eru millum 27 og 29 prosent av teimum
átta milliónunum, sum búgva í Sveis, tilflytarar. Tað er tað næstmesta í Evropa
aftan á Luksemburg . Seinastu árini er ein klovningur komin í millum løntakarar,
sum síggja fremmandaarbeiðarar fáa teirra størv til minni løn og harvið trýsta
lønarlagið niður, og so politikarar, sum tala fyri at taka ímóti fleiri
tilflytarum. Hinvegin hava aðrir politikarar tikið seg fram við at tala ímóti
tilflyting.

Í mars 2014 hevur orðaskifti verið í ES-tinginum um sveisisku avgerðina, og har
gav ES-kommisserurin fyri arbeiðsmarknaðin, László Andor, sveisarum greið boð:
"Sveis kann ikki siga nei til, at fólk hava frælsi til at ferðast frítt um
landamørk, og samstundis samstarva við ES, sum um einki var hent" . László Andor
segði, at so leingi Sveis ikki hevur meldað aftur um, hvussu landsins politiska
leiðsla ætlar at fyrihalda seg til úrslitið av atkvøðugreiðsluni, kann ES ikki
halda fram við tveimum felags verkætlanum um gransking og útbúgving, sum eru í
gongd í løtuni. ”Sveisisku myndugleikarnir hava ikki stórt rásarúm her. Tí tað
at ferðast frítt er ein grundarsteinur í samstarvinum og kann ikki takast burtur
frá hinum frælsunum í avtaluni,” segði Andor . Aðrir ES-politikarar vóru ikki so
avgjørdir og vístu á, at Sveis ikki er limur í ES og hevur rætt til sjálvt at
avgera lógirnar í egnum landi. ”Øll sløg av sanksjónum, sum avmarka teirra part
í gransking og útbúgving, kunnu skaða okkum øll. Tað hevði verið tápuligt at
sligið alt ov hart aftur,” segði Vicky Ford úr høgrasinnaða bólkinum ECR
(stytting fyri European Conservatives and Reformists). Hon helt, at ES eigur at
síggja báðar síðurnar av málinum, og at sveisiska fólkið hevur rætt til at gera
av, hvussu landsins landamørk skulu stýrast.

Í Sveis varð ein fólkaatkvøða í 2008, um tað skal vera loyvt at byggja tey
sermerktu tornini, ið oftani eru við síðuna av moskum - eitt sokallað minarett.
Á øllum moskum er høgt moskutorn (nevnt minarett) haðan tey trúgvandi verða
kallað til bøn fimm ferðir um dagin. Byggilógin (nevnt Federal popular
initiative "against the construction of minarets") bleiv samtykt; á
fólkaatkvøðuni í november mánaði 2008 atkvøddu 57,5 prosent av veljarunum í
Sveis fyri, og 42,5 prosent atkvøddu ímóti . Eisini í syðra parti av Eysturríki
er ein lóg samtykt, ið forbjóðar moskubygging, um hesar ikki hóska til umhvørvið
. Í Sveis búgva uml. 400 000 muslimar .

Hóast Sveis er so lítið og hevur ligið innibyrgt millum stórlond, hevur tað fyri
tað mesta havt sjálvræði. Men tað hevur ikki kostað teimum lítið, mangan hava
teir staðið í harðari orrastu, men oftast vóru teir við yvirlutan, og sveisarar
vóru so gitnir fyri dirvi, at fremmandir kongar bóðu sær vaktarmenn úr Sveis.
Fýra eru málini, sum verða tosað í landinum; í Suðursveis tosa tey italskt, í
Vestursveis franskt, í norðara partinum týskt, og so eru tað einstøk pláss í
landsynningshorninum, hvar tey tosa eitt gamalt mál, sum sipar til týskt. Sum
við málinum, so við trúnni; summi eru katolikkar og summi trúbótarmenn.

Skúlar eru nógvir í landinum, og tað bæði lægri og hægri. Sveisarar verða
roknaðir fyri eitt kunnskapsríkt fólk, og hópur av fremmandum ungfólki kemur
hagar at ganga í kostskúla. Landið verður roknað fyri eitt av teimum ríkastu í
Evropa, og tað arbeiðandi fólkið hevur góð livikor.

Fýra ymisk mál verða talað í Sveis, fjølmæltasta landið í Evropa. Almenn mál eru
týskt, franskt og italskt. Fjórða málið er retoromanskt, sum verður talað í
summum fjarløgdum bygdaløgum uppi í fjøllunum. Retoromanskt hevur nú eisini
fingið støðu sum alment mál - 1 % av fólkinum talar retoromanskt.

Í Sveis eru tveir fjallaryggir, Jurafjøll og Alpurnar. Ímillum fjøllini er ein
breiður háslætti, sum eitur Sveisar Háslættin. Miðjan av Sveis er ein fløta,
Sveisiski Háslættin, men hitt er alt fjallalendi. Sveisar Háslættin gongur frá
Bodensvatni til Genèvevatnið. Háslættin er ein langur og breiður dalur við
stórum vøtnum og góðum kornlendi. Jørðildið er mest eyrmold, sum er komin við
ísinum í ístíðini. Á háslættanum býr meginparturin av fólkinum, og har eru
eisini teir størstu býirnir. Háslættin ber væl korn, og hann er eisini væl
dyrkaður. Summastaðni hava teir avbera stórar súreplagarðar, og frálíka vakurt
er at síggja, tá ið alt um várarnar stendur í blóma. Mesta fólkið býr á fløtuni,
og har eru teir flestu býirnir.

Fyri vestan eru Jurafjøllini fram við franska markinum. Tey eru heldur lág og
fyri tað mesta skógvaksin. Alpurnar aftur ímóti standa við nógvum skínandi
fannaklæddum tindum og daga ímóti himni. Fyri sunnan fløtuna ganga Alpurnar
ígjøgnum alt landið úr vestri í eystur. Hægst uppi í Alpunum í bæði Sveis og
Eysturríki eru nógvir jøklar. Frálíka vakurt er í Alpunum, og hagar koma fólk úr
øllum ættum at halda feriu. Um veturin standa tey á skíðum í Alpunum, og um
summarið ganga tey á teimum stórslignu og vøkru fjøllunum. Fjallarustirnar eru
bæði hvassar og brattar, men millum teirra ganga nógvir breiðir og djúpir dalar.
Í dølunum er veðurgott og góður bøur. Bygdirnar eru ofta heldur smáar. Vøtn eru
nógv í dølunum. Í dølunum á suðursíðuni er veðurlagið frálíka lýtt, og har yður
av litføgrum blómum um summarið. Men uppiyvir standa teir hvøssu tindarnir
avtaktir við ísi, sum ongantíð tiðnar. Um veturin legst ofta nógvur kavi niður í
fjøllunum. Tá kann tað henda, at tað kemur turrur, heitur vindur, sum teir kalla
føhnin. Termometrið rýkur upp, og tiðningur kemur í kavan. Áirnar standa á
bredda um nakrar tímar, og tá hendir ofta, at skalvar leypa. Summir av hesum
skalvunum kunna vera óføra stórir, og teir taka bæði garðar og hús við sær;
einki stendur fyri teimum.

Úr Sveis koma fleiri stórar áir; undir tí gitna Sankta Gothards fjallinum
springa Rhone og Rín upp.

Í Bern kemur samveldistingið saman, og verður hann tí oftast roknaður fyri at
vera høvuðsstaður. Størsti býurin er Zürich, har eru stór klædnavirkir. Í Genève
við Genèvevatnið eru nógvar ursmiðjur, í hesum býi plaga eisini ofta sendimenn
úr ymsum londum at koma saman at tingast. Luzern og Lugano eru viðgitnir
ferðamannabýir. Í Basel við Rín er stórt havnarlag.

Torført hevur verið at koma úr Sveis suður til Italia; skørðini eru fá, og
vegirnir vánaligir; eisini kundi ofta henda, at knappligt kavarok kom á
ferðafólkið. Nú er koyrandi bæði við toki og bili; vegirnir hava verið ógvuliga
ringir at gera, og menn hava noyðstat spreingja bæði nógvar og langar tunlar.
Tunnilin ígjøgnum Sankta Gothardsfjallið er 14 km. langur. Ein annar tunnil,
Simplon tunnilin er 20 km. Í øllum Sveis eru 2500 tunlar. Vegasambandið í Sveis
er av tí besta í Evropa; har eru nógvir og góðir vegir og tætt við jarnbreytir.
Eisini kann komast til og frá landinum eftir Rínánni; har sigla skip í heilum.
Annars ferðast nógv av ferðafólkinum í flogfari.

Uttanveltaða støðan og tryggu politisku viðurskiftini eru tvær av atvoldunum
til, at Sveis er vorðið altjóða fíggjarmiðdepil. Mangar fyritøkur og mangir
bankar hava høvuðsskrivstovu í vakra býnum, Genève, við Genèvevatn. Eisini hava
mangir altjóða felagsskapir høvuðssæti her, tí landið er uttanveltað og
politisku viðurskiftini trygg. Nevnast kunnu Reyði Krossur, Heims
Heilsustovnurin (WHO) og høvuðsdeild ST í Evropa. Eisini mong stór
fleirtjóðafeløg eru sveisisk. Hóast lítil rávøra er í landinum, er Sveis
týdningarmikið ídnaðarland. Mong teirra, ið arbeiða í ídnaðinum, eru serútbúgvin
at gera ídnaðarvørur, sum eru dýrar og viga lítið. Meginparturin av tí, gjørt
verður, verður flutt út, tí at heimamarknaðurin er lítil.

Fyrr í tíðini livdi at kalla alt fólkið í Sveis av landinum, men hetta er ikki
so longur; nú livir stív helvtin av ídnaði. Sveisiska fløtan ber væl korn, men
tað, sum velt verður har, munar ov lítið; landið má tí flyta hópin inn av mjøli.
Summarið er heitt, og tí fáast summir bøndurnir við at dyrka vín, meðan aðrir
hava fruktgarðar. Neytum og svínum hava teir nógv av. Í Jurafjøllunum er eisini
nógv av rossum. Garðarnir eru ofta smáir; teir flestu munna vera millum 5 og 10
hektarar til støddar. Í Alpunum hevur neytahaldið mest at siga fyri bøndurnar.
Um summarið verða neytini rikin langt niðan í fjøllini; har kunna vera góðir
slættar, og grasið er bæði gott og nógv. Smáttur standa har uppi í haganum, og
ta tíðina, neytini ganga har uppi, liggur fólk hjá teimum sum í Noregi. Um
kvøldarnar verða tey rikin heim á støðilin, sum er rundan um smáttuna, og so
hava tey náttból har. Mjólkin verður gjørd til ost, og sveisarostur er sera
viðgitin fyri góðsku. Teir bøndurnir, sum búgva ovarlaga, hava ofta brattan bø,
og ikki er óvant sum í Føroyum at bera hoyggið til garðs.

Landbúnaðarumstøðurnar eru ikki av teimum bestu, men niðri í fruktagóðu dølunum
verður nógv velt og dyrkað, og í lýggju líðunum, ið horva suðureftir, dyrka
bøndurnir frukt og vínber. Vanligt er at hava mjólkarframleiðslu her um leiðir.
Neyt, seyður og geitir verða tíðliga slept út á tað gróðrarmikla summarbeitið
uppi í hálendinum og verða tikin oman aftur í dalarnar um heystið. Mjólkin
verður kæsað til ymisk ostasløg, til dømis emmentaler. Teir bøndur, sum búgva á
háslættanum og niðast í dølunum, velta gras og korn, vín og frukt. Teir hava
nógv neyt, sum ganga á tí góða beitinum niðast í dølunum. Mjólkina selja teir í
býunum ella gera til ost. Fjallabøndurnir búgva uppi í teimum ovaru dølunum, sum
eru oman fyri túsund metrar. Har uppi velta teir ikki korn, men røtur, epli og
gras. Líðirnar eru vaksnar við skógi upp í 2.000 metra hædd. Ovari partur av
skóginum er tunnur, og ímillum trøini eru víðar grasfløtur. Har niðan rekur
fjallabóndin fenaðin um summarið. Til at sita hjá seyði, neytum og geitum hevur
bóndin tríggjar mans, sum búgva har uppi fyri summarið. Teir mjólka og gera
mjólkina til ost. Tá ið summarið er av, kemur fenaðurin oman aftur á básin at
standa. Um veturin høggur bóndin trø í skóginum, sum hann hevur til smíð, brenni
og at selja.

Um ár 1800 vóru í Genève fleiri hundrað ursmiðir, sum árliga gjørdu 14 000
gullur og 45 000 silvurur. Í fjallabygdunum høvdu menn ursmíð til vetrararbeiði,
og har runnu upp sannar ursmíðbygdir, har ursmíð var hvørsmans yrki.
Sveisaraurini vórðu seld um allan heimin. Men um ár 1850 fóru menn í USA at gera
ur við maskinu. Tey maskingjørdu urini vóru nógv bíligari enn tey hondgjørdu.
Men sveisararnir góvust ikki, tí um 1870 gjørdu teir í Genève tað fyrsta
urvirkið. Síðani eru bygd ein mongd av urvirkjum bæði á bygd og bý í Sveis, og
tað gamla urhandaverkið er skift um til urídnað. Tey mongu smáu urvirkini úti á
bygdunum gera hvør sín serlutin til urini. Serlutirnir verða sendir til
savningarvirkini. Har sita virkisursmiðirnir í longum røðum og seta saman, hvør
setir sín lutin í, til urið er liðugt. Og so út á marknaðin. Hóast urvirkir eru
í hópatali í mongum londum, til dømis Bretlandi, Japan, USA og Týsklandi, so eru
tað tó tey sveisisku urini, sum hava allar fyrimunur á heimsmarknaðinum og verða
mest keypt. Árliga koma í millióntali av maskingjørdum urum út á marknaðin, men
tó hevur eitt handilsfelag í Sveis hondgjørd ur at selja, men tey kosta 10
ferðir so nógv sum tey virkisgjørdu.

Sveis, sum hevur stóran uttanlandshandil, liggur langt frá havinum. Tað kemur
teimum tí væl við, at teir hava so nógvar og góðar vegir og jarnbreytir, sum
teir kunnu flyta vørurnar á út í onnur lond. Teir hava eisini ein stóran
havnarbý við ánna Rín, sum eitur Basel. Basel stendur úti móti markinum til bæði
Týskland og Frakland. Í havnini í Basel liggja áarbátar og taka inn tær vørur,
sum skulu seljast út av landinum, og føra tær til Rotterdam ella Antverpen. Har
verða vørurnar skipaðar inn í stór skip, sum sigla tær út á heimsmarknaðin.
Áarbátarnir skipa so inn aftur olju, kol og ráevni, sum teir sigla til Basel og
leggja upp har. Sveisararnir eiga sjálvir ein farmaskipaflota, sum telur eini 50
skip, men tey flóta ikki inn í havnina í Basel, og leggja tí ongantíð at í
Sveis.

Annars er tað at siga, at nógv av fólkinum, sum býr í Alpunum, fæst við at vísa
tí nógva ferðafólki, sum kemur hagar, veg í fjøllunum ella arbeiðir á teimum
stóru og nógvu gistingarhúsunum, hvar tey halda til. Summi koma til at standa á
skíð, summi til at royna at ganga upp á teir høgu tindarnar, og summi bert fyri
at síggja tað vakra landslagið.



https://fo.wikipedia.org/wiki/Taivan

Lýðveldið Kina ella Taivan, sum í mong ár var partur í Kina, hevur verið avbyrgt
frá kinesiska meginlandinum síðan 1949, tá ið tjóðskaparstjórnin flýddi út í
oynna, eftir at hon hevði tapt borgarakríggið ímóti kommunistunum. Stýrið í
Taivan sigur seg enn verða lógliga stjórnarvaldið í øllum Kina, og
Fólkalýðveldið Kina sigur Teivan verða kinverskan landslut. Fá lond hava
viðurkent Teivan sum sjálvstøðugt ríki.

Tá ið portugisiskir sjófarar fyrstu ferð komu til Teivan í 1590, nevndu teir
oynna Ilha Formosa ("Oyggin Vakra"), tí hon var so fruktagóð, og fjøllini vóru
so vøkur.

Hóast Taivan loysti frá Kina undir borgarakrígnum í 1949, so metir Kina enn, at
Taivan er ein partur av Kinesiska Ríkinum, og landið hevur hótt Taivan, hvørja
tað hevur haft ætlanir um at taka formelt sjálvstýri.

Langt fyri, at kinverjar komu til Taivans, búðu mong fólkasløg har. Tey talaðu
egið mál, men mangir siðir og gerandislív líktist. Kinverjar komu hagar í 17.
øld, og sum tíðin leið, løgdu teir oynna undir seg og trokaðu burtur
upprunafólkið, ið nú á døgum bara er 2 % av fólkinum í Taivan. Fjølmentasta
upprunafólkið nú er amifólkið, sum eru dugnaligir leirkerasmiðir og bøndur.
Amifólkið býr í stórum bygdum, og heima eru tað konufólkini, ið ráða.

Størstu átrúnaðirnir í Teivan eru buddisma, taoisma og konfusianisma. Hesir
átrúnaðir líkjast nógv, og mong fólk trúgva á partar úr øllum trimum. Taoisman,
ið tók seg upp í Kina um 300 f.Kr., er vegurin (tao) til einfalt lív og levnað
leys av øllum jarðligum strevi. Endamálið hjá taoistum er at liva í samljóði við
náttúruna, so at javnvág verður ímillum tann óvirkna kvinnupartin av likaminum
(yin) og tann virkna mannpartin (yang).



https://fo.wikipedia.org/wiki/Wikimedia

Wikimedia Foundation Inc. er foreldrafelagið hjá Wikipedia, Wiktionary,
Wikiquote, Wikibooks (og eisini Wikijunior og Wikiversity), Wikisource, In
Memoriam 9/11 , Wikimedia Commons, Wikispecies , Wikinews, og Nupedia (ikki
virkin). Tað er ein áhugafelagsskapur skipað eftir lógunum í Florida, USA.
Stovnanin av felagnum var formliga kunngjørd av fyrrverandi Bomis stjóranum og
Wikipediustovnaranum Jimmy Wales 20. juni 2003 .

Málini hjá stovninum eru at menna og varðveita opin, wiki-grundaðar verkætlanir
og at bjóða almenninginum alt innihaldið á teimum verkætlanunum ókeypis. Umframt
at reka ta longu mentu fleirmæltu almennu alfrøðina Wikipedia, er ein fleirmælt
orðabók og samheitaorðabók nevnd Wiktionary, ein savning av sitatum nevnd
Wikiquote, ein goymsla av keldutekstum á einumhvørjum máli nevnd Wikisource og
ein savning av t-bókatilfeingi ætlað lesandi (so sum tekstbøkur og viðmerktar
bøkur, ið eru public domain) nevnd Wikibooks. Wikijunior er ein ungdómsætlað
verkætlan.

Stovnurin rekur eisini eitt minningarsavn av greinum um álopini 11. september
2001 og virksemið hjá hvílandi verkætlanini Nupedia (sum ikki er wiki, men tó
opið innihald). Framhaldandi vøksturin av øllum Wikimedia verkætlanunum er fyrst
og fremst orsakaður av stuðli. Wikimedia Stovnurin roynir at vaksa um
inntøkurnar við alternativari fígging, so sum játtanir og stuðulveitan.

Navnið "Wikimedia" var smíðað av Sheldon Rampton í einum boðum til postlistan
hjá ensku Wikipedia í mars 2003. Tað er av og á kritiserað fyri sín líkskap við
navnið Wikipedia, sum førir til fløkju millum nýkomarar til verkætlanina.

Við fráboðanini av Stovninum flutti Wales eisini ognarrættin av øllum Wikipedia,
Wiktionary and Nupedia navnaøkjum til Wikimedia saman við ognarrættinum til alt
tilfar í hartil hoyrir til verkætlanirnar, sum vóru stovnaðar av Bomis
starvsfólkunum ella Wales sjálvum. Telduútgerðin, sum Wikimedia-verkætlanirnar
eru á, vóru eisini latnar av Wales til Stovnin. Navnaøkini wikimedia.org og
wikimediafoundation.org vórðu tryggjað Grunninum av Wikipedia-stuðlinum Daniel
Mayer. Bandvíddin hjá Wikimedia og orkan eru goldin av stuðli til verkætlanina
frá feløgum og einstaklingum.

Í januar 2004 útnevndi Jimmy Wales sínar Bomis-felagar Tim Shell og Michael
Davis til nevndina hjá Wikimedia Stovninum. Í juni 2004 var val hildið fyri at
finna tvey brúkaraumboð í nevndina. Eftir ein mánað av valstríði og tvær vikur
av atkvøðugreiðslu á alnótini vóru Angela Beesley og Florence Nibart-Devouard
vald í nevndina. Síðani tað hevur Wales havt Beesley í starvi í fleiri
vinnuframtøkum.

Seinni vóru fleiri onnur formlig størv ment: Tim Starling varð útnevndur
menningarleiðari fyri at hjálpa samskipanini av menningini av
MediaWiki-ritbúnaðinum, og Daniel Mayer varð útnevndur fíggjarleiðari fyri at
halda roknskap og samskipa fíggjarframtøk.



https://fo.wikipedia.org/wiki/Evropa

Evropa verður vanliga roknað sum ein av teimum sjey heimspørtunum á jørðini; men
í hesum føri er meir ein spurningur um menniskjaligar/politiskar heldur enn
jarðfrøðisligar orsøkir til tess, tí semja er ikki til fulnar um, hvar markið
gongur hjá Evropa, sum í meginlandahøpi meir er at rokna sum ein stór hálvoyggj
vestantil í Evrasia. Evropa er næstminsta meginlandið í heiminum, tað fyllir
umleið 10 390 000 ferkilometrar ella 2 % av flatu jarðar. Einasta meginlandið,
sum er minni, er Oseania. Tá talan er um fólkatal, er Evropa triðstørst (Í Ásia
og Afrika búgva fleiri fólk). Í Evropa búgva fleiri enn 712 000 000 fólk (t.e.
umleið 11 % av fólkunum í heiminum. Norðan fyri Europa er Arktiska Havið,
vestanfyri Atlantshavið og sunnanfyri er Miðjarðarhavið og sambært siðbundnari
jarðfrøðisligari definitión Kaukasusfjøllini. Eystureftir er tó heldur verri at
seta markið, men søguliga verða Uralfjøllini og Kaspiska havið roknað sum markið
millum Ásia og Evropa.

Búskaparliga kunnu vit enn býta Evropa í tvey. Vesturevropa við nógvum ógvuliga
ríkum londum, t.d. Týsklandi, Sveis og Fraklandi. Í Eysturevropa harafturímóti,
ið var kommunistiskt til fyrst í 1990-árunum, eru londini nógv fátækari, t.d.
Pólland, Ungarn og Rumenia. Tey stríðast við at menna búskapin, so at tey kunnu
gerast kappingarfør á heimsmarknaðinum. Vælferðin og lutfalsliga støðugu
politisku viðurskiftini í Evropa hava drigið mangar tilflytarar til heimspartin,
flestu teirra úr gomlu hjálondunum. Hetta hevur havt við sær, at í mestsum øllum
londum, helst í Vesturevropa, búgva nú stórir tjóðarminnilutar. Í Fraklandi t.d.
hava norðurafrikanarar úr Algeria og øðrum gomlum hjálondum búsett seg í
stórbýum, t.d. Marseilles og París. Í 1957 gingu fimm lond saman og stovnaðu
Europeiska Búskaparliga Felagsmarknaðin (EEC). Tey hildu, at neyvt búskparligt
samstarv fór at avmarkað vandan fyri kríggi ímillum limalondini og at skapa
vælferð í Evropa. Seinni komu fleiri onnur lond uppí, og nú eitur felagsskapurin
Evropasamveldið (ES). 15 lond eru limir, og umframt búskaparliga samstarvið
verður nú virkað fyri at gera ES til politiskt samveldi.

Evropa er sundurbýttur heimspartur, og yvir 40 sjálvstøðug ríki eru í Evropa;
men í fleiri londum eru loysingarrørslur, sum stríðast fyri at vinna sær størri
sjálvræði ella fult frælsi frá tí landi, tær eru partur í. Eitt dømi um hetta
eru baskar í Baskalandi í Útnyrðingsspania. Seinastu árini hava vit sæð, hvørja
megi tjóðskaparkensla hevur; tí bæði í gamla Sovjetsamveldinum og Jugoslavia
hava fólk vunnið sær frælsi og stovnað óheft ríki. Onkustaðni spældi hetta
friðarliga av, onkustaðni endaði tað við stórkríggi.

Evropa skifta vit sundur í Norðurevropa (Norðurlond við Skandinavia),
Vesturevropa, Miðevropa, Suðurevropa og Eysturevropa. Í høvuðsheitum kunnu vit
siga, at høg faldfjøll - Pyrineafjøll og Alpurnar - skilja kaldara Norðurevropa
frá heita Suðurevropa. Frá strondunum norðan Norðurpólkring og nakað suður eru
træleysar frostmýrar, til nálaskógarbeltið tekur við. Tað er vestan úr Noregi og
eystur ígjøgnum alt Russland. Sunnanfyri er fruktagóði norðurevropeiski
lágslættin, sum er besta kornlendið í heimspartinum, har veksur eisini
leyvskógur. Longri suðuri er miðjarðarhavsøkið; har er veðurlagið heitt, og
sumstaðni er lendið oyðimarkarkent. Gosfjøll eru bara í Íslandi og Suðuritalia,
har Etna og Stromboli enn eru virkin. Uralfjøll og Kavkasus eru mark ímóti Asia.
Alpurnar taka seg upp í landsynningspartinum í Fraklandi, fara ígjøgnum Sveis og
Norðuritalia og langt inn í Eysturríki. Seinastu 2 milliónir árini hevur ísurin
broytt landslagið og gjørt pýramiduskapaðar tindar, hvassar fjallakambar og
røðir, fagrar fossar og djúpar lægdir, sum nú eru vøkur vøtn. Nógvar plantur, m.
a. fransagras, hava lagað seg til gróðrarumstøðurnar so høgt uppi. Tey 15
vøtnini í tjóðargarðinum Lake District í útnyrðingsonglandi eru í U-skapaðum
dølum, ið greina seg úr nøkrum lágum fjøllum sum snældur úr hjólshjarta. Fyri
øldum síðan runnu áir í dølunum, men í seinastu ístíð gróvu skriðjøklarnir seg
djúpt niður í dalarnar; men tá ið ísurin tiðnaði, byrgdi grótið, ið jøklarnir
høvdu skumpað íyri sær, dalarnar, so at teir fyltust við vatni. Av tí at stóru
dalarnir gjørdist so djúpir, „hingu" síðudalarnir nú langt oman fyri høvuðsdalin
og nógvastaðni runnu nú høgir fossar út av vøtnunum. Ígjøgnum norðara part í
Evropa gongur stórt nálaskógarbelti. Nálatrø, t.d. grann, standa grøn alt árið
og tola bæði kava og nógvan kulda. Nálaskógurin veitir eisini mongum dýrum lívd
og føði hørðu vetrarmánaðirnar. Donau, ið vellir fram í Týsklandi og er longsta
á í Vesturevropa, rennur í ein landsynning eystur ígjøgnum Evropa og út í
Svartahav. Hon er týdningarmikil flutningsvegur í teimum níggju londunum, hon
rennur ígjøgnum. Donauoyrarnar, har áin skilur seg í nógvar smáar áir og
vatnræsi, eru stórt vátlendi við nógvum dýralívi. Fleiri enn 300 fuglasløg eru
sædd her og eisini dýr sum villsvín, hjørtur og villkøttur.

Í londunum við Miðjarðarhav er serligt veðurlag. Um summarið er heitt og turt;
og um veturin er lýtt, og tað regnar illa. Hetta veðurlagið hevur við sær, at
t.d. aldinfruktir, vínber og oljutrø vaksa væl. Mong trø, t.d. tundureikin, hava
tjúkkan børk, sum verjir tey fyri nógva hitanum um summarið. Norðurevropiska
slættlendi er úr Suðuronglandi, ígjøgnum Frakland og Týskland og heilt eystur at
Uralfjøllum í Russlandi. Næstan allur slættin er láglendi, og í Niðurlondum er
hann so lágur, at partar av honum eru niðan sjóvar. Hesin víði slætti er eitt
hitt besta kornlendið í heiminum. Undir honum eru bæði kol, olja og gass.
Slættin er eisini fjølbygdasta økið í Evropa, og her eru mangir stórir býir.
Evropa er fjølbygdur heimspartur. Í vídd er hann næstminstur, men bara í størsta
heimspartinum, Ásia, er meiri fólk. Tað hevur við sær, at mong búgva í býum.
Ikki er bara nógv fólk í Evropa, har eru eisini mong lond - fleiri enn 40; og
ósemjur landanna millum (t.d. um landamark og átrúnað) eru javnan endaðar við
kríggi. Bara í hesari øldini hevur stríð, kyknað í Evropa, elvt til tveir
heimsbardagar. Men hóast hesar trupulleikar er Evropa ríkur heimspartur, og mong
evropeisk lond eru ímillum tey ríkastu í heiminum. Nøkur fátæk lond eru, men
samanumtikið eru lívskorini góð, samanborið við hvussu fólk hava tað nógva
aðrastaðni í heiminum. Henda vælferð er komin av mestsum støðugum
ídnaðarvøkstri, og at Evropa áður var mikið hjálandaveldi og ráddi í mongum
londum í Afrika, Asia og Amerika (Norðuramerika og Suðuramerika). Mesta fólkið í
Evropa býr í stórum býum. Fjølbygdasti parturin í Evropa er úr Suðuronglandi,
ígjøgnum Norðurfrakland, Belgia, Niðurlond og nakað eystur í Týskland. Í hesum
økjum hevur fólkavøksturin verið so stórur, at einstakir grannabýir eru vaksnir
saman í tað, sum verður nevnt stórstaðarøki. Størstu stórstaðarøkini eru í Ruhr
í Týsklandi. Í Eysturevropa býr harafturímóti størri partur av fólkinum á bygd
og í smáum býum. Einir 578 milliónir evropearar eru trongdir saman á einum
landøki, sum tilsamans er lítið størri enn Avstralia. Av tí sama eru nøkur lond
í Evropa ímillum tey fjølbygdastu í heiminum. Í Niðurlondum eru fleiri enn 400
fólk á hv. km2. Eysturevropa er ikki so fjølbygt sum Vesturevropa, men eisini
her er fólkatættleikin væl oman fyri heimsmiðalfólkatalið. Bera vit saman við
Afrika og Ásia, er fólkatalið í flestum londum í Evropa støðugt -tað hvørki
veksur ella minkar. Fá børn verða fødd, og fólk liva leingi - um 75 ár í miðal í
flestum londum; harafturímóti er miðallívsævin í India og mongum londum í Afrika
undir 60 ár. Tað ger, at fólkið í Evropa er eldri enn nógva aðrastaðni í
heiminum. Stórur partur er farin um 65 ár.

Viðmerkingar: 1: Landafrøðiligani partur av Ásia, men søguliga og politiskt
partur av Evropa. 2: Land lutvíst í Ásia. 3: Land/øki (lutvíst) partur av
Norðuramerika. 4: Strangt tikið ikki partur av Stóra Bretlandi, men heldur í
einum slagi av kongsfelagsskapi.



https://fo.wikipedia.org/wiki/Sv%C3%B8r%C3%ADki

Svøríki (svenskt: Sverige) er kongaríki í Norðurevropa. Í norðri hevur Svøríki
mark við Finnland, og í vesturi við Noreg. Høvuðsstaður er Stokkhólmur. Stórir
partar av Svøríki eru skógvaksnir, og har eru mong vøtn, tí at skriðjøklarnir
gróvu djúpar lægdir í landið seinastu ístíð. Stór fjallalendi eru í Svøríki.
Miðallívsævin í landinum er 81,89 og 1 % av fólkinum eru ikki lesifør .

Aftaná víkingatíðina, brúkti Svøríki nakrar øldir at berjast við grannarnar,
mest við Danmark.

Tá ið røtt verður um samfelagsliga vælferðarskipan, sum vissar øllum borgarum
landsins mannsømilig kor, hevur Svøríki verið undangonguland.
Barnaansingarstovnar, sjúkrahús og ellisheim eru frágera góð. Vinnuloysið hevur
verið eitt hitt lægsta í Evropa, men tað er vaksið nógv í búskaparkreppuni í
1990-árunum. Nú á døgum er 6,1 % av fólkinum arbeiðsleys. At halda hesari
vælferðarskipan uppi gjalda sviar nógvan skatt. Sparingar, ið búskaparkreppan í
1990-árunum hevur verið atvold til, hava skert tær almennu veitingarnar.

Sviar leggja sær nær at fara væl um umhvørvið og hava eisini gjørt nógv burtur
úr at varðveita søguligar bygningar. Mong friðað øki eru í Svøríki, og nakrir av
størstu tjóðargørðunum í Evropa eru í fjallalendinum í Norðursvøríki. Sviar tala
nógv um, at áir og vøtn verða dálkað, og Svøríki hevur gingið undan í stríðnum
at minka dálkingina í Eystarasalti. Svøríki hevur eisini avmarkað
ídnaðarútbygging ymsastaðni fram við strondini. Stórur dentur verður lagdur á at
skilja burturkast og húsarhaldsrusk, og Svøríki ger nógv burtur úr endurnýtslu.

Svøríki er fyrsta landið í heiminum í 1972, sum letur transpersónar alment
skifta kyn og gevur teimum ókeypis viðgerð til endamálið. Svøríki fær skrásett
parlag í 1995. Hetta verður broytt til hjúnalag í 2009, og samstundis sleppa
samkynd at ættleiða børn.

Síðan 1970-árini er Svøríki vorðið alt meiri fjølmentað samfelag; hesi seinastu
áratíggjuni hevur verið ein sera stór tilflyting úr Miðeystri, Jugoslavia og
londum í Ásia og Afrika. Í Svøríki eru umleið 20 prosent av íbúgvunum
tilflytarar ella hava foreldur, ið eru tilflytarar. Næstan ein triðingur av
tilflytarunum er úr Finnlandi, og næststørsti bólkurin er tilflytarar úr teimum
londum, sum áður vóru Jugoslavia. Meginparturin av tilflytarunum býr í
stórbýunum, serliga í ávísum forstøðum, t.d. Rosengård og Rinkeby. Tilflytingin
tók av álvara dik á seg í 1970-árunum. Til­flyt­arar komu fyrst og fremst fyri
at arbeiða á verksmiðjum, tí stórur tørvur var á arbeiðsmegi. Nú á døgum eru tað
fyrst og fremst flóttafólk, sum koma til Skandinavia. Onnur koma, tí at tey
longu hava skyldfólk í landinum.

  Øll londini í Skandinavia, Svøríki undantikið, seta krøv um mál- og
samfelagskunnleika til ríkisborgararætt. Svøríki loyvir harafturat dupultan
ríkisborgararætt. Møguleiki er at fáa ríkisborgararætt eftir at bara hava búð í
Svøríki í fimm ár. Tað almenna kravið í Danmark er, at viðkomandi skal hava búð
í Danska ríkinum í minsta lagi 9 ár. Danmark (og Norra) loyvir ikki dupultan
ríkisborgararætt, t.e. at útlendingar er ríkisborgari í Danmark og í gamla
landinum samstundis. Svøríki setur hvørki málslig krøv ella krøv til at
viðkomandi skal hava verið við í innleiðsluskeiðum, tá ið ríkisborgararættur
verður givin. Svøríki hevur eitt innleiðslutilboð til nýggjar útlendingar;
útlendingurin fær tilboð um undirvísing í máli, samfelagslæru og lærir um
arbeiðsmarknaðarviðurskifti. Svøríki hevur smíðað lógirnar soleiðis, at
borgarlig og sosial rættindi eru tey somu fyri útlendingar sum fyri landsins
borgarar. Í flestu øðrum londum í Evropa eru tey sosialu rættindini ikki eins
góð fyri útlendingar, sum fyri triðjalandsborgarar, serliga um talan ikki er um
flóttafólk. Tá ið ein persónur er fluttur til Svøríkis er ongin rættarligur
munur á viðurskiftinum millum hann og ein svenskara. Øll londini í Skandinavia,
uttan Svøríki, hava eisini okkurt forsyrgjarakrav, tá ið søkt verður um
familjusameining við ein hjúnafelaga.

  Svøríki hevur m.a. tikið ímóti fleiri flóttafólkum úr Irak enn USA og Kanada
tilsamans. Í Svøríki eru umleið 1,3 prosent av íbúgvunum tilflytarar úr Irak. Í
dag búgva einar 400.000 muslimar í Svøríki.

 Svensku Demokratarnir, sum eru sera atfinningarsamir móti tilflytarum, eru
triði størsti flokkur í ríkisdegnum í 2014. Flokkurin fekk 13 prosent av
atkvøðunum í 2014, og tað er meiri enn tvær ferðir so nógv sum á valinum í 2010.
Men eingin vil samstarva við Svøríkis-Demokratarnar, hvørki tey reyðu- ella
borgarligu flokkarnir.

Svøríki er ímillum Noreg og Finnland í Norðurevropa. Svøríki er partur av
Skandinavia og Norðurlond. Norðari partur er skógvaksin og kaldur, syðri partur
er gott landbúnaðarlendi, og har býr meginparturin av svenska fólkinum. Landið
er 1 574 km langt, 499 km, har tað er breiðast, og er fjórðstørsta land í
Vesturevropa.

Svøríki hevur mong ár á baki sum ídnaðarland, hevur væl útbúgvið fólk á øllum
økjum, og er ímillum framkomnastu ídnaðarlond í heiminum. Skandinavisku londini
og Finnland eru gitin fyri einføldu og reinu sniðini á tí, tey gera, eitt snið,
sum er væl umtókt aðrastaðni. Svenskir sniðskaparar komu sær serliga fram í
1960-árunum. Vælumtókt snið hevur gjørt, at svenskir bilar, til dømis Saab og
Volvo, ravmagnsamboð, klædnavørur, glasvørur og húsbúni úr svenskum nálaviði eru
høgt í metum í útlondum. Svøríki útflutti í 2012 fyri 134.3 milliardir evrur,
ella 32,9 % av BTÚ, ein øking á 8 % síðani 2008 . Hetta leggur Svøríki á odda
viðvíkjandi vøruútflutninginum í norði, men Noreg er næststørsti útflytarin av
vørum við 124 milliardum evrum.



https://fo.wikipedia.org/wiki/Ni%C3%B0urlond

Niðurlond ella Háland ella Holland er eitt kongaríki í Evropa. Í norðri hevur
Niðurlond mark við Norðsjógvin, í eystri við Týskland, og í suðri við Belgia.

Í 16. og 17. øld sigldu niðurlendskir sjófarar og keypmenn burtur í fjarskotin
lond at finna ríkidømi. Niðurlendingar tóku mong hjálond, og niðurlendska
hjálandaríkið var úr Landsynningsásia til Norðuramerika. Handil hevur enn stóran
týdning í Niðurlondum.

Í 1609 slitu sjey protestantiskir landslutir fyri norðan í Niðurlondum frá
Habsborgararíkinum. Í 1650-árunum vóru hesir landslutir vorðnir ovurríkir av
handli við Asia og Amerika. Dugnaligir jødar og protestantar flýddu hagar í
hópatali úr katólsku londunum Fraklandi og Spania. Frælsa niðurlendska
samfelagið eggjaði til, at uppfinningar og hugskot komu út ímillum manna.
Vísindamaðurin Christiaan Huygens (1629-1695) gjørdi øll bilsin, tá ið hann
avdúkaði, at ljósið flytur seg í bylgjum. Antonie van Leeuwenhoek (1632-1723)
varnaðist, hvussu blóðið er sett saman. Múgvandi handilsmenn lótu byggja høg
hús, galvarnir vórðu laðaðir sum røkur, og teir bíløgdu listaverk hjá mætum
listamonnum sum Rembrandt Harmenszoon van Rijn (1606-1669) og Johannes Vermeer
(1632-1675) at hava til prýðis.

Í Beneluks er aktiv deyðshjálp lóglig. Niðurlendska lóggávan sigur, at øll niður
til 12 ár kunnu nýta hendan møguleikan .

Um triðingur av Niðurlondum hevur áður staðið i sjógvi. Meginparturin av hesum
lendinum verður nýttur sum akurlendi og beiti, men ein fjórðingur av tí er nýtt
til byggilendi, vegir og fríøki. Av tí at stórur partur av landinum er ájavnt
sjóvarmálan ella undir, er mangan stórur vandi fyri vatnflóð. Til tess at forða
fyri hesum eru gjørdar ovurstórar byrgingar, og ógvuliga væl verður fylgt við,
hvussu høgt sjógvurin stendur.

Niðurlendingar eru eitt blandað fólk. Mong fólk úr gomlu niðurlendsku
hjálondunum í Landsynningsásia og Suðuramerika búsettu seg í Niðurlondum í 1940-
og 1950-árunum. Tilflytingin helt fram í 1960-árunum, tá ið mangir
fremmandaverkamenn úr Suðurevropa, Marokko og Turkalandi komu til Niðurlanda.
Tilflutta fólkið er nú fimtingurin av fólkinum í teimum stóru býunum.
Niðurlendingar eru erpnir av frílynta tilflytara- og flóttafólkapolitikki sínum.

Mong fleirtjóðafeløg eru niðurlendsk, og vinningurin hjá hesum feløgum er
helvtin av inntøkum landsins. Havnin Europoort í Rotterdam í Niðurlondum er ein
tann størsta havnin í verðini. Higar koma bæði rávørur og lidnar vørur úr øllum
heimi, til dømis stórar nøgdir av frukt og djús. Djúsið kemur ofta við stórum
tangaskipum úr Suðuramerika. Tað verður koyrt á serlig djúsvirki, har tað verður
pakkað í smærri pakkar. Síðan verður djúsið flutt við toki, lastbili ella skipi
til ymisk lond í Europa. Europoort-havnin er øgiliga stór: 20 km breið og 40 km
long. Alt er tó ikki havnarøki; har er eisini eitt tað størsta ídnaðarøkið í
Europa, har tey framleiða bensin, vaskipulvur og nógv annað. Havnin er ein
týðandi miðdepil fyri flutning í Europa. Samband er við alt Europa eftir
Rínánni, vegum, jarnbreytum og um flogvøllin.



https://fo.wikipedia.org/wiki/Danmark

Danmark er eitt land í Skandinavia í Norðurevropa við 5,6 mió. íbúgvum. Danmark
verður saman við Grønlandi og Føroyum nevnt Kongsríki Danmarkar. Danmark hevur
mark til Týskland í suðri og er umgirt av fleiri høvum: Norðsjógvurin
(Vesterhavet), Skagerrak og Kattegat móti vestri, norði og eysti frá Jútlandi,
Kattegat og Eystrasalt norðan og sunnanfyri tær donsku oyggjarnar. Danmark er
hálvoyggin Jútland og 443 navngivnar oyggjar og hólmar. Størsti býurin og
høvuðsstaðurin er Keypmannahavn. Miðallívsævin í landinum er 78,13 ár.
Høvuðsmálið er danskt. Størsti landspartur i Danmørk er langa, smala nesið,
Jútland, sum hevur mark ímóti Norðurtýsklandi. Eystan fyri Jútland er tað, sum
eftir er av landinum; næstan fimm hundrað oyggjar, einar hundrað teirra eru
bygdar. Danmørk er tað syðsta av Norðurlondum og eitt av slættastu londum í
heiminum.

Meginparturin av fólkinum í Danmark býr í býum við strendurnar. Býirnir vórðu
bygdir her, tí at havið og vøtnini vóru týdningarmiklar samferðlsuleiðir. Í
flestum londum í Vesturheiminum (Europa og Norðuramerika) eru mong, ið hava eina
rættiliga frílynta áskoðan á hjúnalag og húski. Henda hugsan er eisini galdandi
í Danmark og í hinum Norðurlondum. Mong donsk børn vaksa nú á døgum upp hjá
annaðhvørt ógiftum foreldrum, ið hava somu lógarrættindi sum gift foreldur, bara
mammuni ella bara pápanum. Vanligt er eisini nú, at menninir eru uppi í øllum
húsligum arbeiði, og alt fleiri og fleiri konufólk arbeiða úti. 1 % av fólkinum
eru ikki lesifør og 2,8 % av fólkinum er arbeiðsleys.

Útlendingar økja fólkatalið í Danmark; 86 prosent av fólkavøkstrinum frá 2009
til 2013 stavaði frá útlendingum . 2009-2013 eru 100 000 útlendingar komnir til
Danmarkar; frá 2009 til 2013 vóru útlendingar 86 prosent av øllum
fólkavøkstrinum í Danmark. Í 2013 minkandi talið av íbúgvum í Danmark við 789
fólkum, um hugt verður eftir borgarum við donskum uppruna. Men tá talið av
innflytarum og eftirkomarum teirra samstundis veksur, var fólkavøksturin í fjør
24 607 fólk. Tað stendur í svari frá danska innanríkisráðnum til
fólkatingsnevndina fyri útlendinga- og integratiónspolitikk. Sambært svarinum,
standa útlendingar fyri 86 prosentum av øllum fólkavøkstrinum upp á 115 000 frá
2009-2013.

Nógvir føroyingar eru í Danmark, bæði lesandi og meira tilkomin. Tilsamans búgva
t.d. umleið 1.500 fólk á Oyrasundskollegiinum. Eingin reiðilig tøl eru yvir,
hvussu nógvir føroyingar búgva har, men ofta verður sagt, at um 1.000 av
íbúgvunum eru føroyingar.

Danmark er eitt av heimsins elstu kongaríkjum. Á odda fyri ríkinum stendur
kongur ella drotning. Síðan 1971 hevur Margrethe Drotning 2. verið drotning. Hon
er eisini drotning í Føroyum og í Grønlandi, sum Danmark er í ríkisfelagsskapi
við. Nú býr danska drotningin, Margreta 2., á Amalienborg í Keypmannahavn.

Minst fjórða hvørt ár skulu 179 limir veljast í fólkatingið, lóggávuting
Danmarkar. Føroyingar og grønlendingar velja hvør sínar tveir. Danska stjórnin
skal hava meiriluta í Fólkatinginum, annars má hon leggja frá sær. Henda
mannagongdin hevur verið síðan 1901 at tryggja, at stjórnin altíð hevur
meiriluta á tingi, tá ið landsins lógir verða viðtiknar. Ráðharrarnir,
landspartarnir og tær 275 kommunurnar umsita lógirnar.

Danmark hevur í 2011 tað størsta skattatrýstið í Evropa. Tann seinasta
uppgerðin, sum hagstovan hjá ES, Eurostat, hevur gjørt, er fyri 2011, og eftir
henni var skattatrýstið í Danmark 47,7 prosent tað árið . Á teimum næstu
plássunum eru Svøríki, Belgia, Frakland, Finnland, Italia og Eysturríki. Í hesum
londunum er skattatrýstið millum 42 og 44 prosent. Í meðal var skattatrýstið í
Evropa 38,8 prosent. Danska meirvirðisgjaldið, sum er 25 prosent, er eisini tað
hægsta í Evropa.

Granskarar hava mett londini eftir hvussu kvinnur hava atgongd til útbúgving,
heilsu, politiska makt og pengar. 130 lond luttóku í kanningini, men Føroyar
vóru ikki við. Danmark er nummar sjey á listanum. Orsøkin til at Danmark liggur
so ovarliga á listanum er, at landi hevur eina góða útbúgvingarskipan, sum
kvinnur og menn hava líka góða atgongd til. Danmark dumpar tó, tá tað kemur til
javnstøðu um lønarinntøku. Menn fáa í miðal 20 prosent meira í løn enn kvinnur í
Danmark. Saudi-Arábia, Kjad og Jemen eru ringast fyri í javnstøðukanningini.
Noreg liggur ovast á javnstøðulistanum, beint framman fyri Svøríki. Á triðja
plássi liggur Finnland.

Í 1933 verður lógin broytt soleiðis, at tað ikki longur er ólógligt at vera
samkyndur í Danmark. Lógin kemur samstundis í gildi í Føroyum. Aldursmarkið
verður sett til 21 ár. Í 1981 verður samkyndleiki alment strikað, sum ein sjúka
í Danmark og somuleiðis í Føroyum . Høga aldursmarkið fyri kynsligt samband
millum fólk av sama kyn verður lækkað frá 21 ár til 15 ár í 1988, og er tí í dag
tað sama sum hjá hinskyndum. Í 2010 fingu samkynd í skrásettum paralagi loyvi
til at ættleiða børn hjá hvørjum øðrum . Danmark fær kynsleyst hjúnalag í 2012 .
Møguleikin fyri at gerast sonevnd hjámamma er veruleiki, eftir at broytingin í
donsku barnalógini er komin í gildi 1. desember 2013. Hetta merkir, at tann
kvinnan í einum samkyndum parlagi, sum ikki er biologiska mamman, kann verða
skrásett sum foreldur at barninum við barnsins føðing .

Aldrin áður hava so nógvir innflytarar søkt bústað í Danmark sum í 2014.
Seinastu hagtølini fyri 2014 vísa, at talið av útlendskum ríkisborgarum, ið
fluttu til Danmarkar í 2014, er 64 874. Tað er hægsta talið nakrantíð yvir eitt
ár. Gamla metið var frá í 2013, tá tilsvarandi talið var 56 276 fólk. Sostatt er
talan um eina øking á fimtan prosent. 5401 sýrar fluttu til Danmarkar í 2014.
Tað er tríggjar ferðir so nógvir sýrar, sum í 2013, tá 1760 sýrar fluttu til
Danmarkar. Men hóast tað eru flest sýrar, ið fáa uppihald í Danmark, so vísa
hagtølini eisini, at flestu innflytarar koma úr londum í Vesturheiminum.
Nevniliga seks út av tíggju innflytarum í 2014 komu úr einum vesturlendskum
landi. Av teimum londunum er tað Rumenia, ið liggur nummar eitt á listanum yvir
innflytarar. Rumenia er eisini tað landið, har næstmest innflytarar komu frá
samlað sæð. Hagtølini vísa, at 5171 rumenar tóku upp bústað í Danmark í 2014.
Tað er ein øking á fimtan prosent frá 2013.

Hesir politisku flokkar hava umboðan í Fólkatinginum. Føroyar og Grønland hava
hvør sínar tveir limir. Broytingar eru framdar síðan Fólkatingsvalið 2011, har
nakrir fólkatingslimir hava skift flokk.

Danmark er býtt sundur í fimm regiónir (landslutir). Áðrenn hetta varð Danmark
býtt sundur í amt. Regiónirnar hava serliga ábyrgdina av sjúkrahúsverkinum.
Føroyar og Grønland eru sjálvstýrandi lond í danska kongaríkinum.

Lego - viðgitnu, litríku byggikubbarnir, gjørdir til børn - er upprunaliga úr
Jútlandi, har ein snikkari og sonur hansara funnu uppá at gera teir í
1930-árunum. Mong norðurlendsk børn vita um Legoland, hugtakandi legobýin, har
alt er gjørt av lego. Navnið "Lego" er gjørt úr donsku orðunum "leg" og "godt",
sum merkir spæl væl.

Sum hini bæði skandinavisku londini og Finnland er Danmørk gitið fyri byggilist
sína. Danskir byggifrøðingar nýta ofta ymiskt tilfar, tá ið teir byggja, til
dømis tigulgrót, við og betong, og teir gera vøkur hús, sum hvíla væl í
landslagnum. Í mongum nýggjum sethúsum hevur alstórur dentur verið lagdur á at
spara orku. Sólkyknur í tekjuni vinna orku úr sólini, og húsini eru ógvuliga væl
bjálvað. Danir leggja sær nær at fríðka sniðið á tí, teir gera. Húsbúnaður,
glasvørur, køksbúnyttur og postalín er alt so snotiligt.

Danmark er eitt lágt og slætt oyggjaland. Oyggjarnar eru einar 500 í tali; av
teimum eru Sæland, Fyn og Lolland størstar. Jútland er áfast við Týskland fyri
sunnan; tað er annars umgirt av havi í trý borð, og slíkt land verður nevnt
hálvoyggj. So lágt er lendið, at hægsti heyggjurin, Ydling Skovhøj, er ikki
hægri enn 173 m. Næsthægsta plássið eitur Ejer Bavnehøj 171 m. Hóast landið er
lágt, so er tað ikki slætt sum ein pannukøka. Nei, nógvastaðni eru stórir ryggir
og høgar herðar, men landið hækkar so líðandi, at tú veit ikki av, fyrr enn tú
ert uppi á teimum.

Undirgrundin í Danmark er ikki grót sum í Føroyum, men krit og kálk, og hetta
sæst summastaðni fram við strondini; har standa kritbakkar út móti havinum.
Annars er mest allastaðni sandstrond, kortini kann tað henda, at leirbakkar
ganga líka út í sjóvarmálan. Í støðum kann tað vera heilt fín møl. Strondin á
oyggjunum og eystursíðuni á Jútlandi er nógv vágskorin, men vestursíðan á
Jútlandi er mest sum bein; har eru bert einstakir firðir, og uttan fyri
fjarðmunnan gongur næstan altíð ein sandtangi. Tað ið ger, at so fá innvik eru
har, er streymurin, sum rekur so hart fram við landinum, at tangarnir eru
rundaðir burtur.

Summastaðni í Danmark eru stórar mómýrar; hesar mýrar hava verið vøtn fyrr í
tíðini, men so eru plantur og trø rotnað niður í tey, og sum árini eru liðin,
eru vøtnini upptornað. Í summum mýrum skera teir torv, og ofta hava teir tá
funnið bæði vápn og aðrar gripir, ið fornøldarfólkini hava kastað út í vatnið
sum offur til gudarnar. Tað hevur eisini hent seg, at teir hava funnið
deyðamannalutir frá tíðini langt fyri Kristi føðing. Annars eru mýrarnar at
minka, tí teir hava veitt vatnið av nógvum av teimum og velt tær undan.

Summastaðni í Jútlandi eru stórar lyngheiðar, men fyri einum 120-130 árum síðan
vóru tær nógvar ferðir størri; tá fóru menn at planta furu og granntrø á
heiðunum. Tey trivust, og nú eru stór strekkir avvaksin við nálatrøum. Afturat
at menn fáa nyttu av sjálvum trøunum, gera tey eisini tað, at tey forða
sandrokinum, sum ofta kann vera herviligt fram við vesturstrondini, at koma so
langt eystur í landið. Tað var ikki sjáldan, áðrenn plantasjurnar komu, at
foksandurin legðist so tjúkkur á akrarnar, at hann køvdi nálirnar. Plantasjurnar
líva eisini akrunum, so vestanvindurin ikki svíður teir av, sum ofta hendi á
vindsomum plássum; og á nógvum av teimum gørðunum, sum í seinnu árum eru bygdir
á heiðunum, hava bøndurnir plantað trø til skjól. Summar av heiðunum, sum eftir
eru, eru friðaðar.

Skógi er ikki nógv til av longur í Danmark, 1/10 partur av landinum, rokna teir
við. Mest eru tað bókaskógir. Av dýrum, sum liva í skógunum, skulu vit nevna
hjørtir, revar og grevlingar. Bøurin í Danmark er fyri tað mesta frálíka góður,
og so slætt er lendið, at 3/4 av landinum er akur ella ong. Besta jørðin er á
oyggjunum og í eystara parti av Jútlandi; har er mest leirmold, og hon ber betri
korn enn sandmoldin. Eingirnar eru mest í lægdum ella fram við áunum, summar
hava teir bara til beiti, men summar verða slignar. Fram við vesturstrondini av
Suðurjútlandi er landið ógvuliga slætt og so lágt, at teir mugu hava gjørt
langar verjugarðar móti havinum; hetta rópa teir marsk. Hann er frálíka
grasgóður og besta beiti.

Útbúgvingar í Danmark eru atkomuligar fyri allir borgarar í ríkinum. Fíggingin
fer fram umvegis skatt og egingjøld. Tað eru umleið 1500 fólkaskúlar í Danmark.
Sambært §76 í grundlógini so er tað ikki talan um skúlaskyldu í Danmark, men um
undirvísingarskyldu. Tað merkir, at øll skulu hava undirvísing frá 0.-9. flokk.
Undirvísingarskyldan byrjar 1. august tað árið, ið barnið fyllir 6 ár. Foreldur
kunnu velja ímillum fólkaskúlan, privatskúlar og heimaundirvísing. Síðan er
møguleiki fyri at næmingurin kann ganga í 10. flokki, taka eina vinnuútbúgving
ella eina miðnámsskúlaútbúgving (gymnasiala útbúgving). Eftir tað verður eitt
stórt úrval av ymiskum útbúgvingum útbjóðaðar á ymiskum støði og innan ymiskar
vinnur.

Tað eru otta fróðskaparsetur í Danmark, harav tað elsta er Københavns
Universitet. Harumframt eru Aarhus Universitet, Syddansk Universitet, Aalborg
Universitet og Roskilde Universitet ið øll hava fleiri fakultet, og harafturat
eru Danmarks Tekniske Universitet, Copenhagen Business School og
IT-Universitetið í Keypmannahavn, ið hava eitt fakultet. Professiónsháskúlar
ella sonevnd university colleges eru at finna kring alt landið, umframt
útbúgvingarstovnar innan tónleik, list og arkitektur.



https://fo.wikipedia.org/wiki/Suni_%C3%BAr_H%C3%B8rg

Suni úr Hørg (føddur 24. desember 1982 í Sumba) er ein føroyskur timburmaður og
fyrrverandi fótbóltsleikari, ið spældi sum verjuleikari til hann var úti fyri
einari sera álvarsamari arbeiðsvanlukku.

Suni úr Hørg spældi við besta liðnum hjá FC Suðuroy tey seinastu árini av
fótbóltslívsleiðini. Hann var eisini partur av hópinum í 2014, men náddi ikki at
spæla nakran dyst tað árið, tí tann 28. mars 2014 var hann úti fyri einari sera
álvarsligari arbeiðsvanlukku í Havn, har hann arbeiddi sum handverkari. Hann
datt niður ígjøgnum taki á bygninginum, ið hann og aðrir umvældu, hann datt
uttan at hava koyrt trygdarlínuna á, ið annars var eitt krav. Hann skuldi bara
líka. Fallið var á 9,70 metrar og hann datt niður á betonggólv. Hann segði í
sjónvarpssendingini Viljin til lívið, ið snúði seg um hann og tveir aðrar ungar
føroyingar, at hann hugsaði tá, at hetta var tað, hetta var endin, hann náddi at
taka armarnar fyri andlitið og so misti hann vitið.

Suni hevur verið á blindastovni í Danmark, har hann hevur lært at klára seg í
gerandisdegnum. Minni enn eitt ár eftir vanlukkuna fór Suni til arbeiðis aftur
hjá Búsetri. Hann kom í arbeiðsroynd ið fyribils var 20 tímar um vikuna, og 1.
apríl 2016 varð hann settur í fast starv sum timburmaður. Hann segði í samrøðu
við útvarpssendingina Góðan morgun Føroyar tann 6. apríl 2016, at tað gekk nógv
betri nú við at meta um frástøðu, enn tað gjørdi í fyrstani eftir vanlukkuna.
Hann segði, at hann var sera glaður fyri starvið sum timburmaður. Hann hevði
valt at síggja tey positivu tingini í lívinum og at fegnast um tað, ið hann sá
sum sigrar í dagligdegnum. Spurdur um, hvar hann hevði positiva lyndið frá,
segði hann at tað var frá mammu síni, Majbritt úr Hørg, ið altíð ella næstan
altíð var glað og løtt í sinni.

Suni spældi við feløgunum í sunnaru helvt av Suðuroynni frá tí at hann var
smádrongur til hann gavst í 2014, burtursæð frá 2009, tá hann spældi við B36 í
eitt hálvt ár. Feløgini Sumba og VB løgdu saman í 2005 til VB/Sumba. Suni spældi
við tey trý árini 2005-2008, og so aftur frá august 2009 til 2014. Tá Suni úr
Hørg kom suður aftur at spæla við VB/Sumba eftir summarstøðgin í 2009, skrivaði
Suðuroyarportalurin, at Suni til tá hevði spælt 95 landskappingardystir fyri
VB/Sumba og skorað 3 mál.

Á heimasíðuni hjá Faroesoccer sæst, at Suni hevur spælt 123 dystir í bestu
deildini hjá monnum, 134 dystir í 1. deild, 10 í 2. deild og 25 dystir í
steypakappingini.



https://fo.wikipedia.org/wiki/Brasil

Samveldis Lýðveldið Brasil (á portugisiskum República Federativa do Brasil),
ofta stytt Brasilia ella Brasil, er størsta og fólkatættasta landið í
Suðuramerika, víddin er næstan tann sama sum hjá USA. Landið er á stóra økinum
millum Andesfjøllini og Atlantshavið og hevur landamørk upp til Uruguei,
Argentina, Paraguei, Bolivia, Perú, Kolombia, Venesuela, Gujana, Surinam og
Franskt Gujana. Brasil hevur fingið navn eftir brasiltrænum, sum veksur í
landinum, og hevur eitt stórt náttúrutilfeingisríkidømi. Landið hevur stór
landbúnaðarøki og risastórar regnskógir. Brasil er fimtstørsta land í heiminum,
bæði hvat viðvíkir íbúgvatali og landafrøði. Við nógvum og góðum
náttúrutilfeingi, skjótt vaksandi ídnaði og sterkum gjaldoyra, verður landið
roknað sum eitt av heimsins komandi stórveldum .

Høvuðsstaðurin eitur Brasília. Hann avloysti í 1960 Rio de Janeiro, sum inntil
tá hevði verið brasilskur høvuðsstaður. Stórfingni býarplanurin hevur skap sum
eitt jetflogfar. Størstu býir eru São Paulo og Rio de Janeiro. Aðrir stórir býir
eru Anapolis, Belem, Belo Horizonte, Campinas, Curitiba, Fortaleza, Goiania,
Manaus, Porto Alegre, Recife, Salvador, Vila Velha og Vitória.

Brasil er beint við og beint sunnan fyri ekvator, so har er rættiliga heitt alt
árið, men tann mesti hitin er ofta í desember. Meðal samdøgurshitin í t.d. Rio
de Janeiro er 24 °C.

Úr 16. til 19. øld var Brasil portugisiskt hjáland, og tað vóru portugisar, ið
nevndu landið Brasil eftir tropiska reyðviðinum bresilja (frøðiheiti Caesalpinia
echinata).

Nomaduættarbólkar høvdu búð í Brasil í í minsta lagi 6000 ár, tá landið varð
uppdagað av portugisiskum rannsóknarfararum umleið ár 1500. Komandu trýhundrað
árini búsettu portugisar seg í landinum og stýrdu tað sum eitt gevandi hjáland,
grundað á trælahaldi. Evropearar fóru til Suðuramerika at leita eftir gulli og
silvri. Í 18. øld kom næstan alt silvur í heiminum úr sponskum námum í
Latínamerika. Síðst í 17. øld funnu nakrir portugisiskir trælahandilsmenn gull í
landslutinum Minas Gerais eystantil í Miðbrasil. Fólk floymdu hagar úr
sukurlundunum við brasilsku strondina. Í 1727 vórðu diamantar eisini funnir í
Minas Gerais. So mong fólk fluttu hagar úr sukurlundunum, at sukurídnaðurin var
um at fara fyri skeytið. Indiánarar og afrikanskir trælir arbeiddu í námunum
fyri lítla og onga løn. Arbeiðararnir doyðu av sjúku, mattroti og løstum, teir
fingu í námunum.

Í 1808 flutti João VI av Portugal, sum var flýddur undan Napoleon, til Brasil
saman við kongafamiljuni og stjórnini. Hóast tey fóru aftur til Portugals í
1821, hevði uppihaldið við sær, at brasilska fólkið ynskti sær sjálvstýri, og í
1822 stovnaði Dom Pedro I tað sjálvstøðuga Brasilska Ríkið. Ríkið vardi inntil
næsti keisarin Dom Pedro II, varð koyrdur frá í 1889 og ein republikansk
føderatión varð sett á stovn.

Síðst í 1800-árunum og fyrst í 1900-árunum fluttu fleiri enn 5 milliónir
evropear og asiatar til Brasil. Í sama tíðarskeiði vaks eisini ídnaðurin, og man
fór at gagnnýta lendið betur. Brasilska demokratiið broyttist til einaveldi
tríggjar ferðir: 1930-1934 og 1937-1945 undir Getulio Vargas, og 1964-1985 undir
eini røð av herovastum. Fólkaræði hevur verið í landinum síðan 1985, men mutur
og svik er framvegis stórt vandamál í brasilskum politikki.

Brasil er størsta landið í Suðuramerika og er næstan helvtin av øllum
meginlandinum. Í landnyrðingspartinum í landinum eru oyðimerkur, norðanfyri og
vestanfyri eru ovurstórir regnskógir, og sunnanfyri eru óføra víðar grasfløtur.
Av tí at veðurlagið er so fjølbroytt, ber til at dyrka mest sum allar
búnaðarvørur. Í Brasil eru bæði nútímans stórbýir og ógranskað villmørk. Fyri
sunnan eru áirnar Paragueiá og Paraná vorðnar byrgdar og veittar í
Itaipúbyrgingina, sum er hemsins størsta vatnorkuverkætlan. Brasil er eyðkent av
víða og lága Amazonas-regnskóginum norðanfyri, stóra váta lendinum Pantal
vestanfyri, og sunnanfyri tað opna lendið við heyggjum og smáum fjøllum. Tað er
brasilski landbúnaðardepilin, og har býr størsti parturin av fólkinum. Framvið
Atlantshavsstrondini eru fjallaryggir, men hægstu fjøllini Pico da Neblina
(3.014 m) og Pico 31 de Março (2.992 m), eru á markinum til Venesuela í statinum
Amazonas.

Amasonasáin er heimsins størsta á, tá tað er vatnmongdin, sum telur. Amasoná og
áirnar, ið renna í hana, eins og mýrar og vøtn, eru ovurstórt feskvatnsøki.
Amasoná rennur úr Andesfjøllum í Peru og verður alsamt størri og breiðari, sum
hon rennur eystur ígjøgnum Suðuramerika og út í Atlantshav. Áin er 6.439 km.
Longra helvtin á ánni rennur ígjøgnum Brasil, og er hon týdningarmesta
flutningsleið í landinum. Stór skip sigla langt inn í landið, enntá til nýmótans
býin Manaus, einar 1600 km úr Atlantshavsstrondini. Á hvørjum ári fer áin upp um
áarbakkarnar, og nógv móra, ið taðar væl, legst á markirnar. Í Paraná-ánni eru
teir hugtakandi Iguaçu-fossarnir, og harumframt skulu nevnast Rio Negro, São
Francisco, Xingu, Madeira og Tapajós. Brasil er nær við ekvator, og tískil er
veðurlagið í høvuðsheitum tropiskt, við fáum broytingum. Í sunnara partinum av
landinum er veðurlagið tó subtropiskt, og meira tempererað, og har kann bæði
kavi og frostveður koma fyri. Nógv avfall er í váta partinum av Amasonasøkinum,
hóast tey eisini hava minni fruktagóð øki, serliga í landnyrðingspartinum.

Størsti regnskógur á jørðini er í Amasonlendinum; lendið er næstan líka so stórt
sum Avstralia og er triðingurin av Suðuramerika. Meginparturin av skóginum er í
Brasil, báðumegin Amasoná. Í skógunum liva alskyns súgdýr, fuglar, skriðdýr og
skordýr; har hava eisini mong indiánsk fólkasløg búð í fleiri túsund ár. Men
regnskógurin er viðbrekin, og nú eru bæði dýr og upprunafólk í vanda fyri at
verða týnd, tí at skógurin verður høgdur niður. Myndugleikarnir í Brasil hava
seinastu árini ruddað stór skógarlendi og eggjað ognarleysum fólki at keypa sær
búnaðarjørð og búseta seg har. Men jørðin er grunn, og eftir stuttari tíð ber
hon onga grøði. Stórir partar av skóginum eru týndir, tí at trøini verða feld
fyri at fáa við og landbúnaðarjørð til fólk, ið flytur til skógarøkið at búgva.
Slakur triðingur av regnskóginum í Brasil er ruddaður at útvega ovurstóru
neytagørðunum beiti. Men eftir fáum árum er beitið avbitið. So verður flutt og
farið at fella trø aðrastaðni í skóginum.

Í Brasil búgva fólk fyrst og fremst fram við strendurnar, og í minni mun inni í
landinum. Fólkið er sera fjølbroytt og nógvar ymiskar mentanir eru at finna. Í
suðri eru tað í stóran mun fólk sum eru eftirkomarar av eftirkomarum av
evropearum frá hjálandatíðini, fyrst og fremst frá portugisum, týskarum og
italiumonnum, men eisini polakkar og frá tilflytarum eftir hjálandatíðina. Fólk
sum í nýggjari tíð eru flutt til syðra part av landinum eru polakkar, ukrainar,
niðurlendingar, kinesarar og suðurkoreanar. Í norði og í ein landnyrðing er
fólkið meira blandað við upprunafólkum og fólki av afrikanskum og evropeiskum
uppruna. Tó hendi ein stór fólkaflyting mitt í 20. øld frá norði og Bahia móti
suðri, hetta førdi til favela'irnar, og í dag eru tað fyrst og fremst fólk av
blandaðum uppruna ið búseta seg har.

Í Brasil eru 26 lutstatir (estados) og eitt federalt distrikt (distrito federal)
og verður býtt sundur av IBGE í fimm regiónir: Norður, Landnyrðin, Mið-vestur,
Landssynning og Suður.

Ein triðingur av fólkunum í Brasil búgva í Región landnyrðingi. Regiónin er
mentanarliga fjøltáttað við rótum frá tí portugisisku kolonitíðini, afrobrasilsk
mentan og kulturellt diversifierad med rötter från den portugisiska
kolonialiseringen, afrobrasiliansk kultur och heimlig indianaramentan. Regiónin
er eisini tann ið hevur størst fátækradømi og hevur long tíðarskeið við turki.
Regiónin er kend fyri sína vøkru strandalinju.

Región mið-vestur er næststørsta regiónin í Brasil, men tey flestu fólkini búgva
í teimum stóru býunum, og tað er her at høvuðsstaðurin Brasília liggur,
somuleiðis liggur eisini heimsins størsta vátlendi, Pantanal, í regiónini.

Región Landsynning er tann ríkasta regiónin og tað er eisini har at
fólkatættleikin er størstur. Regiónin hevur størri fólkatal enn nakað annað land
í Suðuramerika og meir enn nakar av teimum størstu metropolunum í heiminum: São
Paulo og Rio de Janeiro. Í regiónini er eisini tann størsta framleiðslan av olju
og gas í Brasil.

Región Suður hevur hægstu inntøku per íbúgva í Brasil og hægsta livistøði í
landinum. Regiónin er eisini tann kaldasta við frostnætrum og einstakum
kavastormum. Í Región Suður er tað størsta tali av tilflytarum úr Týskland og
Italia og farvegurin eftir teirra mentan sæst allastaðna.

Brasil er bæði ríkt og fátækt land. Nakrir stórbøndur og vinnulívsmenn eru
ófatiliga ríkir, men flestu fólk á bygd eru fátæk. Stór framgongd og húsagangur
hava leingi eyðkent brasilska búskapin. Í 1960- og 1970-árunum var stórur
búskaparvøkstur í landinum. So kom stígur í, og stutt eftir fór Brasil á
húsagang og var heimsins størsta skuldartjóð. Í dag er Brasil vegna stóra skuld
í stórari búskaparligari og sosialari kreppu. Skuldin verður goldin við einum
stórum parti av BTÚ, og hetta forðar fyri neyðugum íløgum og búskaparligum
vøkstri. Størsti trupulleikin hjá stjórnini er at gjalda ovurstóru skuldina
aftur. Men stórt náttúruríkidømi er í Brasil, til dømis gull og jarnmálmur, og
námsvinnan er ein av týdningarmestu vinnuvegunum. Síðstu tredivu árini er nógv
gull og eisini onnur steinsløg funnin í regnskóginum í Amasonlendinum. Við býin
Carjas var av tilvild komið fram á eitt jarnmálmsfjall, tá ið ein jarðfrøðingur
noyddist at seta seg við tyrlu sínari. Koparmálmur og manganmálmur vórðu eisini
funnir har. Námsvinnan hevur stóran búskaparligan týdning í Brasil; men hon fer
illa við viðbrekna regnskóginum.

Brasil er mestsum sjálvbjargið við matvørum og øðrum nýtsluvørum, men landinum
tørvar inntøku til tess at gjalda aftur stóru uttanlandsskuldina. Týdningarmestu
útflutningsvørurnar, eru kaffi, steinsløg og flogfør, men eisini bilar, ið
serliga verða seldir til Argentina. Meginparturin av vinnuídnaðinum í Brasil er
í tríhyrninginum ímillum ídnaðarbýirnar Rio de Janeiro, São Paulo og Belo
Horizonte. Høgi oljuprísurin í 1970-árunum noyddi Brasil at fáa sær okkurt annað
brennievni. Granskarar komu eftir, at etanol, ið verður vunnið burtur úr geraðum
avlopstilfari av sukurrørum, var væl nýtiligt. Tað er bíligari enn vanligt
bensin og dálkar ikki so illa, tí at minni koltvísúrevni kemur frá brenningini.
Triði hvør bilur í Brasil koyrir nú við hesum "grøna brennievni".

Í skógunum vaksa plantur, ið verða brúktar sum ráevni í mongum dýrum
ídnaðarvørum, t.d. gummi, máling, lakki, smyrsli og týdningarmest og fram um alt
í heilivági. Í børkinum á kinatrænum er kinin, ið er heilivágur fyri malariu. Í
øðrum plantum eru evni, sum verða nýtt í viðgerð fyri krabbamein. Túsundtals
íbinholt-, tekk- og mahognitrø verða á hvørjum ári feld til útflutnings. Nú
verða fólk eggjað til at keypa møblar av nálaviði, t.d. furu, sum veksur nógv
skjótari. Brasil er tað land í heiminum, sum dyrkar og flytur út mest kaffi. Tað
verður dyrkað í stórum lundum, tær flestu eru í státunum Paraná og São Paulo.
Kaffi er tó bara ein høvuðsgrøðin; nógv verður eisini dyrkað av soyabønum,
sukurrørum og bummull. Fá lond í heiminum dyrka fleiri appilsinir, bananir og
kakaobønir enn Brasil. Um triði hvør brasiliani starvast í landbúnaðinum.
Garðarnir eru misjavnir til støddar, úr smábrúkum til veldugar stórgarðar.
Flestu verkafólk í landbúnaðinum stríðast og strevast fyri heilt lítla løn; men
nakrir fáir stórbøndur vinna ómetaligan pening og eru so ríkir, sum fá kunnu
ímynda sær.

Fólkið í Brasil er blandað, flestu fólk eru hvít ella mulattar. Stórur munur er
á ríkum og fátøkum, og í slummøkjunum í býunum er meginparturin av íbúgvunum
svørt ella mestizar.

Bráður býarvøkstur og stórt íbúðartrot hava havt við sær, at einar 25 milliónir
fólk búgva í vesaligum fátækrabýlingum, nevndir favelas, í býarútryðjunum.
Flestu húsini hava fólk sjálv bygt av burturblakaðum byggitilfari, men bygt
verður eisini við viði, múrsteinum og sementi, sum verður keypt. Mong hús hava
hvørki vatn ella kloakkskipan.



https://fo.wikipedia.org/wiki/Bloggur

Bloggur ella blogga (blog á enskum) er stytting fyri weblog. Fenomenið kom í
einaferð í 1990'unum, men nágreiniliga tíðarfestingin er ring at áseta, av tí at
tað eisini er ein definitiónsspurningur, júst hvat ger, at ein blog er ein blog.

Upprunaliga heitið weblog er samansett av web (fyri internet) og log (eins og í
orðinum logbók). Tann sum skrivar ein blog, nevnist ein bloggari. Sagnorðið
verður nevnt "at blogga", og hann ella hon bloggar.

Útsjóndin á eini bloggu er eisini grundleggjandi lík eini logbók; Bloggarin
skrivar við jøvnum millumbilum innlegg í blogguna.

Bloggarin velur sjálvur, hvat innihaldið skal vera. Summi velja at skriva
persónligar frágreiðingar um dagliga lívið - onnur velja at geva bloggur út í
bók, m.a. er ein útgivin, sum nevnist The Baghdad Blog og er ein frásøgn hjá
einum persóni, sum upplivir seinasta Irakkríggið innanífrá. Onnur fólk skriva um
evni, sum tey hava serligan áhuga í. Soleiðis kunnu onnur, sum hava hendan
serliga áhuga, nýta hesar bloggur til at fylgja við á serøkjum.

Eitt, sum ger, at bloggur bróta frá heimasíðum innihaldsliga, er, at lesarin
hevur møguleika fyri at skriva viðmerkingar beinleiðis á blogguna. Tó er tað
vorðið alt meira vanligt, at heimasíður hava ein innbygdan blog, so ofta munnu
heimasíður nú í veruleikanum vera hybridar av gomlu formunum heimasíðu og
bloggu.

Dimmalætting byrjaði fyri nøkrum mánaðum síðani ein fastan tátt, sum kallast
Bloggan, har fýra føroyskar kvinnur skiftast um at skriva eina persónliga klummu
um okkurt, tær hava áhuga fyri. Navnið Bloggan sigur Dimmalætting vera eina
konstrueraða kvennkynsútgávu av blog, og formurin á klummuni er undirhaldandi,
samstundis sum innihaldið er tankavekjandi og ofta provokerandi - eins og tað
ofta er í teimum bloggum, ið veruliga fáa fastar lesarar á internetinum.



https://fo.wikipedia.org/wiki/Grikkaland

Grikkaland (grikskt: Ελλάδα ella Ελλάς) er lýðveldi í landsynningshorninum av
Evropa. Høvuðsstaðurin er Athen, sum eisini er størsti býur. Í ein útnyrðing
hevur Grikkaland mark við Albania, í norðri við Bulgaria, í landnyrðing við
Lýðveldið Makedónia og í eystri við Turkaland. Landið hevur umleið 10 mió.
íbúgvar og høvuðsmálið er grikskt (nýgrikskt). Grikkaland er limur í ES. Í
nýggjari tíð stóðu grikkar undir turkum í 400 ár, til landið, við hjálp
uttaneftir, vann sær frælsi í 1832. Frælsiskríggið byrjaði í 1821, landið skuldi
viðurkennast í 1830 við London-avtaluni, men orsakað av juli-kollveltingini í
Fraklandi, varð skjalið frá 1830 ikki fullført. Altjóða viðurkenningin av
Grikkalandi sum fræls tjóð kom í 1832. Ikki fyrr enn í 1947 fingu grikkar syðru
Sporaduoyggjar (Dodekanes) aftur frá Italia.

Eftir at Mykene-mentanin fór til grundar um 1100 f.Kr., gekk aftur á í
Grikkalandi, og landið syndraðist í fleiri býarríki, sum mangan lógu í kríggi.
Størst og sterkast var hernaðarveldið Sparta, men Athen gjørdist handils- og
mentanarmiðdepil. Fólkatalið vaks, og um 700 f.Kr. vóru býarríkini so fjølbygd,
at fólk fluttu og búsettu seg fram við Miðjarðarhavið og Svartahavið. Í seinnu
helvt av 500- árunum f.Kr. hótti nýggja persiska stórveldið grikkar, og tað
hevði við sær, at griksku býarríkini eitt skifti stúta saman ímóti stóra
fíggjindanum fyri eystan. Hóast hesar trupulleikar skapaðu grikkar eina blómandi
mentan og høvdu eitt stýrislag, sum hevur verið hámett og havt ávrikan á allan
heimin alt at okkara døgum.

Um 600 f.Kr. stýrdi stórmannastætt, nevnd aristokratar, Athen. Summir
valdsharrar vóru harðrendir, nevndir tyrannar. Um 590 f.Kr. setti valdsharrin
Solon lóg í gildi; hon hav smámanninum rætt til at eiga jørð og hava fullan
ríkisborgararætt. Men fólkið kravdi meiri frælsi og at fáa ávirkan á landsins
stýri, og í 508 f.Kr. varð fólkaræði sett í gildi. Nú kundi fólkið í Athen
sjálvt velga sínar tingmenn. Konufólk, trælir og frælsir menn, sum ikki høvdu
ríkisborgararætt, høvdu ikki valrætt.

Ár 447 f.Kr. tók hægsti athenski tingmaðurin Perikles stig til at byggja templið
Parthenon á einum heyggi, sum æt Akropolis. Templið varð vígt vísdómsgudinnuni
Athenu og skuldi eisini fagna Athen, sum stóð á odda fyri grikkum í stríðum við
persar.

Frælsa grikska býarlívið varð góður gróðrarbotnur fyri list, bókmentum og
vísindaligari hugsan, og Grikkaland fostraði mangar mætar heimspekingar.
Demokrit úr Abderra (um 460-370 f.Kr.) var helst fyrsti maður, sum segði, at øll
evni eru úr ersmáum óbýtiligum bitlum, sum hann kallaði atom. Sokrates úr Athen
(470-399 f.Kr.) bygdi sína hugsan á, at tú skuldi kenna teg sjálvan, og dugdi
frágera væl at seta spurningar um ætlanina við tilveruni. Næmingur hansara
Platon (427-347 f.Kr.) og aftur næmingur Platons Aristotles (384-322 f.Kr.) hava
havt stóran týdning fyri alla evropeiska heimspeki.

Í 8. øld tóku grikkar land helst fram við Miðjarhavinum og Svartahavinum.
Niðursetumenninir bóru griksku heimamentanina við sær og stýrdu sínum býarríkjum
eftir somu lógum sum í Grikkalandi. Niðursetulondini fingu í fyrstuni hjálp
heimanífrá, men sum frá leið funnu tey sær egnar marknaðir og bygdu upp á
Sicilia, gjørdust mætir handilsbýir. Summir býir vóru ovurríkir. Sagt var, at
fólkið í Sýbris í Suðuritalia svav í song úr rósubløðum.

Grikkaland var ikki stórt land, so hjálondini (t.d. partur av Frakland, Spania,
Italia, Egyptaland og Kýpros) vóru bygd, har jørðin var fruktagóð, og
havnaviðurskiftini vóru góð. Sýrakus á Sicilia var bygdur um 730 f.Kr. og Býsans
við Bosporus um 650 f.Kr.

Grikkar vóru ógvuliga áhugaðir í ítrótti og fimleiki. Best umtóktir vóru
olympisku leikirnir, sum fjórða hvørt ár vóru í Olympia, høvuðsgudinum Zeusi til
heiðurs. Kappast var í diskoskasti og spjótkasti, lopi, glíming og kapprenning.
Ítróttareglurnar vóru strangar, og tann, ið ikki helt tær, var revsaður
harðliga.

Grikkar vóru gudrøknir, og templini í gamla Grikkalandi vóru stórbær og vøkur.
Undurfagrar høggmyndir og standmyndir prýddu templini, og mong teirra eru til
enn. Grikskir myndhøggarar vóru sannir meistarar at høgga út mannakroppin, og
teir hava havt stóran ávirkan á høggmyndalistina. Kappkoyring í stríðsvogni,
gudunum til heiðurs, var mangan á einum leikvølli tætt við Delfi. Vognstýrarin
stendur enn og heldur í teymarnar, hóast hestarnir langt síðan eru burtur.

Um 1800 høvdu grikkar verið undir osmanniskum yvirvaldi í næstan 400 ár. Seinna
helming í 18. øld høvdu teir havt stóra inntøku av handli, helst við Russland,
og nú vildu teir hava sjálvræði. Við frælsishugsanini úr fronsku kollveltingini
sum fyridømi stovnaðu grikkar loyniligan felgasskap, sum skuldi arbeiða fyri
frælsi. Í 1821 var tvær reisur uppreistur. Fyrri miseydnaðist, men annar
eydnaðist betur, og í 1824 megnaði sultánurin í Istanbul ikki at berja
uppreisturin niður. Hann bað Muhammed Ali, varakong í Egyptalandi, hjálpa sær.
Ali sendi ein her til Grikkalands og vann nakrar sigrar. Tað loypti hvøkk á
londini í Evropa. Í 1826 samdust Bretland og Russland um at bjóða turkum av í
kríggj, Frakland fór upp í hesa samgongu árið eftir. Í felagi beindu tey fyri
turkiska og egyptiska flotanum í Navarinovíkini í 1827. Árið eftir lupu russar á
turkar og vunnu fleiri sigrar. Friðurin í Adrianopel í 1829 fekk enda á krígnum.
Londini, sum vunnu, gjørdu av at geva Grikkalandi frælsi, Otto av Bayern
gjørdist kongur.

Síðan 2010 hevur ein sera álvarsom fíggjarkreppa herjað í Grikkalandi, og tað
hevur ført til stórt arbeiðsloysi, fólkafráflyting og fátækradømi. Í februar
2014 sást tó ein glotti fyri framman, tí tá tølini fyri 2013 vóru gjørd upp,
vísti tað seg, at yvirskotið hjá Grikkalandi fyri 2013 bleiv góðar 11 milliardir
krónur, sum er tríggjar ferðir tað, sum upprunaliga varð ætlað. Sparitiltøkini
sóu út til at hava givið úrslit.

Í 2015 var støðan aftur hættislig viðvíkjandi fíggjarstøðu Grikkalands. Eitt
stórt lán skuldi rindast aftur í juli 2015, men tað megnaði landið ikki.
Samráðingar vóru millum umboð fyri griksku stjórnina og Evorsonulondini. Fólk í
Grikkalandi kendu seg ótrygg og fóru at taka allar pengar sínar úr bankunum. Tað
førdi til at bankarnir vóru stongdir frá mánadegnum 29. juni 2015. Fólk fingu
bert loyvi til at heva við korti úr sjálvtøkum og eitt loft var sett á, soleiðis
at grikkar bert kundu heva nakrar fáar hundrað krónur um dagin. Orsøkin til at
bankarnir vóru stongdir var fyri at fyribyrgja at bankarnir tømdist og at landið
harvið fór á húsagang. Útlendsk ferðafólk, ið ferðast til Grikkalands, sluppu tó
at heva sum vanligt, meðan tey vóru í landinum.

Vandið er fyri, at landið fer á húsagang, um ikki EU lænir landinum meira pening
ella gevur lutvísa skuldarsanering. EU og grikski forsætismálaráðharrin Alexis
Tsipras og fíggjarmálaráðharrin samráddust við leiðararnar av Evrolondunum um
mánaðarskiftið juni-juli 2015. Evrolondini settu fram uppskot um strong
sparitiltøk afturfyri at hjálpa Grikkalandi. Mitt í samráðingunum fór Tsipras
aftur til Grikkalands, har hann útskrivaði fólkaatkvøðu um uppskotið frá
Evrolondunum. Sjálvur mælti hann sínum landsmonnum til at siga oxi (úttalast
ohsji og merkir "nei" á grikskum). Nógv fólk var í gøtunum í Athen og øðrum býum
upp til valið og eftir valið. Fólkaatkvøðan varð hildin hin 5. juli 2015, og
úrslitið gjørdist at 61,31% av teimum ið atkvøddu søgdu nei. Nógvir grikkar
fegnaðust saman við Tsipras um úrslitið. Fleiri leiðarar úr Evrolondunum vóru
illir um framferðarháttinum hjá grikkum. Samráðingarnar hildu fram og bankarnir
vóru framvegis stongdir, tá ið komið var til mánadagin 13. juli, men tó vóru
glottar at hóma. Forsetin í EU, Donald Tusk, boðaði frá á Twitter, at ein avtala
við Grikkaland nú varð fingin uppá pláss eftir 17 tíma langar samráðingar. Eftir
øllum at døma verða grikkar noyddir at góðtaka strong krøv afturfyri at fáa
fíggjarliga hjálp frá EU.

Syðst á Balkan er Grikkaland, eitt av elstu og søguríkastu londunum í Evropa.
Grikkaland er fjallaland og oyggjaland, har eru fleiri enn 2000 spjaddar
oyggjar, og lítið er til av ráðevnum; helst nakrar av atvoldunum til, at
Grikkaland er eitt tað fátakasta landið í ES.

Grikkaland er allur suðurparturin av Balkanhálvoynni og eitt ótal av oyggjum í
Jonarhavinum og Egearhavinum. Grikkaland er fjallaland við einstøkum breiðum
dølum upp ímillum og onkrum stórum slættlendi. Av tí at landið er so bratt, er
bert lítil partur av tí veltur. Meginparturin liggur sum beiti hjá seyði og
geitum.

Sunnan fyri fjallið Olympos, har teir gomlu griksku "gudarnir" búðu, er
slættlendi, sum eitur Thessalia; har eru stórir bókaskógir, og har velta tey
nógv korn. Men annars er tað mest frukt, grønmeti, vín og tubbak, sum tey dyrka.
Á oyggjunum dyrka tey bæði olivintrø og víntrø, og tað er haðani vit fáa tær
søtu korennurnar. Tey mongu og høgu fjøllini gera tað strævið at ferðast yvir
land. Tí hava grikkar ferðast meira eftir sjónum enn yvir land. Fram við teirri
griksku strondini eru nógvar góðar havnir inni á djúpum firðum.

Í Grikkalandi, og serliga á oyggjunum, kann jørðin knappliga fara at skelva, so
at fjøllini brotna og oyggjarnar klovna, og stórir býir javnast við jørðina. Í
1953 hendi ein sovorðin vanlukka á eini av oyggjunum, Kefalonia, í Jonarhavinum.
Tá fóru eini 25 000 hús, og um 500 fólk doyðu. Tað vóru fýra jarðskjálvtar í
august 1953 á Kefalonia og oyggunum har umleiðir, t.d. Zakynthos, Ithaka og
Lefkada. Umleið 100 000 fólk fluttu burtur av oynni eftir hørðu jarðskjálvtarnar
og bert 25.000 fólk búðu eftir á oynni og stríddust við at endurbyggja oynna.
Tað var serliga suðursíðan á Kefalonia sum var hart rakt av jarðskjálvtanum,
oyggin reisti seg umleið 60 metrar úr havinum. Árið eftir mistu 20 000 fólk hús
og heim.

Oyggin Santorini, sum eisini verður nevnd Thyra, er av vulkanskum uppruna. Har
er svartur sandur og sera brøtt berg.

Ólógligi fólkastreymurin inn í ES gjøgnum Grikkaland er vaksin nógv í 2012.
Grikkaland er vorðið bakdyrnar inn í Evropa hjá ólógligum innflytarum. Í
hópatali koma fólk úr Miðeystri og heilt úr Pakistan til Turkalands, haðani tey
koma víðari inn í Grikkaland og harvið ES .

Síðan fólkaræði var endurstovnað í Grikkalandi, hevur tvey-flokkað skipanin
verið dominerað av tí liberala-konservativa Nýtt demokrati (ND) og tí
sosialdemokratiska Panhellenistisku rørsluni (PASOK). Aðrir týðandi flokkar eru
eitt nú Kommunistiski flokkur Grikkalands (KKE), Radikala vinstra samgongan
(SYRIZA), Fólksliga ortodoksa samlingin (LAOS, stytting fyri Laikós Orthódoxos
Synagermós) og Gyltur Morgun.

Í 2010 vórðu tveir nýggir politiskir flokkar settir á stovn av fólki sum fyrr
høvdu hoyrt til ND og SYRIZA, tann mið-liberali flokkurin Demokratiskt samstarv
(DS) og tann moderati vinstrasinnaði Demokratiski Vinstriflokkurin (DA).  George
Papandreou, formaður í PASOK, vann grikska valið í oktober 2009 við einum
meiriluta á 160 limir av 300. Ein nýggj stjórn varð svorin í eið hin 20. juni
2011. Síðani búskaparkreppan kom í 2009, er undirtøkan hjá teimum báðum stóru
flokkunum ND og PASOK fallin munandi. Á grikska tjóðartingsvalinum 25. januar
2015 fekk ND 76 tinglimir valdar, tað var ein afturgongd á 53 tinglimir, PASOK
fekk bert 13 tinglimir valdar, tað var 20 færri enn valið í 2014. Ein nýggjur
flokkur, ið nevnist To Potami (Áin), stillaði upp til tjóðartingsval í
Grikkalandi fyri fyrstu ferð hin 25. januar 2015, flokkurin fekk 17 tinglimir.

Deyðarevsingin bleiv tikin úr griksku lóggávuni í 1993, og hon bleiv seinast
brúkt undir hernaðarstýrinum fyrst í sjeytiárunum. Í Grikkalandi vil tann sera
høgrasinnaði flokkurin Gyltur Morgun hava deyðarevsing aftur í gildi .

Ríkisátrúnaðurin í Grikkalandi er griksk-ortodoksur, og Grikkaland er einasta
land, ið hevur eina almenna kristna ortodoksa kirkju. Næstan allir grikkar eru
limir í ríkiskirkjuni. Prestarnir hava týðandi leiklut í samfelagslívinum og eru
viðurkendir sum oddamenn í heimbygdum sínum. Ikki er loyvt at hava standmyndir í
kirkjunum, men halgimyndir - nevndar ikonur - eru vanligar.

Bara triðingurin av Grikkalandi er nýtiligur sum landbúnaðarlendi, og yvirhøvur
er jørðin kørg og grýtut. Tí er nógv arbeiði av at velta jørðina. Triðingurin av
fólkinum arbeiðir í landbúnaðinum, tað er meiri enn nakra aðrastaðni í Evropa.
Høvuðsgrøði er oljuber. Oljutræið verður dyrkað í líðunum í hálendinum um alt
landið. Grikkaland er triðstørsta oljuberjaland í heiminum, næst eftir Spania og
Italia. Grikkar dyrka eisini aðra grøði, til dømis vínber, fikur, bummull,
tomatir, tubbak, aldinfrukt og aðra frukt.

Grikkaland hevur verið plága av kríggi við grannalond og eftir Seinna
Heimsbardaga herjaði borgarkríggj í nøkur ár. Tað hevur verði ringt fyri
búskapin. Í 1967 var kongurin Konstantin II koyrdur frá eitt hernaðar kvett fór
fram. Árini fram til 1974 var landið stýrt av hernaðar junta. Eftir at demokrati
aftur valdaði gekk framá búskaparliga í nøkur ár, serliga tí at stóri
handilsflotin og nógva ferðamannavinnan veittu landinum stóra inntøku. Í 2010-11
var landið í álvarsamari fíggjarligari kreppu og noyddist at fáa hjálp frá hinum
londunum í ES. Grikkaland fekk ein hjálparpakka frá ES á 109 milliardir rvro,
tað svarar til 812 milliardir krónur. Serfrøðingar mettu eftir at hjálparpakkin
var latin, at nú fór at ganga framá aftur í Grikkalandi við búskapinum. ES setti
tó strong krøv til griksku stjórnina áðrenn hesin hjálparpakkin var latin. Stór
ónøgd var millum grikkar og mótmælisgongur vóru ofta í Athen og øðrum stórum
býum.

Fleiri enn 8 mió. ferðafólk fara til Grikkalands á hvørjum ári at njóta lívið á
vøkru, veðurgóðu oyggjunum í Egearahavinum ella tí Jóniska Havninum og at síggja
mongu fornminnini. Grikkar sjálvir ferðast eisini nógv í egnum landið, serliga
frá meginlandinum til oyggjarnar. Túsundtals grikkar starvast í ferðavinnuni,
til dømis í gistingarhúsum, í handlum, á matstovum og sum bilførarar,
ferðaleiðarar og annað. Ferðavinnan hevur ovurstóran týdning fyri grikska
búskapin. Griksku myndugleikarnir lata ferðavinnuni stuðul til útbyggingar. Í
summum oyggjum hevur vinnan ment seg so skjótt, at trupulleikar hava staðist av
tí, til dømis vatnrot. Seinastu árini hevur afturgongd verið í griksku
ferðavinnuni, tí at fólk fara hagar, bíligari er at ferðast. Undir
fíggjarkreppuni í 2011-12 har grikska stjórnin varð noydd til at seta stórar
sparingar í verk, gekk tað nógv út yvir ferðavinnuna, fleiri gistingarhús standa
tóm á hásumri, sum plagdu hava úr at gera. Serfrøðingar meta tó, at ferðavinnan
fer at vaksa aftur einaferð seinni.

Flestu ferðafólk, ið koma til Grikkalands eru evropearar, men hagar koma eisini
mangir amerikanar og avstraliar.

Mesti flutningur í Grikkalandi er enn sjóvegis. Stórur farmaflutningsfloti
flytur neyðsynjarvørur og lidnar ídnaðarvørur ímillum oyggjarnar og meginlandið,
og tíðliga og seint sigla ferjur við akførum, grikkum og ferðafólki. Grikkar
hava leingi havt mong skip í altjóða farmasigling, og grikski handilsflotin er
nú tann størsti í heiminum. Inn- og útflutningurin av vørum skift á ávikavist
upprunaland og nýtsluland fyri 2008, sær soleiðis út sambært CIA Factbook:



https://fo.wikipedia.org/wiki/Jesus

Jesus (griksk úttala av navninum Joshua, sum merkir "Harrin er Frelsarin")
Kristus (upprunaliga grikskt orð, sum týðir "tann salvaði", so sum tað hebráiska
Messias) var sambært tí kristnu læruni sonur Guds og sum doyði fyri syndir
menniskjanna. Kristindómurin er heimsins størsti átrúnaður og er trúgvin á Jesus
Krist sum harra og frelsara menniskjanna. Navnið kristindómur kemur eisini av
orðinum "Kristus". Vit lesa um Jesus í evangeliunum í Nýggja Testamenti.
Evangeliini eru fýra í tali. Matteus, Markus, Lukas og Jóhannes hava skrivað
hvørt sítt. Teir kendu Jesus, sum var jødi, føddur í Betlehem í Júdea.
Viðhaldsfólk Jesu trúðu, at hann var sonur Guds. Tá ið Jesus var um 30 ára
gamalur, gekk hann um í Ísrael og boðaði nýggjan boðskap. Hann greiddi frá
hugsanum sínum í søgum (líknilsum). Evangeliini siga frá undurverkum hansara,
sjúk grøddi hann og vakti upp deyð.

Summi óttaðust, at Jesus fór at eggja til uppreistur móti rómverjum, ið ráddu
Palestina. Jesus varð handtikin, avhoyrdur og dømdur til deyða. Hann sýndi seg
fyri næstu viðhaldsfólkunum, eftir at hann var deyður. Teir trúðu til fulnar, at
Gud hevði reist hann upp frá deyðum. Kristna kirkjan er grundað á hesa trúgv.
Boðskapurin um Jesus varð skjótt borin um alt Rómverjaríki.

Kristus er eitt grikskt orð. Tað merkir kongur. Fólk, ið trúgva á Jesus Kristus,
verða rópt kristin. Ta kristnu trúnna nevna vit kristindóm. Á arábiskum máli
eitur Jesus Isa, og muslimarnir rokna hann sum profet.

Jesus var ísraelskur jødi og av fátækum fólki í Nasaret í Galilea í
Norðurísrael. Hann var føddur í einum fjósi í Betlehem tætt við Jerúsalem í
Ísrael, meðan mamma hansara Maria og festarmaður hennara Jósef vóru á ferð at
verða skrivað í manntal. Hann var smiður, men 30 ára gamal gavst hann at arbeiða
og fór um landið at boða læru sína og grøða sjúk. Viðhaldsfólk hansara vórðu
kallað lærusveinar, og av teimum valdi hann sær 12 høvuðslærusveinarnar ella
ápostlarnar, sum teir eisini verða nevndir. Gitnastu lærusetningar hansara eru í
Fjallataluni, har Jesus sigur, at menniskjan skal óttast og æra Gud og elska
næsta sín sum sjálvan seg.

Tey kristnu trúgva, at Jesus varð borin í heim sum sonur Guðs, og um tey gera
eftir boðum hansara, fáa tey fyrigeving syndanna og sleppa inn í himmiríkið. Tey
tala um Jesus sum Kristus, ið kemur úr grikskum máli og merkir "hin salvaði",
ella "Messias" á hebraiskum. Jesus livdi í Ísrael fyri umleið 2.000 árum síðan.
Tá ið hann var deyður, stovnaðu tey, ið tóku undir við læru hansara, ein
felagsskap, sum var byrjanin til ta kristnu kirkjuna. Jesu lív hevur í øldir
hugtikið listafólk, og nøkur av størstu listaverkunum vísa hendingar úr lívi
Jesusar.

Orðið evangelium merkir ”góð tíðindi”. Tey, ið tóku undir við Jesu læru, nýttu
tað, tá ið tey skuldu tala um hann, men seinni fór tað at merkja tað, sum
evangelistarnir – Matteus, Markus, Lukas og Jóhannes – høvdu skrivað. Markus og
Jóhannes hoyrdu til teir tólv fyrstu lærusveinarnar; Markus og lærusveinurin
Barnabas vóru systkinabørn; Lukas var í tí fyrsta kirkjuliðnum í Antiokia. Í
kristiligari list er ímyndin av Matteusi ein eingil, Markus leyva, Lukas oksi,
og Jóhannes ein ørn.

Søgan sigur, at Maria og Jósef vóru trúlovað og skuldu giftast, tá ið Gabriel
høvuðseingil sýndi seg fyri Mariu og segði henni, at hon skuldi bera Guðs son í
heim. Hendingin er kend sum boðanardagur Mariu, ið er 25. mars; 9 mánaðir fyri
jóladag. Gabriel bað Mariu kallað barnið Jesus, sum kemur av tí hebraiska
Joshua, ið merkir ”Jehova er frelsa”. Boðanin er eitt nógv nýtt myndevni í
kristiligari list. Barnið var gitið av Heilaga andanum, og á mongum málningum
sæst andin í dúgvulíki sveima niður á Mariu.

Heilaga landið var rómverskt um Jesu føðing, og tá ið Augustus keisari gav boð
um manntal, mátti ein og hvør fara til ættarbygd sína at vera taldur. Jósef og
Maria fóru úr Nasaret til Betlehems. Tá ið tey komu hagar, var tíðin komin, at
hon skuldi eiga. Einki rúm var fyri teimum í tilhaldshúsinum, og tí fóru tey í
eitt fjós í einum helli. Har varð Jesus føddur, og Maria legði hann í krubbu
ella trog hjá kríatúrunum, og hagar komu einglar at kunngera føðingina og at
tilbiðja hann. Jesu føðing er eitt av høvuðsevnunum í kristiligari list. Frá 15.
øld verður Jesus viðhvørt vístur sum heimsins ljós. Næstan allir málningar, ið
lýsa føðingina, sýna ein oksa og ein asna, ið tilbiðja Jesubarnið.

Tá ið Jesus var føddur, kom ein eingil til hirðarnar á markini. Í fyrstuni vóru
hirðarnir bangnir, men tá ið eingilin kunngjørdi teimum gleðiboðini, vórðu teir
glaðir. Og í somu stund var hjá einglinum ein fjøld av himmalskum herskarum, sum
lovaðu Guði. Teir eggjaðu hirðunum til at fara at finna Jesubarnið og tilbiðja
tað. Hirðarnir, ið umboða tað vanliga fólkið, eru bilsnir og ovurfegnir at hoyra
um frelsaran.

Vísmenninir, stundum umtalaðir sum teir tríggir kongarnir, fylgdu einari
leiðarstjørnu úr eystri til tess at bera Jesusbarninum gávur. Heródes kongur í
Jerúsalem frætti hesi tíðindi, og honum dámdi illa at hoyra um ein nýggjan
jødakong. Heródes bað vísmenninar siga sær, hvar barnið mundi vera, men teir
vórðu ávaraðir í dreymi og fóru tí av stað aftur og søgdu honum einki. Heródes
var frá sær sjálvum og beyð, at í Betlehem skuldu øll dreingjabørn, yngri enn 2
ár, drepast.

Vísmenninir hoyrdu til ein prestaskap í gamla Persia. Teir fingust við
stjørnuspáfrøði og týddu dreymar, og gjørdust sosatt kendir sum ”vísir menn”. Í
yngri frásøgum verða teir ofta nevndir kongar og eita Kaspar, Melkir og
Baltasar. Seinni í miðaldar- og renesansulistini eru teir eisini vorðnir umboð
fyri teir tríggjar heimspartarnar Asia, Afrika og Evropa, sum tá vóru kendir.

Tá ið Jesus var 12 ára gamal, høvdu Maria og Jósef hann við til Jerúsalems at
halda páskir. Hátíðarhaldið vardi eina viku og var til minnis um ta ferðina, tá
ið ísraelsfólk vóru fríað frá trældóminum í Egyptalandi. Tey fóru heim aftur til
Nasaret í fylgi við nógvum øðrum fólkum, tá ið Maria knappliga skilti, at sonur
teirra var ikki við í ferðalagnum. Hon og Jósef skundaðu sær tí aftur til
Jerúsalems og leitaðu í samfullar tríggjar dagar, til tey at enda funnu Jesus í
templinum. Har sat hann og skifti orð við teir jødisku lærumeistararnar.

Menninir, sum Jesus talaði við í templinum, verða stundum nevndir lærarar,
læknar, vísmenn ella skriftlærdir. Teir vóru væl lærdir menn og høvdu sum starv
at útleggja jødiska lógina. Teir fingu nógv vald, kunnaðu fólkið um lógina og
gjørdust dómarar í Sanhedrin, sum var domstólur og ovasta ráðið í Jerúsalem.
Teir vóru eisini knýttir at trúarbólki farisearanna.

Jóhannes doypti fólk í Jordanánni til tess at vísa, at tey iðraðu seg um allar
syndir sínar, og at tey nú vóru rein. Mong komu bæði úr bygd og bý at síggja
hann. Ein dagin kom Jesus at hoyra Jóhannes prædika og at verða doyptur av
honum. Jóhannes helt, at hann sjálvur átti at vera doyptur av Jesusi, men læt
sær kortini eftirlíka. Eftir dópin talaði Guð, soleiðis at ein og hvør skuldi
vita, at Jesus var sonur hansara. Tey fyrstu kristnu tóku dópin til sín sum ein
hátt at vísa sambandið við Jesus og kirkjuna. Einglar síggjast ofta á málningum
av dópinum.

Eftir dópin fór Jesus út í oyðimørkina og fastaði fjøruti dagar. At enda háðaði
Sátan hann við trimum freistingum. Jesus skuldi sýna honum, at hann var sonur
Guðs, og at hann kundi gera steinar til breyð, stoyta seg oman hægst av
templinum í Jerúsalem og at enda njóta alt heimsins ríkidømi, um hann vildi
tilbiðja Sátan. Men Jesus læt seg ikki freista.

Tá ið Jesus fór undir at prædika í Galileu, valdi hann sær út tólv menn at vera
teir fyrstu lærusveinarnir ella boðberar. Teir fyrstvaldu vóru brøðurnir Pætur
og Andrias, sum royndu á Genesaretsvatninum, men fingu lítið. Jesus beyð teimum
at seta gørnini einaferð afturat, og teir so gjørdu og fingu so mikið, at tað
fylti upp í tveir bátar. Á hendan hátt sýndi Jesus sínum fyrstu lærusveinum,
hvussu teir kundu hjálpa honum at savna nógvar lærusveinar og fáa fólk at venda
um og trúgva á hann.

Í Nýggja Testamenti verður fleiri ferðir greitt frá, at Jesus gjørdi
kraftagerðir. Hitt fyrsta almenna undrið hendi í bygdini Kána, hagar Jesus,
móðirin og nakrir av lærusveinum hansara vóru boðin í brúdleyp. Undir
borðhaldinum varnaðist Maria, at einki vín var eftir, og segði tað við son sín.
Stillisliga beyð Jesus tænarunum at fylla seks stór ker við vatni og síðan lata
høvuðskokkin smakka á. Teir so gjørdu og vórðu stórliga bilsnir, tá ið teir
skiltu, at vatnið var vorðið vín.

Tá ið teir nærkaðust Jerúsalem, segði Jesus lærusveinunum, hvar teir mundu finna
eitt ásin við fylli. Síðan reið Jesus á fylinum tann seinasta partin á ferð
sínari. Fólk høvdu frætt, at Jesus skuldi koma, og komu í hópatali hagar at
síggja hann. Sunnudagurin fyri páskir, Pálmasunnudagur, verður hildin til minnis
um hesa hending.

Tá ið Jesus kom í templið í Jerúsalem, reittist hann av at síggja, at tað vorðið
sølutorg. Hann fekk sær snøri í hond og rak handilsmenninir við sínum neytum á
dyr og koyrdi í sama viðfangi borðið hjá peningavekslarunum um koll. Hann segði
við teir, at “hús mítt eigur at vera eitt bønhús; men tit hava gjørt tað til
eitt ránsmannabøli”. Jesus var ikki vanur at fara soleiðis fram, men hendingin
vísti, at hann vildi beina henda ósiðin burtur.

Jesus boðaði frá, at hann fór at vera svikin og tikin av døgum. Teir seinastu –
og týdningarmestu – dagarnir í lívi hansara á fold verða nevndir pínslusøgan,
sum eru líðingarnar og pínslurnar, hann mátti tola, frá tí hann kom til
Jerúsalems og til krossfestingina og uppreisnina. Páskirnar og dymbildagavikan
verða hildnar til minnis um hesar hendingar. Tær ymsu hendingarnar í
pínslusøguni eru ofta og væl viðgjørdar av listafólki.

Heilaga kvøldmáltíðin var seinastu ferð, Jesus sat til borðs við lærusveinunum í
Jerúsalem, áðrenn hann var tikin. Hendingin fekk seinni ómetaligan týdning fyri
tey kristnu og gjørdist evnið fyri mong listaverk. Vanliga vóru tey málað sum
freskur (kálkmálningar) á veggir í matarhøllum í t.d. kleystrum. Soleiðis var
eisini við teirri víðagitnu freskuni eftir Leonardo da Vinci (1452-1519).
Tíverri byrjaði málningurin skjótt at farast og er tí umvældur fleiri ferðir.
Kristni siðurin at fara til altars í kirkjuni er til minnis um heilagu
kvøldmáltíðina. Presturin gevur gestunum breyð og vín til minnis um seinastu
ferðina, Jesus sat til borðs saman við ápostlum sínum.

Jesus hevði greitt fylgdarfólki sínum frá, at hann fór at vera svikin og tikin
av lívi. Tað var kortini ein skelkandi løta, tá ið hann segði teimum 12
lærusveinunum, at ein teirra var svikjari. Evangeliini siga, at Judas Iskarjot
hevði gjørt avtalu við høvuðsprestarnar fyri máltiðina: “Tann, sum eg kyssi,
hann er tað; takið hann og farið tryggiliga avstað við honum”. Nakað seinni
visti hann høvuðsprestunum á, hvar Jesus helt bøn saman við hinum ápostlunum.
Høvuðsprestarnir guldu Judasi 30 silvurmyntir afturfyri.

Jødiska ráðið og høvuðsprestarnir dómfeldu Jesus fyri at siga seg vera son Guðs.
Rómverski landshøvdingin, Pontius Pilatus, royndi at sleppa undan at døma Jesus,
men læt hann so upp í bøðilshendur. Jesus var krossfestur saman við tveimum
ránsmonnum. Krossfestingin hevur verið sýnd á mangan hátt í kristiligari list.
Við hvørt er stórur dentur lagdur á ræðuleikan og sorgina.

Jósef úr Arimatea, sum sat í jødiska ráðnum, og lærusveinur í duldum, bað
Pilatus um loyvi at jarða líkið. Nikodemus, ein fariseari, sum eisini hevði
tikið við trúnni, hjálpti Jósefi at taka likamið av krossinum. Teir vaskaðu og
sveipaðu tað í línklæði. Líkið var borið í ein garð tætt við og lagt í eina
nýhøgda grøv.

Triðja dagin eftir sín deyð á krossinum reis Jesus uppaftur. Hendingarnar í
sambandi við uppreisnina eru umtalaðar á ymsan hátt í evangeliunum. Summar
frásagnir siga, at hermenn hildu vakt við grøvina. Tað høvdu teir jødisku
høvuðsprestarnir biðið um, so at lærusveinarnir ikki kunda stjala likamið og
siga, at Jesus var risin upp. Hjá Jóhannesi stendur, at Maria Magdalena hittir
hin upprisna Jesus, ið seinni eisini sýndi seg fyri lærusveinunum. Eftir
himmalferð Jesusar hildu ápostlarnir á at boða gleðiboðskapin og grundaðu ta
kristnu kirkjuna.

Fjøruti dagar eftir uppreisnina fór Jesus til himmals, og tað sóu
lærusveinarnir. Tá stóðu teir á Oljufjallinum og sóu hann verða tiknan upp, og
eitt skýggj huldi hann fyri eygum teirra. Tá knappiliga stóðu tveir menn í
hvítum klæðum hjá teimum. “Hví standa tit her og hyggja upp til himmals?” spurdu
teir. “Hesin Jesus, sum er upp er tikin frá tykkum til himmals, skal koma aftur
á sama hátt, sum tit sóu hann fara”.

Á Jesusar døgum vóru enn mong, sum settu seg upp ímóti rómverska
hersetingarvaldinum, og teir uppreistrarmenn, ið vórðu tiknir, vórðu
krossfestir. Tá ið Jesus hevði boðað læru sína í 3 ár, hevði hann fingið so ilt
í høvuðsprestarnar, fariseararnar og teir skriftlærdu, tí hann hevði havt
harðliga at teimum fyri falslæru, at teir fingu hann givnan upp fyri rómverska
yvirvaldinum, dømdan til deyða og krossfestan. Frá tí degi hevur krossurin
eyðkent Jesusar læru - Kristindómin.

Jesus er ein týdningarmikil persónur í Koranini (Al-Qur'an), har hansara navn
(Isa) verður nevnt 25 ferðir. Jesus er ein av týdningarmestu boðberunum hjá Gudi
(Allah), og hann má síggjast sum ein fundamentalur partur av veraldarmynd
islams. Uppfatan islams av Jesusi hevur nógv til felags við tær bíbilsku
frásagnirnar, so sum trúgvin á jomfrúføðingina, Jesus sum tann ið grøðir og ger
undurverk, Jesus sum lærir o.s.fr.[tørvar keldu] Jesus reis eisini upp til
Himmals sambært islam, og nógvir muslimskir teologar trúgva, eins og tey
kristnu, at Jesus skal koma aftur í skýnum[tørvar keldu]. Jesus verður ellivu
ferðir nevndur al-Masih (Messias eller Kristus) og í Sura 3,45 verður hann
nevndur Kalimatullaah (Guds orð).

Munurin millum islam og kristindóm er, at muslimar ikki trúgva á Jesus sum 'Guds
son'. Í islam verður Jesus mettur sum ein profetur, har tey kristnu trúgva, at
Jesus tosar um 'Heilaga Andan' tá hann nevnir talsmannin ið hann skal senda, so
trúgva muslimarnir, at hesin talsmaðurin ið Jesus segði at hann skuldi senda,
var Muhammed profetur.



https://fo.wikipedia.org/wiki/Google

Google er ein amerikansk leitisíða á internetinum. Tað er amerikanska fyritøkan
Google Inc., ið eigur Google. Google er tað størsta leititólið á internetinum í
dag við meira enn 200 milliónum fyrispurningum dagliga. Navnið "Google" kemur
frá orðinum Googol, ið vísir til talið 1 við 100 nullum aftanfyri. Sagnorðið "to
google" varð tikið við í Oxford English Dictionary í 2007. Nær orðið kemur við í
ta føroysku orðabókina, er ilt at siga. Google hevur eina vaktartænastu, ið alla
tíðina heldur eyga við, um nøkur tílík síða verður løgd á internetið.

Google hevur forvunnið risa peningaupphæddir, síðan tað varð stovnað í 1999.
Peningurin fer tó ikki bert til teir báðar stovnararnar, men eisini til
gerandisdagin hjá starvsfólkunum. Tíðarritið Fortune hevur staðið fyri at heiðra
Google, ið klárt legði seg á odda av teimum 445 fyritøkunum, ið høvdu tilmeldað
seg til kappingina. Google varð valt sum tann besta fyritøkan at arbeiða fyri,
tí ágóðarnir og mentanin, ið fyritøkan hevur skapt, hevur skúgvað allar aðrar
til viks, sigur Lee Clifford, blaðstjóri á Fortune Magazine.

Tey ónevndu starvsfólkini, ið hava tikið lut í kanningini greiða frá heilt
óvanliga góðum arbeiðsumstøðum á Google. Listin er nærum óendaligur, tá talan er
um ymiskar ágóðar, ið standa starvsfólkunum í boði. Høvuðsskrivstovan í Mountain
View í Kalifornia hevur ikki færri enn 10 gourmet-matstovur, umframt ein hóp av
snacks- og kaffibarrum.



https://fo.wikipedia.org/wiki/Evropeiska_Samveldi%C3%B0

ES er stytting fyri Evropasamveldið ella Evropeiska Samveldið , á donskum og
flestu evropeiskum málum verður brúkt styttingin EU, stytting fyri Europæiske
Union ella European Union, er eitt samveldi í Evropa. Hugsanin um at stovna eitt
samveldi í Evropa kom upp eftir Seinna heimsbardaga, tí evropeisku londini hildu
hetta vera einastu leið at sleppa undan fleiri kríggjum í heimspartinum.
Felagsskapurin, ið upprunaliga æt EEC (stytting fyri Búskaparligi
Felagsmarknaður Evropa), hevur skipað øll limalondini sum ein marknað. Vøra,
tænastur og arbeiðsmegi hava frítt at fara limalandanna millum. ES skipar seg nú
sum búskaparligt samveldi við einum gjaldoyra, evru, í øllum londunum. Ein onnur
framtíðarhugsjón er ES sum politiskt samveldi. Tað vóru tey seks londini,
Frakland, Luksemborg, Belgia, Niðurlond, Vesturtýskland og Italia, sum stovnaðu
henda felagsskap í Róm í Italia í 1957, og tí verður sjálvur sáttmálin nevndur
Rómsáttmálin. Í 1973 komu Stóra Bretland, Danmark og Írland uppí, í 1981
Grikkaland, í 1986 Spania og Portugal og um ársskiftið 1995 Svøríki og Finnland.
Føroyar eru ikki við, men hava serligan sáttmála við ES. Sama er við til dømis
Íslandi, Sveis og Noregi. Grønland fylgdi Danmørk inn í ES. Tá ið Grønland fekk
heimastýri, vórðu viðurskiftini við ES endurskoðað, og Grønland segði seg úr
felagsskapinum. Eftir broytingarnar í Eysturevropa seinastu árini, vilja nógv av
teimum londunum sleppa upp í Evropasamveldið, og summi hava longu søkt um
limaskap. Efir at limalondin góðtóku Maastricht-sáttmálan í 1993, er lagt upp
til nógv meira víðfevnandi samstarv enn upprunaliga ætlað.

Í 2014 vóru 28 lond í ES, fólkatalið 506 mió. og í vídd umleið 4,38 mió. km2. Tá
ið Japan er frá, er ongastaðni so nógv fólk á hvørjum km2 sum í ES. 24 almenn
mál eru í ES og fleiri óalmenn mál. ES-londini eru ídnaðarlond burturav og nógv
ríkari enn lond flest. Tað er aðalmál ES at gera eitt Evropa við ongum
landamørkum, har vøra og peningur hava frítt at fara. Í ES- og EBS-londunum hava
vørur, tænastur, fólk og kapitalur frítt at fara. Hesi “fýra frælsini” gera tað
lættari at virka. Føroyar hava ein handilssáttmála, sum gevur ávísum fiskavørum
at kalla fría atgongd til ES marknaðin. Mangt og mikið snýr seg um pening, men
ES er meira enn tað. Samstarv er á nógvum økjum: vísindi, handil, umhvørvi,
undirvísing og uttanríkispolitikkur er nøkur dømi. Nógv halda, at ES er stigið
fram ímóti sameindu tjóðum Evropa, við felags gjaldoyra og eisini felags verju
og løgreglu.

Í 1957 gingu fimm lond saman og stovnaðu Evropeiska Búskaparliga Felagsmarknaðin
(EEC). Tey hildu, at neyvt búskparligt samstarv fór at avmarkað vandan fyri
kríggi ímillum limalondini og at skapa vælferð í Evropa. Seinni komu fleiri
onnur lond uppí, og nú eitur felagsskapurin Evropasamveldið (ES). 28 lond eru
limir, og umframt búskaparliga samstarvið verður nú virkað fyri at gera ES til
politiskt samveldi.

Seinni veraldarbardagi tók milliónir mannalív og syndraði Evropa. Evropeiski
felagsmarknaðurin varð settur á stovn, so at kríggj og ósemjur ikki aftur skuldu
vera millum lond í Evropa. Tey seks (sum tey tá vórðu nevnd) europeisku londini
Belgia, Niðurlond, Luksemborg, Frakland, Vesturtýskland og Italia skrivaðu í
1957 undir Rómsáttmálan og skipaðu harvið Europeiska Felagsmarknaðin, stytt EF.
Endamálið var í fyrstu syftu, at hesi londini skuldu hava felags tollmark,
felags arbeiðsmarknað og frían innanhýsis kapitalflutning landanna millum. Í
aðru syftu varð ætlanin, at EF skuldi mennast til eitt búskaparligt og politiskt
samveldi. Fyri at standa seg ímóti hesum felagsskapi tóku tey sjey europeisku
londini Danmark, Svøríki, Noreg, Stóra Bretland, Portugal, Eysturríki og Sveis
seg saman í felagsskapin EFTA (stytting fyri European Free Trade Association á
enskum). Sáttmálin varð undirskrivaður í Stokkhólmi í Svøríki í november 1959.
EFTA er eitt fríhandilsøki, har allur tollur ímillum limalondini er avtikin,
samstundis sum hvørt limaland sær kann varðveita tann toll, tey høvdu við
triðjalond. Føroyar gjørdist limur í EFTA í 1967, men fór í 1972 burturúr aftur,
tá ið Danmark gjørdist limur í ES. Tey EFTA-lond, ið ikki eru farin upp í ES,
skrivaðu í 1992 undir ein sokallaðan EBS-sáttmála við ES. EBS er stytting fyri
Europeiska Búskapar Samstarvið, sum merkir, at Innmarknaðurin í ES eisini kom at
fevna um EFTA londini. Nú er einki eftir av EFTA, og tey lond, sum ikki hava
fingið limaskap í ES, hava í staðin fingið handilssáttmála, EBS-avtaluna.

Føroyar er ikki limur í ES, men tað er Danmark, sum Føroyar er í
ríkisfelagsskapi við. Bæði áðrenn og aftaná at Danmark fór upp í ES, hava
anstøðingar har, eins og í Føroyum, hildið fundir og gingið mótmælisgongur. Í
øllum Norðurlondum eru fólk bæði ímóti og fyri ES. Vidðhaldsfólk halda, at ES
hevur bundið londini í Evropa fastari saman, og tey 28 ES londini hava fingið
størri ávirkan á heimin. Hildið verður, at ES er til gagns fyri til dømis
útflutning og fyri fólk flest. Andstøðingar halda, at landið missir ein part av
støðu síni sum sjálvstøðugt ríki. Tey vilja hava frælsi sjálvi at ráða og vilja
ikki, at landið skal verða stjórnað úr Brússel.

2. oktober 1972 varð staðfest við fólkaatkvøðu, at Danmark skuldi gerast partur
av EF. Danski upptøkusáttmálin í EF fevndi ikki um Føroyar. Eisini Stórabretland
og Írland valdu at gerast limir. Sambært ráðgevandi fólkaatkvøðu í Noregi, har
meirilutin av fólkinum var ímóti limaskapi, avgjørdi norska stjórnin at mæla
Stórtinginum til ikki at samtykkja luttøku í EF. Síðani løgtingið í januar 1972
hevði viðgjørt EF málið vóru nú farnar hendingar fram av stórum týdningi fyri
støðu Føroya mótvegis EF. EFTA londini, sum ikki søktu um limaskap í EF, høvdu
øll fingið fríhandilssáttmálar við EF; og Noreg ynskti ikki longur limaskap, men
samráddist nú við EF um fríhandilssáttmála.

Tá løgtingið fyrst í sjeytiárunum skuldi taka støðu til, um Føroyar skuldu fara
við Danmark inn í Evropeiska Felagsmarknaðin (EF), birtist ein tann størsta
politiska rørsla, sum hevur verið í Føroyum: Fólkafylkingin móti EEC. Fylkingin
- væl stuðlað av serliga Tjóðveldisflokkinum - førdi eina kampanju, ið lýsti
felagsmarknaðin sum nakað stórt og fremmant, ið fór at týna Føroyar, gjørdust
vit limir. Málið um føroyskan EF limaskap varð endaliga avgreitt, tá ið eitt
samt løgting í 1974 gjørdi av, at Føroyar skuldu standa uttanfyri, hóast Danmark
var farið inn í felagsskapin.

Sendistovan í Brússel starvast mest við viðurskiftum Føroya við ES. Endamálið
hjá sendistovum Føroya er í høvuðsheitum, eins og hjá øðrum londum, at skapa og
røkja sambond í vertslandinum og miðla kunning og sambond millum mentanarlív og
aðrar samfelagsbólkar í vertslandinum. Kate Sanderson er fyrsta sendikvinna
Føroya í Brússel.

28. august 2013 valdi ES at fremja boykott móti Føroyum á tann hátt, at føroysk
skip við makreli og sild ikki sluppu í ES-havn ella ES-land yvirhøvur. Hetta
orsakað av ósemju um hvussu stóran part av makrelkvotuni, ið Føroyar skal hava.
ES metti, at Føroyar ikki fiskaði burðardygt. Føroyar stevndu ES til WTO. Hin
11. juni 2014 kunngjørdi Maria Damanaki, fiski- og vinnumálakommiserur hjá ES,
at avtala um sildakvotu varð gjørd millum Føroyar og ES, og at ES nú fór at enda
handilsforingunum móti Føroyum, sum hevði vart síðan 28. august 2013. Sum partur
í nýggju semjuni lovaði Jacob Vestergaard, fiskimálaráðharri Føroya, at Føroyar
fóru at taka aftur stevningina í WTO móti ES.

Evropasamveldið er vaksið sera nógv síðan Rómsáttmálin varð undirskrivaður av
Vesturtýsklandi, Fraklandi, Italia, Niðurlondum, Belgia og Luksemborg í 1957.
Tey seks stovnandi londini verða ofta umrødd sum tey seks ella kjarnu-Evropa.

ES fekk Nobel friðarheiðurslønina í 2012. Í hennara grundgevingum varð m.a.
sagt, at ES í yvir seks áratíggju hevur virkað fyri friði, fólkaræði og
mannarættindum í Evropa. Nevndin vísti á, at áðrenn Seinna heimsbardaga høvdu
Týskland og Frakland, í eitt 70 ára skeið, verið í kríggi tríggjar ferðir.
Eisini tók Nobelnevndin fram, at ES hevur slóðað fyri fólkaræði, ikki minst í
Eystur- og Suðurevropa er fólkaræði styrkt, og fleiri stríð millum etniskar
bólkar eru loyst á friðarligan hátt. Samanumtikið hevur ES, sambært
Nobelnevndini, stabiliserað Evropa, og broytt tað frá at vera ein heimspartur,
sum var merktur av kríggi, til at vera ein heimspartur, har friður valdar.
“Evropeiska Samveldið hevur í 60 ár borgað fyri støðufesti, trygd og friði í
Evropa síðani Seinna heimsbardaga, og hevur eisini styrkt mannarættindini í
Evropa", segði Thorbjørn Jagland, formaður í Nobelnevndini, tá hann í okt. 2012
kunngjørdi, hvør fær friðarheiðurslønina 2012. ES hevur í fleiri ár verið í
uppskoti at fáa friðarheiðurslønina. Nobelnevndin varð samd um at lata ES
heiðurslønina.



https://fo.wikipedia.org/wiki/Berlin

Berlin er høvuðsstaður Týsklands. Berlin varð grundaður við ánna Spree. Eftir
gryvjum er siglandi í tvær aðrar stórar áir, Oder og Elbá.

Í 2. heimbardaga varð Berlin illa bumbaður. Eftir kríggið varð hann býttur
sundur í vestur- og eysturtýskan býarpart. Frá 1961 inntil 1990, býtti ein høgur
múrur, Berlinmúrurin, fólkið sundur í teir báðar býarpartarnar. Nú er múrurin
tikin niður, men munurin á báðum býarpørtunum er sjónskur. Tað verður leingi,
áðrenn týska fólkið aftur fer at kenna seg sum eina tjóð.

Í 1989 varð múrurin brotin niður, og í 1990 vórðu tey bæði týsku londini løgd
saman. Tá ið kríggið endaði, lá helvtin av húsunum í Berlin í toftini, og
íbúgvatalið var ógvuliga nógv minkað. Annars er at siga, at eitt risaarbeiði er
gjørt, síðan kríggið endaði, til at fáa ruddað toftirnar og reist nýggj hús. Til
hetta arbeiðið hava berlinarar fingið stuðul frá Sambandsríkjunum.

Brandenburger Tor varð bygt í 1791 og er á gamla markinum millum Vesturberlin og
Eysturberlin.



https://fo.wikipedia.org/wiki/Asia

Asia ella Ásia er mittasti og eystasti partur av Evrasialandmassanum og fæst við
at taka Evropa frá Evrasia. Veruliga markið millum Evropa og Asia er ikki heilt
greitt allýst, men gongur ígjøgnum Dardanellusundið, Marmarahavið,
Bosporussundið, Svartahavið, Kavkasusfjallaryggin (summi siga Kuma-Manych
lægdina), Kaspiska havið, Uralánna (summi siga Embaánna), Uralfjøllini til
Novaja Zemlja. Umleið 60 % av øllum heimsins íbúgvum búgva í Asia. Asia, ið er
av ísakalda, Norðurkolli og væl suður um heita Miðkring, er nógv tann størsti
heimsparturin, og í ongum øðrum heimsparti eru so mong og høg fjøll. Stórir
partar av meginlandinum eru berligir og oydnir. Norðanfyri eru ísoyðurnar í
Sibiria, í Útsynnings- og Miðasia stórar oyðimerkur, og norðan fyri
Himaleiafjøll kaldi, veðurbardi Tibetháslættin. Men í Asia eru eisini nakrir av
fruktabestu lágslættunum í heiminum, og har eru eisini stórar áir, t.d. Mekong,
Indus og Evfrat. Í Landsynningsasia eru nógv fjøll og stórir tropuregnskógir,
har er satt dýra- og fuglameingi. Eystur úr meginlandinum, báðu megin Miðkring,
eru túsundtals stórar og smáar oyggjar.



https://fo.wikipedia.org/wiki/Turkaland

Lýðveldið Turkaland (Turkiskt: Türkiye Cumhuriyeti) er bæði í Evropa og Asia, og
smalt sund er ímillum evropeiska og asiatiska partin. Turkaland hevur mark við
Svartahav í norðri, Bulgaria og Grikkaland í vestri, Sýria og Irak í suðri, og
við Iran, Armenia, Aserbadjan og Georgia í eystri. Í meiri enn 600 ár var
Turkaland partur av máttmikla Osmannaríkinum. Nú er Turkaland lýðveldi, har bæði
islamskir og kristnir siðir hava djúpar røtur. Turkaland hevur uml. 71,8 mió.
fólk (juli 2008). Yvir 11,3 mió býr í Istanbul. Istanbul er størsti býur í
Turkaland. Høvuðsstaður er Ankara við 3,9 mió. íbúgvum. Til samans er Turkaland
783 túsund ferkilometrar til støddar. Mong ferðafólk koma til Turkalands. BTÚ
fyri hvønn íbúgva í landinum er $ 12,900 (sbrt. CIA World Factbook). Tjóðardagur
er 29. oktober.

Fyrri heimsbardagi gjørdi enda á Osmannaríkinum. Arábisku landslutirnir fingu
sjálvræði, og ríkið misti øll landøki síni í Evropa uttan Konstantinopel, og í
1923 legði seinasti osmanniski sultánurin, Mohammed 6., frá sær. Í oktober sama
ár varð landið lýst lýðveldi, og Mustafa Kemal (19. mai 1881 – 10. november
1938) varð valdur forseti. Hann var heryvirmaður og hevði verið uppi í at stovna
eina tjóðskaparfylking seinast í heimsbardaganum. Mustafa varð afturvaldur í
1927, 1931 og 1935; hann varð nevndur Atatúrk, sum merkir "faðir turkanna", og
hesi árini setti hann stórar nýskipanir í verk og nútíðargjørdi landið. Ímillum
nýskipaninar varð nýggj stýrisskipan, nýggj sivil rættarskipan, valrættur til
konufólk, latínska stavraðið varð tikið í nýtslu, og fleirkonuhjúnalag varð
bannað. Eisini eggjaði hann landsmonnum at ganga í evropeiskum klæðum og skipaði
fyri einari fýra-ára búskaparætlan. Kemal Atatúrk doyði í 1938.

Í 2007 var val í Turkalandi, og samstundis harðnaði andstøðan millum kurdar og
turkisku stjørnuna, ið hevur ført við sær eina øking av bæði yvirgangi og av
turkiskari nationalismu.

Í 2004 byrjaðu samráðingar um ES-limaskap. Tað eru 32 samráðingarøki, ið skulu
góðkennast. Samráðingar um seks av hesum økjum eru byrjaðar. Bert eitt av hesum
økjum er í dag góðkent, tað er "tøkni og vísindi".

At byrja við gekk tað væl við kjakinum um ES-limaskap, serliga tí Turkaland
hevði eina sterka alliansu við Bretland, sum við Tony Blair á odda hevði
formanskapin í ES. Í dag er tað Nicolas Sarkozy, sum situr við formansskapinum í
ES, og Fraklandi er einamest móti turkiskum limaskapi. Forsætisráðharrin í
Bretlandi Gordon Brown, er heldur ikki so heitur fyri turkiskum limaskapi.

Turkiska nationalisman er einamest við til at seta fóti fyri øllum samráðingunum
um turkiska limaskapin í ES. Eitt stórt problem í mun til hetta er, at turkiski
herurin er alt ov sterkur. At turkar enn forfylgja minnilutum, so sum kurdum,
kristnum og sínum egnu atfinnarum, við lógini móti at tosa niðursetandi um alt,
sum er turkiskt. Enn vil Turkaland ikki viðurkenna Kýpros og vil ikki loyva
skipum úr Kýpros at leggja at í turkiskum havnum, bert við hesi avgerð brýtur
Turkaland við 8 økir, ið skulu góðkennast av ES.

Landafrøðisliga liggur bara 3 prosent av Turkalandi í Evropa. Restin liggur í
Asia. Landslagið er fjølbroytt, og veðurlagið er skiftandi, nógvastaðni fruktar
væl, og landið er sjálvbjargið við mati.

Meginparturin av fólkinum er muslimar, ið tala turkiskt; men eingin
ríkisátrúnaður er í landinum. Miðallívsævin í landinum er 75.73 ár.



https://fo.wikipedia.org/wiki/F%C3%B3lkal%C3%BD%C3%B0veldi%C3%B0_Kina

Henda greinin er um Fólkalýðveldið Kina. Sí Teivan fyri at lesa greinina um
Lýðveldið Kina.

Fólkalýðveldið Kina (kinesiskt: 中华人民共和国 Zhōnghuá Rénmín Gònghéguó) er eitt stórt
land í Asia. Kina er tað landið í heiminum, sum hevur flestar íbúgvar (1,3
milliardir). Fimtahvørt fólk í heiminum nú á døgum býr í Kina. Hetta ovurstóra
landið er næstan líka stórt sum alt Evropa og triðstørsta land í heiminum, næst
Russlandi og Kanada. Høvuðsstaður er Beijing og londinum hevur mark við 15 lond:
Russland, Norðurkorea, Mongolia, Kasakstan, Kirgisia, Tadsjikistan, Afghanistan,
Pakistan, India, Nepal, Butan, Burma, Laos, Vjetnam og Hongkong. Í Kina eru mong
mál. Høvuðsmálið er kinesiskt.

Kina skal breyðføða 20 prosent av heimsins menniskjum við sjey prosentum av
heimsins landbúnaðarjørð, og ein triðingur av heimsins fólkum fáa vatn úr
kinverskum áum. Skjótføra iðnaðargerðin í Kina hevur havt við sær dálking og
turk, og náttúran í Kina er vorðin til eitt hermót, har granskarar,
umhvørvisfólk, stjørn og tey 1,3 milliardirnar fólk berjast. Kina er í stórum
vøkstri, og vøkstur er raðfestur ovarlaga, tí hevur umhvørvismálaráðið ilt við
at tálma árinini av vøkstrinum.

Forna siðmenningin, sum tók seg upp í Kina, helst um 2200 f.Kr., varð kallað Xia
eftir Xiaættini, sum eftir gomlum søgnum hevði valdið hesa tíðina. Miðdepilin
var í Guláardali, og fornfrøðingar hava fingið proógv fyri, at Xiabøndurnir
nýttu steinamboð. Frá um 1700 f.Kr. búðu kongarnir í Shang-ríkinum tætt við, har
Anyang nú er, og ríkiðm teir ráddu í, hevði sína stórtíð um 1500 f.Kr. Kinverjar
lærdu at nýta bronsu og stoyttu heilag kør úr bronsu, útbúnað til vognarnar, sum
nýliga vóru uppfunnir, og vápn. Shang-fólkið vav silkiklæði og hevði eitt háment
skriftmál. Hús, sum kunnu hava verið tempul, vóru bygd av flagi, viði og
múrsteini. Shang-fólkið tilbað kongsins forfedrar sum gudar. Í stórum
kongsgravum vóru dýrgripir og leivdir av menniskjum og dýrum, sum vóru ofrað
fyri at vera saman við kongi. Zhou-ættin tók ræði frá Shang-ættinium 1045 f.Kr.

Í 18. øld vóru fleiri fólk í Kina enn í øllum Evropa tilsamans. Tað var størsta
landið í heiminum og hevur heldur ongantíð verið størri. Har búðu fleiri enn 300
milliónir (um hetta mundið búðu 24 milliónir fólk í Fraklandi). Keisarin í Kina
hevði stórt vald. Hann ráddi yvir Vjetnam, Butan, Tibet, Teivan, Teilandi,
Burma, Nepal, Norður- og Suðurkorea. Kinverjar hildu sína mentan vera ta bestu í
heiminum, og at eingin dugdi betur at stýra enn teir. Kina var miðdepilin.
"Ríkið í miðjuni".

Evropearar, sum komu til Kina, vóru ovfarnir og hugtiknir av øllum, teir sóu.
Yvirstætturin í Evropa kappaðist um at fáa hendur á kinverskum silki og málaðum
postalíni. Evropearar fóru eisini at drekka kinverskt te - serliga bretar.
Kinverjar høvdu hinvegin heilt aðra áskoðan á evropearar. Teir vórðu nevndir
"reyðir barbárar" ella "fremmandir djevlar". Niðurlendskir handilsmenn vóru uppi
í teimum fyrstu í Evropa, sum komu til Kina. Teir høvdu ljóst hold, og fleiri
vóru reyðhærdir. Kinverjar hildu hesar menn, við síðum hári, stórari nøs og
skeggi, vera bæði grammar og ódámligar. Handilsmenn vóru annars ikki so væl
dámdir í Kina. Í kinverskari pátrúgv var reyði liturin bundin at djevlum og
illum andum. Ein øðrvísi luktur gongur eisini at evropearum. Hetta kemst av, at
teir hava fleiri sveittakertlar. Ásiatar hildu tí, at evropearar vóru sjúkir.
Fleiristaðni royndu fólk at tváa henda serliga kropslukt burtur.

Eftir at hava verið keisaraveldi í túsundtals ár, gjørdist Kina lýðveldi í 1911
og kommunistiskt ríki 1. oktobur í 1949. Tá kommunistaflokkurin tók valdið í
Kina í 1949, setti flokkurin eina massiva propagandaherferð í gongd fyri at
vinna fólkið fyri Mao Zedong. Meðan kommunistarnir hava rátt, hava
ríkismyndugleikarnir lagt seg eftir at hava eftirlit við øllum viðurskiftum
landsins, og Kina er vorðið mikið ídnaðar- og hernaðarveldi. Seinastu árini
hevur landið nærkað seg marknaðarbúskapi og hevur eggjað útlendskum fyritøkum at
gera íløgur í landinum.

Vestari partur av Kina er fjallalendi, og har búgva upp á seg fá fólk, meðan
eystan fyri millum Gulu ánna og Yangtzeánna eru teir stóru býirnir, ídnaður og
landbúnaður.

Fleiri enn 250 milliónir kinverjar búgva í smáum og stórum býum; mangir teirra
eru ógvuliga fjølbygdir. Stórt íbúnaðartrot er, og mong húski búgva í smáum
íbúðum - eitt ella tvey rúm - sum tey leiga frá fyritøkuni, har tey arbeiða.
Gøturnar eru stúgvandi fullar av súkklum, og almennu flutningsakførini koyra
altíð fullsett. Størsti ídnaðarbýur og handilsmiðdepil er Shanghai, 18,4 (2007)
milliónir fólk búgva í býnum, sum er ein av teimum størstu í heiminum.

Av tí at mong fólk í býunum búgva í íbúðarhúsum, har einki er uttanum, er altíð
nógv fólk í býarlundunum. Kinverjar verða eggjaðir at røra seg nógv, og tí ganga
fólk javnan túr í lundunum at venja kroppin. Tíðliga um morgunin íðka fólk "tai
chi" ella "kung-fu". Børn renna við drekum, tá ið líkindi eru til tess, og
vaksin fólk spæla borðtennis, kort ella telva, ella sita bara og práta við vinir
og kenningar.

Á hvørjum ári, siðst í januar ella fyrst í februar, fara kinverjar at gera seg
til at halda nýggjár. Vaskað verður upp og niður, hongdar verða upp reyðar
lyktir, ið skulu veita húsfólkinum eydnu, og børnini fáa nýggj klæði og leiku.
Nýggjárshaldið stendur í fleiri dagar. Handlar og skrivstovur eru stongd, og
fólk eru úti á gøtunum og skjóta fýrverk og hyggja at sýningum við leyvu- og
drekadansi.

Kinverjar halda, at fólk gerast sjúk, tí at andstøddu máttirnir yin og yang eru
ikki í javnvág. Læknar fáa javnvág í aftur kroppin við akupunkturi, sum er, at
nálir verða stungnar ymsastaðini í kroppin at linna pínu. Flestu fólk, ið tørva
læknahjálp, fara til náttúrulæknar, sum hava lært at nýta gomul heimaráð at
grøða við.

Í Kina halda tey fimi vera ímyndin av tjóðarsálini, hóast hvør einstakur
akrobatur ikki er høgt í metum ella fær góða løn. Sirkus eru um allan heim, men
munur er á vesturlendskum sirkus og teimum kinversku. Í Kina snýr alt fimi seg
um at bjóða kroppinum av. Kinverskir akrobatar byrja tíðliga at venja. Tað er
eitt hart lív og tað verður verandi hart til pensjónina.

Kina er tað landið í heiminum, har flest fólk roykja. Mett verður, at 350
milliónir fólk javnan festa sær í, og tað er ikki sum at siga tað at fáa fólkið
at broyta sínar vanar. Í januar 2008 sendu heilsumyndugleikarnar eina skrivliga
áheitan út til 30 000 matstovur um at seta roykibann í verk, men ikki ein tann
einasta fylgdi áheitanini.

Fólkalýðveldið Kina hevur nógvar stórbýir (yvir 1 millión íbúgvar), av hesum
teljast fleiri millum 100 fólkaríkastu býir í heiminum. Talvan niðanfyri vísir
20 av størstu býunum og metta fólkatalið í milliónum fólkum.:

Kina hevur havt stóra búskaparliga framgongd seinastu árini, men kortini rýma
fólk í besta aldri úr landinum sum ongantíð fyrr. Fólk í hópatali rýma úr Kina
til onnur meira demokratisk lond, hóast Kina seinastu árini hevur havt risastóra
búskaparliga framgongd. Bara í 2011 fluttu 87 000 kinverjar til USA . Tey stúra
fyri framtíðini hjá sær og børnunum í einum landi við framburði, sum ikki øll
fáa lut í.

Ógvuliga nógv kol er í Kina, og flestu steinsløg eru eisini í jørðini. Eftir at
kommunistarnir tóku valdið í 1949, legði stýrið stóran dent á at menna
tungídnaðin og læt byggja ovurstór jarn- og stálverk og evnafrøðiverksmiðjur.
Seinastu árini hevur stýrið eggjað til at menna lættan maskinídnað og
nýtsluvøruídnað. Kina er nú ímillum tey lond í heiminum, sum ger mest av
handilstøðum, klæðum, ravmagnslutum og ravtøkni.

Fruktabesta lendið er fyri sunnan. Høvuðsgrøðin er rís, te, bummull, frukt og
grønmeti. Rísið verður sáðað í akrar, sum fyrstu tíðina standa undir vatni. Góð
ár heysta kinverjar rís tvær ferðir av sama akri, men grønmeti og annað korn enn
rís verður bara heystað eina ferð. Í norðara og vestara parti í landinum, har
tað er turrari og berligari, dyrka teir mest korn og epli og halda neyt og seyð.

Í nýggjari tíð hevur eingin tjóð verið í nánd av Amerika við atliti til
búskaparstyrki, men kommunistiska Kina kann nú meta seg ájavnt. Í fleiri ár
hevur Kina havt stóran búskaparvøkstur, og altjóða gjaldoyragrunnurin IMF spáar
nú, at um fimm ár hevur landið lagt USA aftur um seg. USA hevur ætlanir um at
kæra Kina til WTO í 2012, tí kinverjar hava veitt ólógligan stuðul til teirra
bilverksmiðjur í beinleiðis kapping við tær amerikansku .

Kina hevur heimsins skjótast vaksandi búskap við 9,5 % vøkstri um árið. Í fyrstu
fýra mánaðunum í 2007 var tað kinesiska handilsavlopið á tilsamans 63,3
milliardir dollarar. Kina hevur heimsins fjórðstórsta búskap við einum BNP á
2 000 milliarder USD. Álíkavæl er Kina enn eitt fátækt land, sum fram til fyri
fáum árum síðan hevur móttikið stuðul frá matvøruætlanini hjá ST. Í 2009
gjørdist landið heimsins størsta útflytaratjóð. Tað árið útfluttu tey vørur fyri
1,2 billiónir dollarar. Týskland útflutti fyri 1,13 billiónir dollarar, meðan
USA seldi vørur til útlandi fyri 1,06 billiónir dollarar.

Fyri vestan hækkar oyðimarkarkenda lendið upp í djúpar dalar og høg fjøll.
Tibet, sum áður var sjálvstøðugt ríki, men sum Kina hertók í 1950, verður nevnt
"tekja heimsins", tí at tað liggur so høgt. Í norðara parti í Kina á markinum
móti Mongolia er turra og oydna Gobioyðimørk. Í Eysturkina og Norður- og
Suðurkina er nógvur landbúnaður í áardølunum og á víða slættlendinum. Haðan
kemur matur til allar milliónirnar, sum búgva í mongu býunum fram við strondini
og inni í landinum.

Hengduanfjøllini har suðuri í Kina spretta úr Himaleiafjøllunum, og í hesum
fjøllunum og í dølunum er ríkt dýra- og plantulív. Gjøgnum dalirnar renna eisini
tríggjar tær størstu áirnar í fjareystri, og tær eru Salweenáin, Mekongáin og
Yangtzeáin. Her er eitt satt paradís á jørð fyri apur, pandur, teir seinastu
villu fílarnar í Kina og fyri eitt ótal av fuglasløgum.

Kinverska strondin er 14.500 kilometrar long. Longdin ger sjálvandi tað, at
stórur munur er á tilveruni hjá fólkinum, sum býr við sjógvin. Nógv búgva í
stórbýum, og so eru tað tey, sum búgva á smábygd við sjógvin og eru útróðarfólk.
Eisini finst eitt ríkt dýralív við strendurnar, men dálkingin er eisini ein
stórur trupulleiki bæði fyri fólk og fæ.

Kina eigur hjálondini Hongkong og Makao. Teivan tók loysing frá Kina í 1949, men
fá lond hava viðurkent Teivan sum sjálvstøðugt ríki.

Kina er býtt sundur í 23 landslutir, 5 sjálvstýrandi regiónir og 4 kommunur.
Hesar eindir eru tilsamans høvuðlandið Kina. Umframt 22 landslutir sær tann
kinverska stjórnin eisini Teivan sum ein part av Kina og sær tí Teivan sum sín
23. landslut.

Harafturat koma tvey serstøk fyrisitingarlig øki Makao og Hongkong, sum hoyra
undir tí kinversku fyrisitingina, men sum hava størri sjálvstýri enn hinir
landslutirnir, regiónirnar og kommunurnar.

Kina hevur seinnu árini latið mørk síni meira og meira upp fyri umheiminum, men
Kina er framhaldandi eitt hart stýrt land, har nógv ræðast valdsharrarnar og
ikki minst Hu Jintao. Kinesiski leiðarin hevur til dømis harðrent jarðlagt og
flutt milliónir av fólkum fyri at gera pláss fyri nýbygningum, Olympisku
Leikunum og øðrum, sum hevur verið sæð av umheiminum sum framgongd. Kina við Hu
Jintao á odda er framhaldandi tað landið, sum avrættar nógv flest folk.

Fólkavøksturin í Kina er 15 milliónir um árið; næstan líka nógv fólk, sum býr í
Noregi, Svøríki og Danmørk. At tálma hesum stóran vøkstri settu myndugleikarnir
í gildi, at maður og kona bara skuldu hava loyvi til at eiga eitt barn. Síðani í
1979 hava myndugleikarnir í Kina kravt, at foreldur bert fáa eitt barn. Hesi
einkarbørn verða stundum kallað smáu keisararnir, tí at tey ofta eru ovurvard og
spilt. Hesin politikkur hevur helst verið til gagns í ovfólkaðu býunum, men ikki
á bygd, har mesta arbeiði í landbúnaðinum verður gjørt við hond.
Barnapolitikkurin við einum barni, gevur teimum sum halda seg til lógina, fleiri
fyrimunir. Tey fáa reiðan pening og betri bústaðir. Í miðal fáa kinesiskar
kvinnur bert 1,4 barn, sum er væl undir markinum fyri at halda fólkatalið í
landinum. Tað markið er 2,1 barn. Í Kina hevur eittbarnspolitikkurin gjørt at
dreingjabørn verða vald framum gentubørn. Hetta hevur skapt ein kynsójavna í
landinum. Íbúgvaratalið er 1,36 milliardir fólk í 2013. 697 milliónir eru menn,
meðan 663,5 milliónir eru kvinnur. Hetta merkir at tað eru 35 milliónir fleiri
menn enn kvinnur í landinum. Tað vil so siga, at tað eru líka nógvir single menn
í Kina sum tað eru t.d. íbúgvar í øllum Kanada. Og teir allar flestu av teimum
mugu liva sítt lív einsamallir, uttan eina konu ella kvinnuligan partnara.
Ójavnin fór at gera seg galdandi fyri tíggju árum síðani, men hann hevur
ongantíð verið so sjónskur sum nú.

Í Kina verða foreldur fyri mismuni á arbeiðsplássinum og fáa bøtur, um tey fáa
sær meir enn eitt barn. Men 70 % av kvinnunum ynskja sær fleiri børn. Kvinnurnar
í Kina er púra ósamdar við eitt-barns-politikkinum hjá stjórnini. Sambært BBC
News, vísir ein spurnarkanning, at 70 % av kvinnunum ynskja sær tvey ella fleiri
børn í Kina. Hóast hetta heldur stjórnin fast í førda politikkinum.
Myndugleikarnir siga, at lógin, ið varð sett í gildi síðst í 70'unum, hevur
forðað fleiri 100 milliónum av føðingum, sum síðani hevur gjørt íbúgvarnar
ríkari.

Kina er tað landið, sum avrættaði flest fólk í 2008. Sambært frágreiðingini
"Death Sentences and Executions in 2008" vóru í minsta lagi 1718 fólk avrættaði
í Kina, men veruliga talið kann vera hægri, tí í Kina eru deyðarevsingar
loyniligar. Hetta svarar til 72 % av øllum avrættingum í 2008. Tað merkir, at
tað í Kina tilsamans fóru fleiri deyðarevsingar fram í enn í restnina av
heiminum tilsamans. Asia er tann heimsparturin har flestu avrættingarnar vóru
framdar í 2008. Avrættingar vóru framdar í 11 londum í Asia. Hesi londini eru
Afghanistan, Bangladesj, Indonesia, Japan, Norðurkorea, Maleisia, Mongolia,
Pakistan, Singapor, Vjetnam og Kina.

Tann fyrsti kinesiski rúmdarmaðurin, Yang Liwei (f. 21. juni 1965), var úti í
rúmdini í 2003 í rúmdarfarinum Shenzhou 5. Kinesiska rúmdarumsitingin hevur
ætlanir um at seta eitt ómannað rúmdarfar á mánan í 2013, og ætlanin er so at
senda eitt mannað far hagar seinni. Stutt eftir døgurðatíð 14. des. 2013 setti
eitt kinverskt rúmdarfar seg á mánan, og harvið gjørdist Kina triðja tjóð eftir
USA og Sovjetsamveldið at lenda á mánanum. Hetta er fyrstu ferð síðani 1976, at
nakar lendir á mánanum. Talan er um eitt ómannað kanningarfar, nevnt Chang'e 3
eftir mánagudinnuni í kinverskari gudalæru. Chang'e 3 setti seg í Sinus Iridum,
ella Ælabogavíkini, sum enn ikki er kannað. Har er góður sólargangur, og tað
liggur væl fyri at samskifta haðani niður á jørðina, skrivar kinverska
tíðindastovan Xinhua .

Í desember mánaði í 2013 hevur tjóðartingið í Kina formliga viðtikið eina
fyriskipan, sum endar nýtsluna av arbeiðslegum sum eina revsing fyri politiskar
fangar. Legurnar hava verið nýttar í meira enn fimmti ár sum ein háttur til at
revsa øðrvísi hugsandi og fáa tey til at tiga . Millum hesi eru kristin, sum
ikki vilja vera við í statsgóðkendu trúnni. Revsingin í arbeiðslegum varð tikin
í nýtslu í 1957 fyri at revsa atfinnarunum móti kommunistiska flokkinum. Men
skipanin hevur eisini verið nýtt til at revsa onnur við, harímillum eisini
húskirkjukristin og politikarar. Fyriskipanin er góð tíðindi fyri kristin, sum
møtast í húskirkjum, og aðrar bólkar í landinum. Fólk úr hesum bólkum hava
regluliga verið dømd til upp í fýra ár í arbeiðslegum uttan at hava verið fyri
rætti. Fyriskipanin er ein av fleiri skipanum, sum kinesiski kommunistaflokkurin
legði fram í 2013, og tær vórðu góðtiknar leygardagin 18. januar 2014 fyri
nýggjár í tjóðartinginum. Ein onnur fyriskipan sama dag var, at tingið avtók
"laojiao”, sum er endursiðing gjøgnum arbeiði.

At drepa tikarar er stranglig bannað og ólógligt í Kina, og tikarin er sera
hóttur í fólkaríka landinum. Tað sigst, at tikararnir eru farnir frá at vera
100.000 í 1900-talinum til at vera uml. 50 í 2015. Í Kina virkar
Heimsnáttúrustovnurin WWF fyri, at fáa tikararnar út aftur í náttúruna. Einaferð
vóru amurtikarar allastaðni í Kina. Men teir vóru so nógv veiddir, at tað bara
vóru uml. 40 takarar eftir í 1940. Í 2015 eru um 400 amurtikarar, sum liva fríir
úti í náttúruni.

Kina eigur góða, gamla mentan. Í kinverskum grøvum hava tey funnið málningar
eldri enn 6.000 ár. Listaligi siðaarvurin sæst enn aftur í dansinum og í
tónleikinum, og bæði filmar, opera og sjónleikur eru vældámdar listagreinir.
Listafólk verða eggjað at lýsa avrik kinverska fólksins. Miðkina við býnum
Beijing er miðstøð fyri eina 5.000 ára gamla mentan, sum hevur skapt ótrúlig
bygningsverk.

Ymiskar filosofiskar lærur hav havt stóra ávirkan á kinverska mentan. Tríggjar
av teimum elstu høvuðsgreinunum komu frá konfusianismuni, taoismuni og
buddhismuni. Tað eru fleiri ymiskar trúarbólkar í Kina, og fleiri av teimum eru
rættiliga samansettir. Av trúarbólkum, sum verða tvinnaðir saman við Kina kunnu
nevnast Ættfaðirskultin, buddhisma, kinesisk folkatrúgv við rótum í elligomlum
mytum, konfusianisman, taoisman og islam. Kinesiskar bókmentir hava eina langa
og ríka søgu, tað var eisini í Kina at man fann fram til prentlistina undir
Song-ríkinum. Áðrenn tað tíð vóru tær klassisku og átrúnaðarligu hondskriftirnar
netupp hondskriftir - hondskrivaðar við blekkpensli. Talan var sum oftast um
konfuciansk, taoistisk og buddhistisk verk. Fyri at granska hesar tekstir
upprættaðu tey lærdu akademiir í hópatali. Nøkur av hesum akademiunum vóru
betald av herskaradynastiunum, og tey kongaligu kundu sjálvi taka aktivt lut í
kjakinum har. Av skjølum sum eru skrivaði hetta tíðarskeiði heru fleiri túsund
varveitt. Kinverskir heimspekingar, rithøvundar og yrkjarar hava sum oftast
verið høgt í metum í samfelagnum og spælt ein týðandi leiklut sum mentanarberar.
Kinversk skrift hevur havt nógvar ymiskar variantar gjøgnum søgu Kina, og mitt í
20. øld mentist ein meira einfaldur kinverskur skriviháttur á Meginlandskina. Í
Teivan og á øðrum støðum halda tey fast við ein eldri skrivimáta. Kalligrafi er
ein týðandi listagrein í Kina, eins og málningalist og tónleikur. Bonsai er ein
elligomul listagrein, ið eisini breiddi seg til Japan og Korea.

Umframt rís er mesta tilfarið í kinverskum mati grønmeti og nudlur. Tey eta
eisini nógvan turran mat, soyabønir, fisk og kjøt. Maturin kann vera sera
ymiskur, alt eftir hvar í Kina tú ert. Kinverjar gera nógv burtur úr matgerð og
matsiðum í teimum ymsu landslutunum. Í landslutinum Xinjiang er maturin sterkt
kryddaður; fyri norðan um Beijing-leiðina eru tey gitin fyri at duga væl at
steikja dunnu. Vælrúkandi fiskarættirnir í landslutinum Kanton fyri sunnan eru
vorðnir heimskendir. Har verður maturin gjørdur til í djúpari steikipannu við
loki, kallað wok. Í Suðurkina verður rís etið aftur við høvuðsrættunum. Í
Norðurkina annaðhvørt hveitibollar ella hveitinudlar. Etið verður úr smáum
skálum við pinnum. Rís, annaðhvørt kókað, guvukókað ella stekt, er høvuðskostur
í mongum kinverskum rættum.

Verk av filosofiskum slag hava ein týðandi lut í kinverskum bókmentum, serliga
undir Zhou-ríkinum, við tí "siðbundna" konfusiansku ella teimum taoistisku
klassikarunum. Síðan er tað kinversk yrkingalist, ið gerst týdningarmiklari við
tíðini, serstakliga undir Tang-ríkinum.

Síðan veksur prosan framm við kendum verkum sum Ferðin mót Vestri í
1500-talinum, ella familjuskaldsøgan Hong Lou Meng (红楼梦) frá 18. øld (Dreymurin
um tað reyða rúmið).

Síðan vóru kinverskar bókmentir raktar av afturgongd beint eftir at Qing-ríkið
fall. Tað gjørdist endin á tí klassisku mentanini. Hu Shih (f. 1891, d. 1962) og
Lu Xun (f. 1881, d. 1936) gjørdist undangongumenn til nútíðar kinversku
bókmentirnar.

Kinesiskur tónleikur hevur eitt heilt serligt ljóð. Kinverjar hava ment ljóðføri
í stórum tali, eitt nú zheng, xiao og erhu. Ljóðførið sheng fekk eina røð av
líknandi ljóðførum í Vesturheiminum.

Almenna málið í Kina er kinverskt ella mandarin, sum øll tosa uttan tey, sum
búgva úti við strondina í Útsynningsásia. Har tosa tey kanton ella onnur
kinversk mál. Í hvørjum máli eru nógv bygdarmál. Øll kinversk mál hava sama
skriftmál. Borið saman við stavrað okkara, sum er 32 bókstavir, eru fleiri enn
50.000 tekn í kinverska skriftmálinum. Hvørt tekn merkir eitt orð ella eitt
hugtak. Fyri einføld orð, til dømis "himmal" og "regn", er eitt tekn. Fyri
samansett orð eru tvey ella fleiri tekn. "Telefon" verður skrivað við tveimum
teknum - teknunum fyri "ravmagn" og sagnorðinum "tala".

Kalligrafi er ein serligur skriviháttur, og vøkru kinesisku skriftteknini koma
best til sín rætt, tá tey eru hondkalligraferað. Kalligrafi er høgt mett list í
Kina og javnsett við málningalist, tí at skrivarin má leggja sær nær at skriva
teknini røtt og vøkur.



https://fo.wikipedia.org/wiki/Afrika

Afrika er næststørsti heimsparturin í heiminum við einari vídd á 30,3 milliónir
km²; Tað svarar til umleið 20% av heimsins landaøki.

Politiska støðan hevur verið turbolent. Tá ið seinni heimsbardagi endaði í 1945,
vóru bara trý sjálvstøðug ríki í øllum Afrika: Liberia, Suðurafrika og Etiopia.
Alt Afrika annars var í høvuðsheitum býtt millum Bretland, Frakland, Belgia og
Portugal. Tá ið afrikonsku londini tóku loysing, vórðu tey vanrøkt og eftirlond
á mest sum øllum økjum. Flestu londini vórðu syndrað, tí hjálandastýrini høvdu
sett landamørkini, sum teimum hóvaði best, og mong fólk kendu seg vitiliga skild
frá sínum fólki og heimleys í nýggja landinum. Hóast einstakir menn og stovnar
hava gjørt vala arbeiði fyri fólkið í Afrika, so hava tey gomlu harraveldini í
Evropa lítið og einki gjørt at búgva út londini í Afrika til sjálvstýri. Komu
ríki londini uppí var tað ofta til størri ógagns enn til gagns.

Tað skal tí útinnast valaverk, áðrenn livikorini í Afrika eru á hædd við
livikorini í Evropa og USA. Londunum tørvar vællærdar embætismenn, teimum trýtur
góðar skúlar og góð sjúkrahús, yrkislærdar arbeiðsmenn og virkisleiðarar,
ídnaðarvirki tróta og meira fjølbroyttur vinnuvegur og fjølbroyttur matur. Í
1945 stovnaðu flestu ríki í heiminum felagsskapin Sameindu Tjóðir. Hesin
felagsskapur hevur til endamáls at fáa frið í heiminum. Hann virkar eisini fyri
at fáa burtur atvoldirnar til bardaga og ófrið. Vánalig livikor, fákunna,
fátækt, o.s.fr., sum valda í stórum parti av Afrika, eru orsøk til misnøgd og
støðugan ófrið. Heimsparturin Afrika eigur nógv ráevni í jørðini, sum t.d.
kopar, salt, gull, diamantar, og gimsteinar.

Í Afrika búgva stívliga 800 milliónir fólk - áttandaparturin av fólkinum í
heiminum. Fjølbygdast er við norður- og vesturstrondina, helst í fruktgóðu
áardølunum við Nilá, Nigerá, Kongoá og Senegalá. Fólkið fjølgast skjótt í
Afrika, tí at mong børn verða fødd í flestum londum. Húskini eru stór, og
helvtin av fólkinum er yngri enn 15 ár. Flestir afrikanarar búgva á bygd, men
her, sum aðrastaðni í heiminum, leitar nógv fólk sær til býirnar. Mong flyta av
bygd undan fátækradømi og vinnuloysi, onnur rýma undan borgarakríggi, turki og
hungursneyð.

Afrika er heldur minni enn Ásia, men tríggjar ferðir so stór sum Evropa, tó er
íbúgvatalið í Afrika ikki meir enn helmingur av tí, sum er í Evropa. Næststørsti
heimspartur, Afrika, er ógvuliga fjølbroyttur. Norðantil er Sahara, størsta
oyðimørk í heiminum. Mitt í Afrika, báðumegin Miðkring, er tropiskur regnskógur,
og sunnantil eru víðir grasgrónir háslættar, ið so líðandi lækka út ímóti
strondini. Stórar fjallarøðir eru eisini, til dømis Atlasfjøll fyri norðan og
Ruwenzorifjøll á markinum ímillum Uganda og Fólkaræðiliga Lýðveldið Kongo.

Niðan frá næstan allari strondini í Afrika er nakað av láglendi, annars er
landið alt mest bara háslættar við djúpum og nógvum dølum og einstøkum høgum
fjallaryggjum. Mætastu fjallaryggirnir eru Atlasfjøllini fyri norðan, fjøllini í
Etiopia og fjøllini í Syðra-Afrika. Hægsta fjall í Afrika er Kilimanjarofjall,
eitt sloknað gosfjall í Tansania. Fyri eystan er Stóri Rivudalur: Har eru mong
vøtn. Nakrar av longstu áum í heiminum eru eisini í Afrika, ímillum teirra eru
Nilá, Nigerá, Kongoá og Zambeziá.



https://fo.wikipedia.org/wiki/Ongland

Ongland (enskt: England) er eitt land sum hongur saman við Skotland, Wales og
Norðurírland. Tey kalla tað Stóra Bretland. Ongland er størsti og fjølbygdasti
parturin í Bretandi. Nógv av fólkinum býr í stórbýum: London, Birmingham og
Manchester. Nógvir býir eru gamlir íðnaðarbýir. Landslagið skiftur úr
gróðramiklum akurlendi har suðuri og har eysturií heyggjutar heiðar norðantil og
vestantil. Allastaðni í Onglandi eru hugnaligar bygdir, og gomul hús og handlar
eru ofta uttan um almenningin í bygdini.

Meðan sóttin svarta herjaði, doyði so nógv fólk, at nógv jørð var, sum eingin
arvingini stóð til. Tí gjørdist hon bílig samstundis sum trot var á arbeiðsmegi.
Tað hevði við sær, at arbeiðslønin hækkaði, og hetta kom góðseigarunum illa við.
Í Onglandi stuðlaði ríkið góðseigarunum og ásetti hámarksløn og legði eykaskatt
á bæði bøndur og arbeiðarar. Tað elvdi til, at bøndurnir gjørdu uppreistur í
1381 og fóru í stórum flokkum til London at mótmæla hjá kongi, tí fjúrtan ára
gamla Rikardi 2. Wat Tyler (1341-1381), ið var fyrrverandi hermaður, gekk á odda
fyri bóndum úr Suðuronglandi til London at mótmæla hjá kongi. Túsundtals aðrir
bøndur komu afturat úr Eysturonglandi. Á veg hagar rændu teir frá hond og brendu
garðar í grund. Tá ið blaðungi kongurin stóð fyri mannamúgvuni, segði hann seg
vilja játtað øllum krøvum teirra. Tá ið bøndurnir vóru sissaðir, breyt kongur
lyfti sítt og gav boð um at drepa oddamenninar fyri uppreistrinum. At enda róku
kongsins herdeildir bøndurnar heim aftur.

Protestantiska kongsdóttirin Elisabeth (7. september 1533 – 24. mars 1603) tók
við ensku trúnuni í 1558. Til høvuðsráðharra fekk hon sær ein embætismann úr
miðalstættini, William Cecil, sum telist ímillum bestu ráðgevar, enska
kongshúsið nakrantíð hevur havt. Kongshúsið lýsti Ongland at vera
protestantiskt, men læt katolikkar fáa frið so leingi, teir vóru trúnuni
trúgvir. Í mong ár sat drotningin ikki trygg á trúnuni, tí at katólska skotska
drotningin kravdi, at hon skuldi vera drotning í Onglandi. Aðrir valdsharrar
hóttu eisini Elisabeth, eina mest Filip 2., kongur av Spania, sum var ítarsti
talsmaður fyri katólsku kirkjuni. Í 1558 sendi hann stóran herskipaflota,
armaduna, ímóti Onglandi, men spaniamenn tapti so dyggiliga. Tá ið Elisabeth
doyði í 1603, var eitt spennandi og hendingamikið skeið í ensku søguni komið at
enda.

Eystursíðan av Onglandi er mest slættlendi. Nógvastaðni er landið so lágt, at
teir mugu hava gjørt verjugarðar sum í Hálandi. Har er góð jørð, helst í
landsynningshorninum. Skógum er lítið av nú, men allastaðni síggjast trø; ofta
standa tey sum mark millum teir ymsu garðarnar. Áirnar, sum renna eystur í
Norðsjógvin, eru heldur stuttar, men breiðar og føra nógv vatn við sær. Tær eru
reinar í munnanum, og í áarósunum eru góðar skipahavnir. Av víkum eru at nevna
Thames og Humber. Frá Skotlandi gongur ein fjallaryggur, Penninsku fjøllini,
langt suður í landið. Tey eru lág og berlig, mest heiðar og mýrar. Vestan fyri
fjøllini er so aftur eitt strekki av slættlendi, men í Cumberlandi (og Wales)
taka tey seg uppaftur. Í Cumberlandi er frálíka natúrvakurt; millum tey lágu,
grønu fjøllini eru vøtn í hópatali. Nógv fólk leita hagar um summarið. Í
Cornwall er eisini nakað av fjallalendi, og lágir hamrar ganga fram við
strondini. Fram við Ermarsundi er eisini hamarsklettur fyri á fleiri strekkjum,
men teir hamrarnir eru mest av kriti. Har suðuri við kanalina eru annars nógv
baðipláss, og um summarið er yðjandi fult av fólki.

Tó at jørðin í eystara og sunnara parti av Onglandi ber væl korn, hevur
landbúnaðurin ikki so nógv at siga sum í mongum øðrum londum. Hetta kemur fyri
ein part av, at tað eru ríkir aðalmenn, ið hava átt tað mesta av jørðini, og
teir hava heldur viljað latið hana ligið sum haga enn at velt í henni, so
villini djór kunna hava hildið til har. Djóraveiða hevur verið ein tann besti
stuttleiki teirra. Meðan síðsta heimsorrustan var, fóru onglendingar kortini at
leggja meira dent á jarðarbrúkið, og stór lendir vóru undanvelt. Kornsløgini,
teir velta mest av, eru bygg, hveiti og havri. Av fóðurrótum velta teir eisini
nógv. Annars leggja teir stóran dent á at sita væl um grasbøin, tí teir hava
oftast bæði nógv neyt og nógvan seyð; so tað skal nógv hoyggj ella súrhoyggj
til. Eingilsku neytini eru góð; helst eru fitisløgini tiltikin. Vestan fyri
Penninsku fjøllini er veðurlagið so vátligt, at ikki ber væl til at dyrka korn,
og har liggja tí stór lendir til seyð. Í sjálvum fjøllunum er eisini nógvur
seyður. Fyri at hjálpa til at fáa meira burtur úr jørðini hevur eingilska
stjórnin latið stóran studning til bøndurnar, so teir kunna hava fingið sær tey
nýggjastu maskinamboð. Men landið má tó flyta nøgd inn av matvaru; nógv av henni
kemur úr Danmark og úr Nýsælandi.

Fiskiskapurin hevur nógv at týða, og onglendingar fiska allastaðni rundan um
sjálvt Bretland, men teir royna eisini á øllum fiskileiðum í norðara parti av
Atlantshavinum. Til langfarafiskiskap hava teir stórtrolarar, men í Norðsjónum
brúka teir smærri før. Teir fáa kortini ikki so mikið av fiski, sum tørvur er á,
men mugu keypa ein hóp afturat. Av londum, sum selja fisk til OngIands, skulu
vit nevna Føroyar, Ísland, Danmark og Noreg.

Bæði í Penninsku fjøllunum og í fjøllunum í Wales eru stórar jarn- og
kolalindir. Har er tí nógv fólk, sum livir av at høgga kol ella jarn. At kalla
alt jarnið verður tilgjørt í landinum, og har eru tí ógvuliga nógvar verksmiðjur
og ídnaðarvirkir: umleið helvtin av fólkinum arbeiðir í slíkum. Í summum pørtum
av landinum eru fabrikkirnar so tættar, at luftin er altíð svart av kolaroyki.
Tættastar eru tær sunnan fyri Birmingham; har er alt so útdálkað í royki og
sóti, at onglendingar nevna tað "svarta landið". Fyrr fluttu onglendingar nógv
kol burtur til onnur lond, men nú verður tað mesta brúkt í landinum. Nógv tok
hava kol til drivmegi, og á fabrikkum og damparum verður tað eisini brúkt,
umframt til brenni. Onglendingar vóru teir fyrstu, sum fóru at gera nyttu burtur
úr dampmaskinuni. Á verksmiðjunum og ídnaðarvirkjunum verða gjørd flogfør, tok,
bilar, motorar, traktorar, skotvápn og annars øll amboð, ið hugsast kunna. Men
umframt fabrikkir, sum gera jarnvaru, eru í Onglandi eisini nógv virkir, sum
gera klædnavaru. Ullin úr Onglandi ger ikki nógmikið út, og tí flyta teir nógva
ull úr Avstralia og Nýsælandi: bummullin verður flutt úr USA ella aðrastaðni.
Eingilsk vara er gitin fyri góðsku, og stendur "made in England" á plaggi ella
amboði, kann keyparin vera toliliga vísur í, at hann fær virði fyri pengarnar.

Til at flyta varu burtur og føra aðra aftur hevur Ongland stóran
farmaskipaflota, tann næststørsta í heiminum. Eingilsk skip síggjast á øllum
høvum og í øllum havnum, og eingilskt mál heyrist í øllum havnabýum í verðini.
Til at verja farmaskipaflotan og forða fyri, at skipasambandið millum teir ymsu
partarnar av eingilska heimsveldinum verður kvett í ófriðartíðum, hava teir ein
stóran herskipaflota.



https://fo.wikipedia.org/wiki/New_York_City

New York City (enskt: The City of New York), ella bara New York, eisini
Nýjorvík, er ein býur í lutstaturin New York í USA. Býurin hevur umleið 8 mió.
íbúgvar og er ein av heimsins størstu býum. New York City er kendur sum býurin,
ið aldri svevur ella the Big Apple (tað stóra epli). Hann er eisini kendur fyri
nógvu søvnini, sjónleikarhúsini, matstovurnar og viðarlundirnar. New York varð
grundaður í 1624, og verður útjaðarin roknaður uppí, búgva 19 mió. fólk har.
Mong máttmikil fleirtjóðafeløg hava høvuðssæti í New York City. Sameindu Tjóðir,
ST, hava eisini høvuðssæti har. ST aðalfundurin verður hildin á hvørjum ári í
New York.

New York verður vanliga roknaður sum ein av háborgunum hjá demokratunum, bæði
til forseta- og kongressval. Núverandi borgarstjórin er tó republikanari. Nógvir
jødar búgva í New York; umleið 5,435,000 jødar búgva í USA í 2013 , harav
1,750,000 búgva í New York .

New York varð fyrst bygdur av hálendingum í 1626 á eini oyggj í Hudsoná, teir
nevndu hann "New Amsterdam". Summir halda, at formaðurin hjá hálendingum, Jónas
Bronck (1600–1643), var føroyingur, ættaður úr Tórshavn . Í árinum 1665 tóku
onglendingar býin, og fekk hann tá navnið, hann nú hevur. Havnarplássið var
gott, og eftir at teir í árunum 1818-1825 høvdu grivið eina langa skipagryvju
millum Erievatn og Hudsoná, lá býurin líka væl fyri útflutningi sum
innflutningi, so hann vaks skjótt.

Í 1904 vóru komnir um ein millión innflytarir til USA um árið. Flestu
innflytararnir komu fyrst til Ellis Island úti fyri New York, áðrenn teir sluppu
at halda fram ferð síni. Fyrsta, innflytarar fingu eyga á, tá ið teir sjóvegis
komu til USA, var Frælsisgudinnuna (enskt: Statue of Liberty) við tí lýsandi
kyndlinum. Hon er 46 m. høg, hon verður eisini brúkt til vita.

New York er ein týdningarmikil altjóða býur. Býurin hevur eina ta størstu havn í
heiminum, og hagar stevna farmaskip úr øllum londum. Helvtin av útflutningum úr
Amerika verður framdur í New York. Í býin er stórt tal av ídnaðarvirkjum, og har
verða allar møguligar varur tilverkaðar, ikki minst klædnavarur. Summi húsini,
sum teir nevna høghús, eru í nógvum hæddum - tað hægsta, Empire State Building,
sum hevur 102 hæddir, er 381 m. Hesi hús verða mest nýtt til skrivstovur, og har
yður av fólki í arbeiðstíðini. 60 000 fólk ganga inn og út úr Empire State
Building á hvørjum degi. Ein annar gitin bygningur er húsið hjá Sameindu
Tjóðunum (ST).

New York hevur eitt fjølbroytt handilslív, sum fevnir um bæði smáar serhandlar
og stór vøruhús. Allar tær kendastu merkivørurnar fáast í býnum, og ofta eru tær
bíligari enn í Evropa.

Sambært ferðavinnustovninum hjá ST telist New York City millum fimm teir størstu
ferðavinnubýirnar í heiminum. Hinir býirnir ovast á listanum eru París, London
og Singapor. Ongantíð áður hava so nógv ferðafólk vitja amerikanska stórbýin sum
í 2012; 52 milliónir fólk vitjaðu New York í 2012, og tað var ein framgongd á
tvey prosent samanborið við 2011. Hetta er triðja árið við framgongd í
ferðafólkatalinum. Høvuðsparturin av teimum vitjandi vóru amerikanarar – 41
milliónir – og hinar 11 milliónirnar vóru útlendingar. Tey mongu vitjandi løgdu
sambært eini meting 36,9 milliardir dollarar eftir seg í New York, har
íbúgvaratalið annars er umleið átta milliónir fólk. Borgarstjórin í New York,
Michael Bloomberg er ikki heilt nøgdur við talið á ferðafólk, og hann vil hava
enn størri vøkstur. Málið hjá honum er, at 55 milliónir ferðafólk vitja New York
í 2015 .

New York City er við munnan á Hudsoná, var upprunaliga handilsmiðstøð hjá
feldveiðimonnum. Nú er býurin fíggjarhøvuðsstaður í USA. Í Wall Street, sum
eitur soleiðis, tí at gøtan er við gamla býarmúrin (City Wall), er
virðisbrævamarknaðurin. Her verður keypt og selt fyri nógvar milliardir dollarar
hvønn dag, og stóru telduskíggjarnir siga frá handil og fígging um allan heim.
Har eru nógvar skrivstovur, tí New York er fíggjardepilin í Amerika, og nógvar
stórfyritøkur halda til har. Í Wall Street eru eisini teir stóru bankarnir.

Við munnan á Hudsoná á eysturstrondini í USA er størsti og ein av elstu býum í
USA, New York. Í New York eru nógv sjónleikarhús, søvn og grønar lundir. Ein
tann gitnasti vegurin er Broadway á Manhattan, har eru tey stóru
sjónleikahúsini, og har er lív í bæði á nátt og degi.

Við tað at so nógv av fólkinum býr við útjaðaran, men arbeiðir inni í býnum, er
ferðslan øgilig. Tvørtur um Hudsoná og East River sigla ferjur, undir áunum eru
tunlar, sum tokini koyra ígjøgnum, á vegunum gongur fólkið, sum er til gongu, og
har koyra bilarnir, har er ferðslan mest at líkna við ein strong, sum altíð er
uppi. Summastaðni koyra so aftur tokini í tveimum hæddum uppi yvir høvdinum á
teimum, sum á vegnum ganga ella koyra.

New York City hevur fimm býarpartar, sum eru Bronx, Manhattan, Queens, Brooklyn
og Staten Island. Bronx og Manhattan eru sunnari parturin av eini langari oyggj,
og norðari parturin verður kallaður Long Island, og er ikki partur av New York
City. Eyðkent fyri miðbýin, Manhattan, eru skýskravararnir, sum mangir eru hægri
enn 300 m. Manhattan, miðbýurin í New York, stendur á lítlari oyggj millum
áirnar Hudson og Red River.

Fólkið í býnum (8,3 mill, við útjaðarunum 19 mill) er ættað úr ymsum
heraldshornum - har er ein býarpartur, Harlem, við svørtum, ein við kinesum, ein
við týskarum, ein við italum, o.s.fr. Húsini í teimum nýggju býarpørtunum eru
stásilig, og har eru allir hentleikar, sum hugsast kunnu, men so eru eisini
pláss í býnum, har ið fólkið búleikast í ússaligum hølum og livir í vánaligum
korum.



https://fo.wikipedia.org/wiki/Kanada

Kanada (enskt: The Dominion of Canada, franskt: Le Dominion du Canada) er
heimins næststørsta land og hevur uml. 35 mió. íbúgvar. Høvuðstaðurin kallast
Ottawa, og størsti býurin er Toronto. Almennu málini eru tvey í tali, enskt og
franskt. Kanada hevur mark við USA og Grønland.

Fyrstu amerikanararnir komu úr Ásia um Beringssund fyri einum 50 000 árum síðan.
Nú á døgum eru teir bara elalítil partur av fólkinum í Kanada. Í 19. øld vórðu
mangir indiánar beindir í egin friðingarøki, tá ið niðursetufólkið hevði tikið
jørð teirra. Evropearar hava sett seg niður í Kanada síðan í 16. øld, men í 19.
øld fóru ógvuliga nógv fólk at flyta hagar. Atvoldirnar vóru mangan hørð kor,
politiskt stríð, kúgan og átrúnaðaratsóknir, har tey búðu. Kanada dró fólk at
sær, tí at har var ovmikið av bíligari jørð, og fólkinum varð lovað frælsi.
Fyrstu niðursetufólkini búsettu seg á eysturstrondini, men fólk fóru vestureftir
í 19. øld, so hvørt sum ídnaðurin menti seg.

Kanada ætlar sær í 2013 at gera krav uppá Norðpólin og tað ríka havið har.
Kravið verður sett fram í sambandi við at Kanada fer at søkja ST um munandi
størri øki norðanfyri í Arktis. Kravið verður í stríð við bæði Danmark og
Russland, sum bæði eisini fara at krevja rættindi til havið um Norðurpólin. Tey
fara at grunda sítt krav við, at Norðpólurin liggur í teirra kontinentalsokkli .

Til um 1600 búðu bara indiánar og inuittar í Kanada. Fraklendingar vórðu fyrstu
evropearar, sum settu seg niður í Kanada, men eftir drúgt stríð tóku bretar
valdið í 1763. Sum tíðin leið, løgdu teir tað, ið eftir var av landinum, undir
seg, so hvørt sum bretsk niðursetufólk fóru vestureftir og norðureftir.

Tilflytarar eru komnir í stórum tali til Kanada, helst úr Evropa, Ásia og
Suðuramerika. Øll fóru ikki, tí at tey ætlaðu tað. Svarta fólkið í Kanada er
ættað frá afrikonsku trælunum, sum við valdi vórðu fluttir til Norðuramerika frá
1619 til 1808 at arbeiða í lundunum. Trælahaldið varð ikki avtikið fyrr enn í
1865. Fyri ikki so langari tíð síðan vóru flestu fólk í Kanada ættað frá
bretskum og fronskum niðursetufólki.

Flestu fólk av franskari rót, búgva í landslutinum Quebec. Næstafjølmentasta
fólkaslagið er italiafólk – Toronto er fimtstørsti italski býur í heiminum.
Seinastu tíðina eru mangir tilflytarar komnir úr Eysturevropa, Landsynningsásia
og Suðuramerika.

Síðan 1970 hava myndugleikarnir roynt at fingið upprunafólkið upp í aftur
kanadiska samfelagið, men mong teirra hava heldur viljað hildið fast við sína
egnu mentan og siðvenju. Nýliga hava indiánar og inuittar ymsastaðni í Kanada
vunnið mist rættindi aftur og hava fingið rætt til lendið hjá forfedrum sínum -
Í 1999 fekk Nunavutlandið heimastýri.

Nú á døgum er Kanada framkomið ídnaðarland og eitt av ríkastu londum í heiminum.
Viður, málmur og olja eru høvuðsstuðlarnir undir ídnaðinum. Kanada er ein av
heimsins størstu búskapum og er limur í G7, sum er; sjey teir størstu
búskapirnir í heiminum. Kríggj hevur ikki verið ímillum londini í Norðuramerika
í yvir 150 ár. Stutt síðan samdust Kanada við USA og Meksiko um at taka av allar
handilsforðingar og lata marknaðin upp fyri útflutningi hvør frá øðrum. Enn er
tíðliga at siga, hvørja ávirkan NAFTA-avtalan hevur havt á búskapin í londunum.

Nakrir av teimum ríkastu og fátækastu landslutunum í Kanada eru í eystara parti
í landinum. Landslutirnir Ontario og Quebec, sum eru við Stóruvøtn og St.
Lawrenceflógva, eru ídnaðarmiðdeplarnir í Kanada og ógvuliga ríkir. Har býr
eisini mesta fólkið í landinum. Landslutirnir á veðurringu og ómildu
eysturstrondini eiga næstan eingi ráevni í jørðini, og seinastu árini hevur
fiskiskapurin verið ógvuliga vánaligur á hesum leiðum. Av tí at veðurlagið er so
harðført og jørðin kørg, gevur landbúnaðurin lítið av sær, tó er øðrvísi og
mildari veðurlag við strendurnar longri suðuri og sunnarlaga í Ontario. Í
landnyrðingsendanum á Erievatni, á markinum ímóti USA, er Niagarafossur; nógv
ferðafólk koma at hyggja at stórbæra fossinum.

Grasfløturnar eru týdningarmesta landbúnaðarlendið í Kanada, mest verður velt av
hveiti, og har er nógv neytahald. Aðrastaðni verður nógv frukt og grønmeti
dyrkað. Súrepli eru týdningarmesta frukt í landinum. Ímillum Ontariovatn og
Erievatn er fruktagóða lendið Niagara. Vøtnini verja lendið fyri kalda
veðurlagnum norðaneftir, og tað hevur við sær, at til dømis perur, blommur,
ferskur og kirsiber vaksa væl har á leiðini.

Fyri einum 25 árum siðan peiggjaðu stórir sjónvarpskampar høgt upp um mangar
húsatekjur í Kanada, teir skuldu taka ímóti sendingum úr USA. Kaðalsjónvarpi
fyri at takka eru grefligu kamparnir tiknir niður; men mentanin úr USA hevur enn
stóra ávirkan. Sjónvarps- og útvarpssendingar, tónleikur og bøkur haðan floyma
inn í Kanada. Til tess at eggja fólki at verja egna mentan og kanadiska samleika
sín hava myndugleikarnir játtað listafólkunum, útvarps- og sjónvarpsfeløgum,
forløgum og filmslistafólkum nógvan pening.

Kanada er næstastørsta land í heiminum. Tað er tveir fimtingur av
norðuramerikanska meginlandinum, fimm tíðarsonur eru, og landið er skift sundur
í tríggju landslutir og tvey meginøki. Tríðingurin av Kanada er norðan fyri
Norðurpólkring, og har er javnan frost í jørðini níggju mánaðir um árið. Í hesum
kalda og harðbalna landslagið, sum verður kallað frostmýrar, veksur bara mosi,
gras og lágir runnar og smá trø. Syðri er stóri nálaskógurin. Tætt við markið í
USA er tempraður leyvskógur, nálaskógur og víðar grasfløtur.

Miðskeiðis í Kanada og USA eru Stóru Grasfløturnar ella prerian, sum lendið
eisini verður kallað (Stóru Grasfløturnar, ella á enskum Great Plains). Á hesum
óføra víða lendið er heitt og turt um summarið og kuldi og kavi um veturin. Trø
vaksa bara við áir og vøtn. Fyrr, tá ið fløturnar vóru albeittar við síðum
grasi, gingu fleiri milliónir visundar har. Nú eru fløturnar veltar. Mesta
grøðin er hveiti og mais.

Á markinum ímillum Kanada og USA eru eisini Stóruvøtn (ella á enskum Great
Lakes). Hesi vøtn rúma um fimtingin av øllum vatni í heiminum. Bara
Michiganvatn, vinstrumegin, er sunnan fyri markið. Ímillum vøtnini eru grivnar
siglingarveitir, og samband er við St. Lawrenceá, sum rennur út í Atlantshav. Í
Niagaraá, sum rennur úr Erievatni í Ontariovatn, eru hinir viðgitnu
Niagarafossar (á enskum Niagara Falls).

Hóast Kanada er ovurstórt land, er tað eitt av teimum mest oydnu, tí at í stórum
pørtum í landinum ber ikki til at búgva, og í miðal búgva bara 3 fólk á hvørjum
km2. Næstan 75 % av fólkinum búgva tætt við markið ímillum Kanada og USA – I
býum við Stóruvøtn og fram við St. Lawrenceflógva. Markið ímillum USA og Kanada
er heimins longsta óvarda landamark. Fólkið, ið eftir er, býr í útróðrarbygdum
við strondina, á gørðum og í smábýum inni í landinum. Í stórum pørtum í Kanada
(helst í Útnyrðingspartinum og Yukon) liva fleiri dýr enn menniskju.



https://fo.wikipedia.org/wiki/Teldupostur

Teldupostur er postur sendur millum teldur. Á føroyskum verður tað stytt til
t-postur, tó verður eisini enska heitið e-mail brúkt á føroyskum. Í staðin fyri
teldupostur kann ein eisini siga teldubræv. Fyri at kunna senda eitt teldubræv
er neyðugt at hava ein teldupost bústað (adressu). Felags fyri allar teldupost
adressur er, at tær innihalda teknið @. Eitt dømi kann vera domi@domi.fo.
Teldupost adressurnar kunnu ikki innihalda føroysku bókstavar sum t.d. á, í, ó,
ú og ð. Fólk brúka ofta sítt navn ella stytting av navninum í teldupost
adressuni. Tað finnast nógvir ymiskir veitarir, har ein antin kann keypa sær
eina ella fleiri teldupost adressu, og so finnast tað eisini altjóða veitarir,
har ein kann fáa sær eina ókeypis t-post adressu, t.d. Gmail frá Google ella
Hotmail frá Microsoft. Tá talan er um ókeypis teldupost adressur slepst ofta
ikki undan lýsingum á netinum, sum t.d. kunnu síggjast í høgra bredda ella
aðrastaðnis innbakkanum. Ein kann innstallera eina teldupost adressu á teldu
síni, men tey flestu ynskja eisini at hava atgongd til sín teldupost frá fleiri
ymiskum teldum, tá verður innrita gjøgnum eina ávísa heimasíðu. Hotmail adressur
sum tann frá Microsoft ella Google eru ikki knýttar at nakrari ávísari teldu,
ein kann rita inn frá hvørjari sum helst teldu, um bert ein minnist til
brúkaranavnið, sum er t-post adressan og til loyniorðið. Teldupostkassin er ofta
býttu upp í fleiri partar. T.d. er innbakkin sum oftast tað fyrsta ein kemur
til, har er allur inngangandi teldupostur at finna. Sendur postur er fyri seg,
kladdur fyri seg, slettaður postur fyri seg, spammpostur fyri seg osfr. Hetta
sæst sum oftast til vinstru ella ovast á teldupost síðuni.

Man brúkti t-post áðrenn internetið varð útbygt. Í dag verða t-postar sum oftast
sendir via SMTP (Simple Mail Transfer Protokol) í samstarvi við DNS og
POP3/IMAP. Ein vanligur t-postur inniheldur hesir teigar:



https://fo.wikipedia.org/wiki/Evra

Gjaldoyrað evra ella euro (symbol € ella EUR) er seinnu árini innført í nógvum
av ES-limalondunum. Danmark er ikki við í gjaldoyrasamstarvinum, men danska
krónan er kortini sterkt tengd at evruni - kursurin liggur altíð og ridlar um
7,45 DKK fyri eina EUR.

Í løtuni eru 18 lond við í evruøkinum (Euro Area ella Eurozone) . Afturat teimum
nýta fimm lond evruna sambært formligum avtalum, teirra millum San Marino,
Monako og Vatikanið umframt oyggjalondini Saint-Pierre og Miquelon og Mayotte,
seks lond nýta evruna uttan formligar avtalur, teirra millum Montenegro,
Andorra, Kosovo og fleiri oyggjalond, afturat teimum eru minst ellivu gjaldoyru
knýtt at evruni.

Í 1979 fekst felags gjaldoyra, tá ið avroknast skuldi fyri landbúnaðarvørur.
Hetta gjaldoyrað fekk navnið ecu, sum er European Curreny Unit (ella á
føroyskum: "evropeisk gjaldoyraeind"). Samstundis er ecu eisini navnið á
fronskum mynti úr miðøldini. Tann 1. januar 1999 kom í gildi nýtt felags
ES-gjaldoyra, sum verður nevnt evra, uppkallað eftir heimspartinum.



https://fo.wikipedia.org/wiki/Estland

Estland er lýðveldi í Norðurevropa. Í suðri hevur Estland mark við Lettland, í
eystri við Russland, og í vestri við Eystrasalt og í norðri við
Finnlandsfjørðin. Høvuðsstaðurin er Tallinn (fyrr Reval).

Landið er sum øll tey baltisku londini slættlendi, men ikki er meira enn
fjórðingurin av tí dyrkaður. Hetta kemur av tí, at jørðin nógvastaðni er so
botnvát, at hon ber einki uttan gras. Í støðum eru stórar mýrar, sum teir skera
torv í. Mitt í landinum er jørðin betri, og har velta teir væl av korni. Stórir
skógir vaksa ymsastaðni, og hópur av viði verður útfluttur.

Í mei 2008 varð Jóhan Páll Joensen útnevndur til konsul fyri Estland av Matti
Maasikas aðalskrivara í estlendska uttanríkisráðnum.

Av ídnaðarvaru gera teir pappír, sement og klæði. Nú á døgum er stórur
búskaparvøkstur í Estlandi. Hagtøl fyri tann fyrsta ársfjórðingin í 2011 vísa,
at bruttotjóðarframleiðslan var 2,1 prosent størri enn í oktober ársfjórðingi í
2010. Samanborið við januar ársfjórðing í 2010 var vøksturin 8,1 prosent.
Hagtølini eisini vísa, at útflutningurin av ídnaðarvørum er vaksin heili 53
prosent samanborið við januar ársfjórðing í 2010. Hinvegin er inflasjónin
framvegis stór, 5,4 prosent .



https://fo.wikipedia.org/wiki/%C3%8Dslendska_f%C3%B3tb%C3%B3ltslandsli%C3%B0i%C3%B0

Íslendska fótbóltslandsliðið hjá monnum (íslendskt: Íslenska karlalandsliðið í
knattspyrnu) er fótbóltslandsliðið hjá Íslandi, ið verður stýrt av
Knattspyrnusamband Íslands (Fótbóltssamband Íslands).

Sjálvt um Ísland er ein av smáu tjóðunum í Evropa, so hevur íslendska
fótbóltslandsliðið klárað seg væl í 21. øld. Í undankappingini til HM í fótbólti
2014, náddi Ísland at koma til play-off, har teir taptu móti Kroatia. Ísland kom
við til sína fyrstu stóru kapping, EM í fótbólti 2016, eftir eina undankapping
har ið Ísland eitt nú vann bæði heima og úti ímóti Niðurlondum. Ísland gjørdist
tá minsta landið, ið nakrantíð hevur kvalifiserað seg til eina so stóra kapping
sum EM. Ísland kom í bólk F saman við Eysturríki, Ungarn og Portugal. Birkir
Bjarnason skoraði fyrsta málið hjá Íslandi í hesi fyrstu stóru kappingini, tað
hendi í 50. minutti móti Portugal í fyrsta dystinum hjá Íslandi í bólkaspælinum,
dysturin endaði við javnleiki 1-1. Ísland spældi eisini javnt 1-1 móti Ungarn og
vann seinasta dystin í endaspælinum 2-1 móti Eysturríki. Eftir at liðið kom í
knockout umfarið, vann Ísland 2-1 móti Onglandi í ottandapartsfinaluni, og kom
víðari til kvartfinaluna. Ísland tapti kvartfinaluna 5-2 móti Fraklandi og kom
ikki víðari. Heimafturkomnir varð íslendska landsliðið og venjrarar teirra
fagnað av íslendska fólkinum. Viðhaldsfólkini og landsliðið gjørdist kent undir
EM fyri teirra sermerkta HUHH herróp, ið tey róptu í kór ferð eftir ferð, meðan
tey høvdu pausu imillum, har tey klappaðu einaferð, við ørmunum langt upp um
høvd og øll í senn. Venjarar Íslands undir EM 2016 vóru Lars Lagerbäck og Heimir
Hallgrímsson.

Viðmerking: Nakrir óalmennir dystir eru taldir við fyri summir leikarar ið
spældu áðrenn 1990, sambært mátanum ið Fótbóltssamband Íslands telir.

Viðmerking: Nakrir óalmennir dystir eru taldir við fyri summir leikarar ið
spældu áðrenn 1990, sambært mátanum ið Fótbóltssamband Íslands telir.

23 mans stóri hópurin til EM í fótbólti 2016 varð kunngjørdur hin 9. mai 2016.
Allir dystir og mál eru røtt pr. 3. juli 2016 eftir dystin móti Fraklandi.



https://fo.wikipedia.org/wiki/Tj%C3%B3%C3%B0ardagur_USA

Amerikanskur tjóðardagur (á enskum "Independence day" ella "the Fourth of July")
er 4. juli, sum er til minnis um loysingina frá Stóra Bretlandi. 4. juli í 1776
tóku amerikumenn loysing frá bretum. 4. juli er minningardagurin um
viðurkenningina av óheftislýsingini, "Declaration of Independence" í 1776. Men
veruliga undirskrivingin fór ikki fram fyrr enn slakan mánað eftir, nevniliga 2.
august 1776. John Hancock átti fyrstu undirskriftina á skjalinum. Ein
undirskrift verður ofta kallað "at skriva sítt John Hancock". Fleiri
undirskriftir komu á skjalið seinni.

Tann amerikonska sjálvstýristilgongdin skal síggjast í ljósinum av, at bretar
mettu, at tað var neyðugt at skatta koloniirnar fyri at kunna fíggja umsitingina
av teimum. Bretska krúnan legði eina røð av skattum á koloniirnar, men mótstøðan
var hørð og umfatandi. "The East India Company" fekk einarætt frá bretsku
stjórnini at flyta te úr Kina beinleiðis til síni umboð í USA, og hetta førdi
við sær, at niðursetuhandilsmenninir ikki fingu lut í hesum lønandi handli. Tann
16. desember í 1773 skipaðu nøkur niðursetufólk fyri sokallaðu "Boston Tea
Party" sum eitt mótmæli ímóti bretsku atferðini. Hetta gjørdist byrjanin til
harða stríðið millum niðursetufólkið og bretsku ta stjórnina. Bretar kravdu frið
og landaskil, men amerikumenn kravdu frælsi.

Í september í 1774 varð stevna hildin í Philadelphia, sum nevndist "First
Continental Congress". Allar koloniirnar uttan Georgia sendu umboð til stevnuna.
Endamálið við stevnuni var at bøta um sambandið við ta ensku stjórnina, men
hetta eydnaðist ikki, og í apríl mánaði í 1775 vóru niðursetufólk í
Massachusetts í bardaga við bretar við Concord og Lexington. Kollveltingin var
byrjað. Stríðið spjaddist og uppreistur var veruleiki, og krav um fullveldi varð
endaliga orðað 4. juli í 1776 í tiltiknu Frælsisyvirlýsingini (á enskum
"Declaration of Independence"), ið staðfesti natúrrættindi hjá mannaættini og
fullveldið hjá teimum amerikonsku statunum. Thomas Jefferson orðaði
yvirlýsingina, sum í stóran mun er grundað á tey politisku ástøðini hjá enska
heimspekinginum John Locke.

Frælsiskríggið vardi longri enn væntað. Tað byrjaði 19. apríl í 1775 og endaði
19. oktober 1781, tá ið Lord Cornwall við heri sínum gav seg yvir í Yorktown,
Virginia. Bretar, sum eisini vóru í kríggi við fleiri evropisk lond, máttu lúta
fyri frælsishugaðu niðursetufólkunum. Í 1783 viðurkendi Stóra Bretland
fullveldið hjá teimum 13 koloniunum.



https://fo.wikipedia.org/wiki/S%C3%BDria

Sýria, eisini Sýrialand, (arábiskt: سورية sūriyya ella سوريا sūryā), alment
Sýriskt Arábiska Lýðveldið (arábiskt: الجمهورية العربية السورية), er eitt vestur
asiatiskt land í Miðeystri ið hevur mark til Ísrael, Libanon, Jordan, Irak,
Turkaland og Miðalhavið. Sýria er gamalt land, og høvuðsstaðurin Damaskus er av
elstu býum í heiminum. Av tí at mangir týdningarmiklir handilsvegir vóru
ígjøgnum Sýria, stóð landið ofta undir fremmandum valdsharrum, t.d. rómverjum,
arábum, grikkum og turkum. Eftir fyrra heimsbardaga varð Sýria franskt varðland,
til tað fekk fult frælsi í 1946. Síðan tá hevur Sýria mangar ferðir verið við í
kríggjum ímóti Ísrael. Flestu sýrar eru muslimar og tala arábiskt. Flestir sýrar
eru sunni-muslimar, ið er størsti islamski trúarflokkurin; men aðrir muslimskir
trúarbólkar eru eisini, m.a. shiar, ismaliar og alavitar. Alavitar trúgva ikki
bara á islam, men hava eisini tikið úr kristindóminum til sín. Til dømis halda
teir bæði jól og páskir. Í gomlum døgum varð ofta søkt at alavitum; men nú eru
mangir vorðnir ríkir og máttmiklir. Assad forseti er alaviti.

Stívliga helvtin av landinum er oyðimørk; men har eru eisini fruktagóðir
áardalar. Evfrat rennur ígjøgnum Landnyrðings-Sýria úr Turkalandi til Iraks.
Sýrar hava bygt eina ovurstóra byrging um ánna til tess at veita vatn á
landbúnaðarlendi og fáa ravmagnsorku. Orkuverkini við byrgingina gera 75 % av
øllum ravmagni, ið Sýria nýtir. Stórt vatn — nevnt Assadvatn - er oman fyri
byrgingina. Marknaðir, nevndir souk, eru í øllum bygdum og býum í Sýria. Úr
keypbúðum og vognum, ið eru sett upp í trongum gøtum, er alskyns vøra at fáa,
grønmeti, teppi, prýði, flættaðar kurvar og kaffiketlar. Her er lívligt, og fólk
koma úr øllum ættum at keypa og selja, hitta vinir og kenningar ogat tingast um,
hvat vørur skulu kosta. Samanumtikið eru marknaðirnir annað enn bara
keypsstaðir; teir eru týðandi miðdeplar í arábiskari mentan.

Fjølbroytta søga Sýria sæst aftur í mongu fornminnunum úr gomlum stórmentanum. Í
3. øld e. Kr. var Palmyra blómandi karavanbýur við borgum, templum og leikhúsum;
men rómverjar løgdu býin í oyði, tá ið fólkið sýtti fyri at geva seg undir
rómverskt land. Palmyra er við eina grønu (oasu) í útryðjuni í Sýriaoyðimørk og
er ein av best varðveittu fornaldarbýum í heiminum.

Ísrael tók Golanheyggjar í seks-dagakrígnum í 1967. Teir eru týdningarmiklir
hermálsliga fyri Ísrael, tí haðan er gott útsýni oman yvir Jordandal. Ísraelar
fáa eisini nógv drekkivatn haðan. Heyggjarnir hava verið høvuðssmál í
friðarsamráðingum ímillum Ísrael og Sýria, og skotið hevur verið upp, at
Golanheyggjar skulu vera avvápnað øki, og at Ísrael skal lata Sýria teir aftur.

Borgarakríggið í Sýria byrjaði í mars í 2011 við mótmælisgongum fyri frælsi og
fólkaræði við íblástri frá <<Arábiska Várinum>>, sum var ein rørsla, ið byrjaði
í Tunesia á jólum árið fyri, og sum spreiddi seg til hini londini í Miðeystri.
Mótmælini vóru ikki væl móttikin hjá einaræðisharranum Bashars al-Assad, og hann
setti hart ímóti hørðum. Allar upplýsingar benda á, at sýriska stjórnin hevur
brúkt evnafrøðilig eiturvápn. Tað elvdi til, at fleiri uppreistrarbólkar valdu
at fara í herna ímóti Assad-stýrinum. Nú stríðist stýrið hjá Bashars al-Assad og
uppreistrarbólkarnir um valdið í landinum. Fremstu uppreistrarbólkarnir, ið
kríggjast um valdið eru a) Islamiski Staturin (ISIL, ISIS) og aðrir islamiskir
bólkar, b) Størsti andstøðubólkurin í Sýrialandi, SNC, og c) Tann kurdiski
YPG-herurin og peshmerga-herurin, sum vilja hava ein kurdiskan stat í pørtum av
Sýria. Stríðshugaði bólkurin ISIL hevur yvirtikið ein stóran part, av bæði Irak
og Sýria. Í juni 2015 var settur ein kalifatur til landøkið. Síðan tá, hevur
yvirgangsbólkurin barst við iraksku og sýrisku stjórnina, uppreistrarfólk og
kurdiskar herlig. Á leið 250.000 fólk hava latið lív undir krígnum og ein
millión fólk eru særd. Tað er ikki greitt, hvussu nógv av ofrunum vóru sivil.
Áðrenn borgarakríggið byrjaði búðu 22 milliónir í Sýria. Nú er helvtin flýggað.
Sjey milliónir eru sonevnd innanhýsis flóttafólk. Tey búgva nú aðrastaðni í
Sýria. Fýra milliónir eru flýggjaði út úr Sýria. Tað er nú orsøkin til størstu
flóttafólkakreppuna millum Miðeystur og Europa síðan Annan Heimsbardaga. Tey
flestu flóttafólkini halda til í nærumhvørvinum - Libanon, Turkalandi og Jordan,
men orsaka av vánaligum umstøðum, velja alsamt fleiri at stevna móti Europa.
Mett verður, at bara í ár eru fleiri enn 500.000 flýggjaði til Europa. Sameindu
Tjóðir (ST) hevur fleiri ferðir verið á friðarfundum fyri at steðga blóðugu
bardøgunum, men uttan at havt hepni við sær. Ein av høvuðsorsøkunum er, at
stórveldini Russland og USA ikki kunnu semjast um, hvussu støðan skal
handfarast. Sambandsríki Amerika heldur, at forsetin Bashar al-Assad hevur mist
allan "legitimitet" við at leypa á sítt egna fólk, millum annað við eitrandi
gassi. Assad er ikki partur av framtíðini hjá Sýria, halda USA og onnur vestlig
lond. Hinuvegin stuðlar Russland valdinum hjá forsetanum, tí Sýria er tættasta
sambandið, sum Russland hevur í Miðeystri. Russland og Sýria hava samstarva
síðan Kalda Kríggið.



https://fo.wikipedia.org/wiki/Portugal

Portugal ella Portugál (portugisiskt: República Portuguesa) er lýðveldi í
Evropa. Lýðveldið fevnir eisini um um partvíst sjálvstýrandi oyggjabólkarnar
Azorurnar og Madeira. Ferðavinnan hevur stóran búskaparligan týdning, helst á
Algarvestrondini. Høvuðsstaður er Lissabon, og londinum hevur umleið 11
millionar íbúgvar. Aðrir stórir býir er Porto, Faro, Beja og Portalegre.
Portugal hevur bara mark við Spania. Høvuðsmálið er portugisiskt.

Portugal, sum var mæt siglingartjóð og átti hjálond í Afrika, Suðuramerika og
Asia, fekk sjálvræðið aftur í 1640, og hevði tá verið undir Spania í 60 ár. José
kongur í Portugal setti Sebastião de Carvalho (seinni Markisur í Pombal) í høgt
embætisstarv í 1750 og sum forsætisráðharra í 1756. Pombal var helst kendasti
politikarin í Portugal í nýggjari tíð. Hann stýrdi í stívliga 20 ár og nýskapaði
portugisiska búskapin, herin og skúlaverkið, styrkti ídnaðin, skapaði menning í
hjálondunum, skerdi vald aðalsmanna, steðgaði inkvisitiónini og rendi
jesuittarnar av landinum. Men hann stýrdi harðliga og fór ikki fram við mýkindum
ímóti mótstøðumonnum sínum. Tá ið José kongur doyði í 1777, varð Pombal settur
frá.

Fólkaslagið sigst vera einsartað, men eygleiðir tú fólkamongdina í býunum, til
dømis Lisboa, leggur tú skjótt til merkis, at tey suðurevropeisku andlitini fáa
mótspæl av afrikanskum. Hesi stava í høvuðsheitum frá fyrrverandi portugisiskum
hjálondum, m.a. Angola og Mosambik, har tað var frítt at fara ímillum, áðrenn
londini leysrivu seg frá Portugal.

Í 1800-árunum fluttu nógvir portugisar til Brasilia, og eftir seinna
heimsbardaga fluttu nógvir til Fraklands og Týsklands. Samstundis eru nógvir
portugisar fluttir aftur til Portugals frá afrikansku hjálondunum.

Fyrst í 15. øld stovnaðu portugisar sjómansskúla, og ta øldina og næstu hildu
portugisiskir sjófarar um allan heim og løgdu landøki undir Portugal í Asia,
Afrika og Suðuramerika. Frá 1932 til 1986 stýrdi einaræðisharrin Oliveira
Salazar landinum, men eftir hernaðarkvett í 1974 tók herurin seg heilt burtur úr
politikki. Portugal gjørdist limur í ES 1986, men er enn eitt av fátakastu
londunum í Vesturevropa. Ferðavinnan hevur stóran búskaparligan týdning, helst á
Algarvestrondini.

Næstan alt fólkið í Portugal er katolikkar. Portugisar eru ættkærir, og
genturnar búgva ofta heima hjá foreldrunum, til tær verða giftar, tó er nú
vorðið alt vanligari, at gentur nema sær útbúgving og fara út at arbeiða. Queima
das Fitas er stevna, sum verður hildin í mai, tá ið lestrartíðin á lærdu
háskúlunum er av. Seinastu árini eru einir 3 mió portugisar farnir í onnur lond
at arbeiða. Summir fara einsamallir, men senda pening heim.

Portugisar hava traditión fyri at eta bacalhau (klippfisk) í stórum mongdum.
Summi siga, teir hava 365 ymiskar uppskriftir (eina til hvønn dag í árinum),
onnur at uppskriftirnar eru minst 1000 í tali. Klippfiskurin verður keyptur úr
norðurlondum, og eisini føroyingar hava útflutt klippfisk til Portugals. Nú á
døgum framleiða føroyingar tó ikki klippfisk longur, og stórur partur av
portugisiska døgurðamatinum verður innfluttur úr Noregi. Landið framleiðir
millum annað portvín (serliga í Porto) og Vinho Verde (grønt vín), sum er eitt
slag av óbúnum hvítvíni. Grønt sipar ikki til litin, men til, at vínið er ungt.

Leirvøra úr Portugal er gitin fyri vakurleika, helst leirflísar, nevndar
azulejos, sum mest verða nýttar til prýðis. Á gøtumarknaðum og torgum er vanligt
at selja ymist listahandverk, til dømis litfagrar leirvørur, málaðan húsbúna,
glassvørur og postalín. Snøgt silvursmíð og vakurt baldýrað klæði av
portugisisku oynni Madeira verður flutt út um allan heim.

Stórur partur av Portugal er víður háslætti, nevndur Meseta. Har er næstan
eingin skógur. Um summarið er so heitt, at næstan allar áir eru turrar. Um
veturin fellur hitin ofta niður um frostmarkið, og kavaroksódnir eru ikki
óvanligar. Avfallið á háslættanum er so lítið, at bøndurnir mega veita vatn á
dyrkilendi.

1. Lisboa 2. Leiria 3. Santarém 4. Setúbal 5. Beja 6. Faro 7. Évora 8.
Portalegre 9. Castelo Branco 10. Guarda 11. Coimbra 12. Aveiro 13. Viseu 14.
Bragança 15. Vila Real 16. Porto 17. Braga 18. Viana do Castelo

Í Spania og Portugal er heitt miðjarðarhavsveðurlag, og í báðum londum hevur
ferðavinnan stóran búskaparligan týdning. Bæði londini hava stóran fiskiflota og
eru ímillum størstu fiskivinnutjóðir í ES.

Í Portugal verður m.a. framleitt portvín, kork (tundur) og pinjukjarnur til
útflutnings. Harumframt hevur landið eina ríka leður- og skinnframleiðslu, og
taskur, belti og skógvar verða ofta portugisiskt framleidd til heimsmarknaðin.
Danska skógvamerkið ECCO fær nú á døgum stóran part av vøruni framleidda í
Portugal.

Arbeiðshættirnir í landbúnaðinum í Portugal eru enn nógvastaðni sum teir hava
verið í øldir, og í summum bygdum er framvegis vanligt at pløga við oksum. Ein
hin týdningarmesta grøðin er mais, sum Kristoffur Kolumbus hevði við sær úr
Amerika í 15. øld. Nógv verður eisini dyrkað av oljuberum og fikum. Vín, tundur
og tomatir eru týðandi útflutningsvørur, og fiskiskapurin hevur stóran týdning í
býum og bygdum fram við strondini.



https://fo.wikipedia.org/wiki/Kasakstan

Kasakstan ella Kasakhstan er eitt lýðveldi í Asia. Landið var partur av
fyrrverandi Sovjetsamveldinum til desember 1991. Kasakstan er eitt land, ið
liggur mitt í Asia. Har búgva umleið 16,9 milliónir. Harav eru 63 % kasakstanar,
23,7 % russar, 2,9 % uzbekar, 2,1 % ukrainar, 1,4 % uyghurar, 1,3 % tatarar,
1,1 % týskarar, 4,5 % onnur fólkasløg. Millum annað komu fleiri jødar til
Kasakstan undir øðrum heimsbardaga. Landið er níggjundastørsta landið í heiminum
við eini vídd á 2 724 900 km2, hvar 1,7 % er vatn. Størsti býurin eitur Almaty,
har búgva 1,3 miljónir. Almaty varð høvuðsstaður til 1997. Býurin er kendur fyri
sínar flottu bygningar. Høvuðsstaðurin í Kasakstan eitur Astana, hann gjørdist
høvuðsstaður í 1997. Grannatjóðirnar hjá Kasakstan eru: Russland, Kina, Kirgisia
(Kyrgyzstan), Usbekistan og Turkmenistan. Harumframt liggur landið við Kaspiska
Havið. Nógv kenna kanska Kasakstan frá skemtifilminum Borat. Men Landið er ikki
júst sum tað er lýst í filminum. Tad er eitt rættliga reint og ríkt land.



https://fo.wikipedia.org/wiki/Japan

Japan er eitt oyggjaland eystan fyri meginlandið í Ásia. Á japanskum eitur
landið Nihon ella Nippon. Tekinini, ið vera nýtt í navninum Japan á japanskum
merkja sól og rót, og tí verður Japan stundum nevnt sólarrisins land. Japan er
um somu stødd sum Finnland, men hevur 126 mió. íbúgvar. Høvuðsstaður Japans,
Tokyo (japanskt: 東京都), er staddur á størsti oynni, Honshū. Japanska flaggið er
hvítt við einum eyðkendum reyðum sirkli í miðjuni. Tað verður nevnt, at Japan er
landið við tí rísandi sólini og at tað er hetta, flaggið skal ímynda.

Japan er eitt oyggjaland við 6.852 oyggjum, har fýra tær størstu eru Honshū,
Hokkaidō, Kyūshū og Shikoku. Innan fyri oyggjarnar eru stór høv: Okhotskarhavið,
Japanshavið og Eysturkinahavið. Meiri enn tríggir fjórðingar av landinum er
bergligt fjallalendi. Japan liggur í einum jarðfrøðiligum virknum øki og tí er
jarðskjálvti eitt vanligt fyribrigdi. Til dømis, so er størsta fjall í Japan
3.776 m høgt, Fujiyama, eitt sovandi gosfjall. Siðstu ferð tað goysti var í
1707. Harðir jarðskálvtar, tá hús rapa og brýr, vegir og jarnbreytir fara í sor,
kunna eisini koma fyri og í 1995 var ein tílíkur harður jarðskjálvti í
havnabýnum, Kobe; yvir 5.000 fólk lóu eftirá. Fujiyama er óføra vakurt fjall, og
japanesarar meta tað sum teirra heilaga fjall. Túsundtals fólk hava í øldir á
hvørjum ári gingið niðan á fjallið at fáa sær sálarstyrk. Nú hava menn lagt veg
niðaná, so nú streyma ferðafólkini niðan at síggja niður í tað víða gosopið og
at njóta ta frísku luftina og tað vakra útsýnið, sum har eru.

Sum eitt í høvuðsheitum konservativt land hevur Japan deyðadóm. Í september 2008
vórðu tríggir menn avrættaðir í Japan, og hetta merkir, at 13 fólk eru avrættað
í Japan í 2008, og í minsta lagi 102 fangar eru í deyðskliva.

Í 2009 vann vistravendi flokkurin "Democratic Party Of Japan", stytt til DPJ,
(japanskt: 民主党, Minshutō), valið í Japan og fekk tá stjórnarvaldið. Høgravendi
flokkurin "Liberal Democratic Party", stytt til LDP, (japanskt: 自由民主党,
Jiyū-Minshutō), misti stjórnarvaldið eftir at havt tað í 54 ár.

Japanar veiða vanliga fleiri hundrað hval árliga við Antarktis til vísindalig
endamál, men Greenpeace, Sea Shepherd og aðrir felagsskapir hava mótmælt
veiðini, sum tey siga vera óneyðuga. Japan hevur veitt stórhval í Suðuríshavinum
í eini 25 ár; alment hava japanar sagt, at talan var um "veiði við vísindaligum
endamáli", men hesa frágreiðingina góðtók Altjóða Dómstólurin í Haag ikki í
2014. Síðani 1987 hava japanar veitt hval í Suðuríshavinum við vísindaligum
endamáli, men fleiri halda, at tað við vísindini er bara ein umbering fyri at
sleppa at veiða hval við vinnuligum endamáli. Tað er Avstralia, sum hevur stevnt
Japan fyri dómstólin í apríl 2014 við kravi um, at japanska stórhvalaveiðan í
Suðuríshavinum verður dømd ólóglig. Málið snýr seg bara um ta japonsku
stórhvalaveiðina í Suðuríshavinum, har japanar plaga at veiða umleið 1000 hvalir
um árið. Tað merkir, at úrskurðurin hjá dómstólinum hevur onga ávirkan á ta
japonsku hvalaveiðina har norðuri í Kyrrahavinum ella í japonskum sjógvi. Tí
hava myndugleikarnir í Tokyo boðað frá í apríl 2014, at øll loyvini at veiða
hval har suðuri eru tikin aftur. Hinvegin ætla japanar at halda fram at veiða
hval har norðuri í Kyrrahavinum og fram við landi .

Japan er ein av heimsins størstu búskapum og er limur í G7, sum er; sjey teir
størstu búskapirnir í heiminum. Høvuðsstaðurin Tokyo hevur ein av teimum størstu
virðisbrævamarknaðunum í heiminum. Japan er eisini ein tann týdningarmesta
fiskivinnutjóðin í heiminum.

Japan er ikki nakrar stórur marknaður fyri føroyskan útflutning. Nakað verður
útflutt av millum annað frystum laksi, men talan er um smærri nøgdir. Men talan
er um ein stóran marknað í heims­høpi, og verður hann órógv­aður kann tað hava
víð­fevndar avleiðingar, sum eisini kunnu raka før­oyskan fiskaútflutning. M.a.
Noreg flytir stórar nøgd­ir av laksi til Japan, og sleppur tann vøran ikki fram,
skal hon finna aðrar marknaðir.

Elsta trúnarvingakeisaraveldi er í Japan. Upprunaliga úr 6. øld. Flestu japanar
virdu keisaran sum gud, og tí hevði hann stórt vald. Men eftir seinna
heimsbardaga, tá Japan tapti og mátti gevi seg yvir, noyddist keisarin at siga
alt politiskt vald frá sær.

Miðallivialdurin í Japan, har áleið 127 milliónir búgva, er ímillum teir hægstu
í øllum heiminum. Kvinnurnar gerast í miðal 86 ár og menninir 79 ár. Seinastu
seks árini er talið av japanarum, ið eru farnir um tey 100 árini, tvífaldað og
eru teir nú tilsamans 36.000 í talið. ST væntar, at yvir ein millión japanarar
verða yvir 100 ára gamlir í 2050.

Frá fyrst í 17. øld til miðskeiðis í 19. øld hevði Japan lítið samband við
umheimin. Tað gav japanarum høvi til at menna nýggjar listagreinir, sum lýstu
gerandislív, vælferð, átrúnaðir (buddismu og shintoismu) og náttúrufatan teirra.

Í nýggju dukkusjónleikaralistini "bunraku" rørdu dukkurnar seg so nettliga og
væl, at áskoðararnir næstan hildu, at tær vóru livandi. Ímillum aðrar nýggjar
listagreinir var eisini "kabuki"-sjónleikur. Tað vóru sangleikir, leiktir í
litføgrum búnum, sum viðgjørdu/umrøddu núlig evni í samfelagnum ella søguligar
hendingar. Síðla í 17. øld fóru japanar at gera træskurðarprent og at mála
málningar. Summi prent vóru endurgerðir av gomlum listaverkum, onnur vóru
livandi myndir úr gerandislívi. Tey vórðu nevnd "ukiyo-ye". Nøkur
ukiyo-ye-listafólk, sum til t.d. Katsushika Hokusai (1760 - 1849), eru vorðin
heimsgitin.

Japanar vístu hugsan sína um náttúruna og vakurleika hennara á mangan hátt. Ein
háttur var "bonsai"-listin, pottaplanting, har ávís træsløg vórðu gróðursett í
pottar og røkt soleiðis, at tey líktust vanligum trøum. Sum fráleið fingu teir
tey at vaksa bæði innandura og uttandura. Nú á døgum hava mong fólk um allan
heim bonsai-trø.

Kenda prentið hjá Hokusai "Í einum aldudali úti fyri strondini í Kanagawa" úr
røðini "Tríatiseks útsýni at Fujifjalli", er úr 1830-árunum. Tað setur máttloysi
menniskjans upp ímóti náttúrunnar ófatiligu megi og vísir skip og manningar
verða tveitt í kring í øgiligum sjógvi.

Tey, sum hoyra til shintontrúnna, ið er ein av størstu átrúnaðunum í Japan,
halda Fujifjallið (Fujiyama) verða heilagt. Fleiri túsund pílagrímar fara tungu
leiðina upp á fjallið hvørt ár at vitja shintoheilgidómin, sum er á hægst á
fjallinum. Fujiyama verur mett at vera tjóðarmerki landsins og tí hava mangir
japanar mynd ella málning av Fujiyama uppi á bróstinum í húsum sínum.

Japanar fara í kimino (merkir "klæði") høgtíðardagar og aðrar hátíðarligar
løtur. Kimino er síðermd kápa við breiðum belti um miðjuna. Hann er vovin úr
silki, bummull ella ull. Mangir silkikiminoar eru litfagrir og vakurt
baldýraðir.



https://fo.wikipedia.org/wiki/Egyptaland

Egyptaland (arábiskt: Gumhūriyyat Miṣr al-ʿArabiyyah) er eitt stórt land í
Norðurafrika. Landið hevur umleið 84.5 mió. íbúgvar og høvuðsstaðurin kallast
Keiro. Keiro hevur umleið 17,8 mió. íbúgvar. Flestu fólk tala arábiskt og eru
muslimar.

Sagt verður, at Egyptaland er gáva frá Nilá. Og fram við Nilá kom upp ein av
fyrstu stóra mentanum í heminum undir stýri faraoanna fyri meiri enn 5.000 árum
síðan. Pýramidurnar vórðu bygdar til gravstaðir hjá faraonum fyri meiri enn
4.000 árum síðan. Tær eru eitt av teimum sjey undurverkunum í heiminum úr
fornøld, og tað einasta, sum er eftir.

Tá ið Aleksandur Mikli doyði í 323 f.Kr., stýrdi ein herovasti hansara,
makedónarin Ptolemaios, Egyptalandi. Í 305 f.Kr. gjørdist hann kongur og flutti
landsins høvuðsstað til Alexandria við Miðjarðarhav, har býurin gjørdist
miðdepil fyri handilsskapi og vísindum. Frá 285 f.Kr. stýrdi hann saman við syni
sínum, Ptolemaios 2., sum tók við eftir pápa sín í 282 f.Kr. Meðan Ptolemaios 2.
og Ptolemaios 3. ráddu, styrknaði landsins handil upp aftur meiri, men eftirmenn
teirra vóru veikir. Ptolemaiska ríkið fór til grundar, tá ið ein sameindur
egyptiskur og rómverskur herfloti við Markusi Antoniuis á odda mátti lúta fyri
Oktaviani, eftirmanni Cæsars í bardaganum við Actium í 31 f.Kr..

Í 1970 andaðist Nasser forseti, og Anwar Sadat gjørdist nýggjur forseti. Sadat
vendi ryggin til fyrrverandi støðuna hjá Egyptalandi, sum hevði verið í parti
við Sovjetsamveldinum undir Kalda Krígnum, og fór í part við USA. Í 1973 byrjaði
Egyptaland saman við Sýria Yom Kippur-stríðið fyri at fáa Sinai hálvoynna aftur,
sum Ísrael hevði tikið 6 ár áðrenn hetta. Sjálvt um Egyptaland tapti kríggið
vann Sadat ein týdningarmiklan politiskan siður, sum seinni førdi til at Sadat
fekk Sinai aftur til Egyptalands afturímóti at geva Ísrael frið.

Sadat var á einari søguligari vitjan í Ísrael í 1977, sum førdi til 1979
friðarsáttmálan afturfyri at Ísrael tók seg aftur úr Sinai. Tað sum Sadat gjørdi
førdi til stóra mótstøðu í arabiska heiminum, og førdi til at Egyptaland var
koyrt úr Arabisku Liguni, tó vóru tað teir flestu egyptarar ið stuðlaðu Sadat.
Hóast tað, so hendi tað, at Sadat varð myrdur av einum víðgongdum islamisti.
Hosni Mubarak kom til valdið, eftir morðið av Sadat.

25. januar 2011 byrjaðu víðfevnandi mótmæli móti stjórnini hjá Mubarak. Hin 11.
februar 2011 legði Mubarak frá sær og flýddi úr Kairo. Hartrópandi hátíðarhald
fór fram á Tahrir Torginum, tá hesi tíðindini frættist. Egyptiski herurin tók
síðan valdið fyri at stjórna landinum. Mohamed Hussein Tantawi, formaður fyri
Hægsta hernaðarráðnum, gjørdist de facto fyribils tjóðarleiðari.Hin 13. februar
2011, upploysti herurin stjórnina og setti grundlógina úr gildi.

Ein egyptisk fólkaatkvøða um grundlógina varð hildin hin 19. mars 2011. 28.
november 2011 var stjórnarval hildið í Egyptalandi fyri fyrstu ferð síðan
fyrrverandi stýrið sat við valdið. Vallutøkan var høg, og tað vóru ikki
stórvegis av fráboðanum um størri óreglusemi ella harskap. Mohamed Morsi varð
valdur til forseta hin 24. juni 2012. Hin 2. august 2012 kunngjørdi
forsætismálaráðharrin, Hisham Qandil hansara kabinett við 35 limum, harav 28
vóru nývaldir, harímillum vóru fýra frá Muslimska Brøðraskapinum.

Á einum stuttum fundi 24. februar 2014 varð kunngjørt, at stjórnin í Egyptalandi
leggur frá sær. Og so er greitt hjá herovastanum, Abdel Fattah al-Sisi, at bjóða
seg fram sum forsetavalevni. Tað var Hazem el-Beblawi, forsætisráðharri, sum
boðaði frá tíðindunum um, at stjórnin leggur frá sær. Netávísin, Al Ahram,
skrivar, at avgerðin varð tikin á einum 15 minuttir longum fundi. Herovastin í
Egyptalandi, Abdel Fattah al-Sisi, sum flestu halda verður næsti forseti
landsins, var innanríkisráðharri í stjórnini .

Ansar Beit al-Maqdis hóttir við hernaðarligum atsóknum, um útlendsk ferðafólk
ikki fara úr Egyptalandi í seinasta lagi hósdagin 20. februar 2014. Stjórnin í
Egyptalandi tekur hóttanirnar í stórum álvara. Hazem Beblawi, forsætisráðharri,
viðgongur, at Al-Qaeda-ávirkaðu islamistarnir eru vorðnir ein stór hóttan í 2014
- serliga á Sinaihálvoynni. Síðan fyrrverandi forsetin, Hosni Mubarak, noyddist
frá valdinum í 2011, hevur lógloysi eyðkent støðuna á Sinaihálvoynni.
Islamistiski Ansar Beit al-Maqdis hevur m.a. tikið ábyrgdini av eini bussatsókn,
sum í februar 2014 kostaðu trimum koreanskum ferðafólkum og bussføraranum lívið
. Støðan hjá teimum kristnu í Egyptalandi versnar eisini; nógvar søgur eru um
muslimar, sum leypa á kristin í Egyptalandi. Framum aðrar bólkar í Egyptalandi,
hava teir kristnu koptarnir fingið skyldina fyri, at Mohamed Mursi fall sum
forseti í Egyptalandi í 2013 . Tað stendur í eini frágreiðing frá Amnesty
International, sum varð almannakunngjørd í 2014 . Frágreiðingin greiðir frá
sekteriskum álopum og vísir, hvussu trygdarlið hava latið vera við at forða álop
á kristnar kirkjur, skúlar og tænastubygningar. Í henni stendur, at meira enn
200 ognir hjá kristnum vóru álopnar, og 43 kirkjur eru illa farnar síðan juli
2013, tá ið Morsi varð koyrdur frá.

Eitt dømi er Kasr El Dobara, ið er størsta evangeliska kirkja í Egyptalandi og
liggur í Keiro. Sum granni hjá amerikonsku sendistovuni, fáa tey av og á
táragass tveitt inn til sín, sum partur av dagligu bardøgunum millum islamisk
mótmælisfólk og løgregluna. 38 kirkjur eru brendar í grund og 23 lutvíst
oyðilagdar. Nógv heim, skúlar og handlar hjá teimum kristnu eru eisini oyðiløgd.
Sostatt eru fleiri enn 60 kirkjur álopnar av víttgangandi islamistum. Men
harðskapurin er víðkaður til eisini at fevna um kristnar skúlar, handlar og
bústaðir hjá teimum kristnu . Amnesty International heldur, at um vilji var til
staðar, kundi herleiðslan haft steðga álopunum og harðskapinum móti teimum
kristnu. Muslimska Brøðralagið í Egyptalandi hevur lopið á kristnan skúla og
kleystur í Egyptalandi í 2013; í hvørgum førinum verjur løgregla ella trygdarlið
tey kristnu. Leygarnáttina 17. august 2013 vórðu St. Markus og El Tawfik
skúlarnir í Minya álopnir av militantum, sum illgruni er um eru partur av
Muslimska Brøðralagnum. Tey lupu á vaktirnar og slóu og bundu teir. Ein lærari á
St. Markus skúlanum sigur, at teir tóku alt úr skúlanum og oyðiløgdu síðan
bygningin.

Talið av kristnum er minkað nógv; frá at hava verið 13 milliónir kristin í 2000,
verður í 2014 mett, at 4 milliónir ella færri kristin eru eftir . Koptisk
kristin í túsundatali flýggja úr Egyptalandi til USA og onnur støð, heldur enn
at møta mismuni í sínum heimlandi. Elligamla kristna samfelagið í Egyptalandi,
koptar, er størsti minnilutin í Egyptalandi. Tey eru útvið 10 prosent av samlaða
fólkatalinum á umleið 85 milliónir íbúgvar. Men síðan einaræðisharrin Hosni
Mubarak varð rikin úr landinum í 2011-2014 hava støðugur samanbrestir verið
millum kristin og muslimar í landinum. Stjórnin hevur eisini avmarkað
útbreiðsluna av kristni trúgv. Bara forsetin hevur rætt til at geva byggiloyvi
til kirkjur í Egyptalandi. Fyrsta árið í sessinum hevur Morsi bara loyvt at
byggja eina kirkju .

Alt virksemið hjá Hamas er bannað í Egyptalandi; ein egyptiskur rættur hevur 4.
mars 2014 bannað øllum virksemi hjá Hamas í Egyptalandi . Avgerðin skal byggja á
royndina at fáa frið í lag í Egyptalandi, og at fáa Hamas burtur úr Gazageiranum
. Hamas er sprottið úr Muslimska Brøðralagnum, sum egyptiska stjórnin skýrir ein
yvirgangsfelagsskap. Myndugleikarnir í Egyptalandi síggja Hamas sum ein stóran
vanda fyri trygdina í landinum, og stjórnin ákærir Hamas fyri at stuðla
Al-Qaeda-ávirkaðum yvirgangsbólkum á Sinai-hálvoynni. Myndugleikarnir hava longu
syrgt fyri at stongja skrivstovuna hjá Hamas í Kairo . Hamas fordømir avgerðina
og sigur hana fara at ganga út stríðið fyri einum palestinskum státi .

Um 99 % av fólkinum í Egyptalandi býr í Nildali og á Niloyrunum. Áin er lívæðrin
í landinum og veitir landbúnaðinum, ídnaðinum og bústøðunum vatn. Tá ið
Aswanbyrgingin varð bygd um Nilá, varð ovurstórt lendi sett undir vatn. Enn er
tað størsta byrgda vatn í heiminum og verður kallað Nasservatn eftir forsetanum
tá, Gamal Abdel Nasser. Flestu fólk tala arábiskt og eru muslimar. Egyptisk
mannfólk ganga ofta í tílíkum bummullartunikum ella jelabas. Plaggið er lætt og
svalligt. Miðallívsævin í landinum er 71 ár. 28,6 % av fólkinum eru ikki
lesifør.

Ein stórur partur av íbúgvunum í Egyptalandi eru sunnimuslimar. Umleið 10
prosent av teimum 80 milliónum íbúgvunum eru kristin. Koptiski kristindómurin
hoyrir til tey allar fyrstu kristnu trúgvandi, og teirra kirkja varð sett á
stovn samsvarandi Markus evangelisti í Egyptalandi umleið ár 42 e.Kr. Koptiska
kirkjan, sum nú er meira enn 1900 ára gomul, hoyrir til orientalsku ortodoksu
kirkjurnar, og koptiska høvuðssætið í Alexandria hevur verið har síðan
kirkjumøtið í Kalkedon í 451. Kirkjuleiðarin verður róptur "Pávin av Alexandira
og Patriarkur av Heilaga stólinum hjá St. Markus".

Grundarlagið undir búskapinum er landbúnaður, olja, ferðavinna, inntøkurnar frá
skipum (ið sigla ígjøgnum Suezveitina) og peningur frá egyptum, sum arbeiða
uttanlands.

Í Egyptalandi eru mong fornminni. Hvørt ár koma fleiri mió. ferðafólk til
Egyptalands at síggja á pýramidurnar og onnur fornminni, ella at sigla á Nilá.

Mangir egyptiskir bøndur, felahin, dyrka jørðina, so sum siður hevur verið
leingi; teir dyrka bummull, hveiti, rís, sukur, frukt ella grønmeti. Egyptaland
er tað land í heiminum, sum dyrkar mest av dadlum. Ein onnur týdningarmikil
grøði er berseem, eitt smæruslag, ið verður nýtt til dýrafóður. Egyptar dyrka
eisini nógva bummull. Mong fólk arbeiða í klædnaídnaðinum, tey spinna, veva og
lita bumullarklæði.

Meginpartur av landinum er turr sandoyðimørk, og bara fram við ánni er
fruktagóður geiri. Har áin rennur í havið, eru stórar fruktagóðar oyrar. Næstan
alt fólkið býr í Nildali og á Niláaroyrunum.



https://fo.wikipedia.org/wiki/Belgia

Belgia (franskt: Belgique, niðurlendskt: België, týskt: Belgien) er eitt land í
Evropa. Høvuðsstaður er Brussel, og landið hevur umleið 11 milliónir íbúgvar.
Mót norðri hevur Belgia mark við Niðurlond, í eystri við Týskland og Luksemburg,
í surðri við Frakland og móti vestri er Norðsjógvurin, strandarlinjan er bert 65
km. Trý mál verða talað í Belgia. Sunnanfyri, við franska markið, talar fólkið
franskt. Norðanfyri Brússel er málið flamskt, ið er nær skylt við niðurlendskt.
Eystast í landinum er almenna málið týskt. Í Brússel talar mesta fólkið franskt,
men mong tala eisini flamskt. Belgia var fyrst undir sponskum og so undir
eysturríkskum ræði. Í 1815 varð landið sameint við Niðurlond. Í 1830 gjørdu
belgiamenn uppreistur og tóku loysing, og Belgia gjørdist sjálvstøðugt
kongsdømi.

Belgia gjørdist sjálvstøðugt land í 1830, tá tað loysti frá Niðurlondum.
Landamørkini, ið nú eru, vórðu sett í 1919.

Belgia var við til at seta ES á stovn, og høvuðssæti hjá ES er í Brussel. NATO
hevur eisini sítt høvuðssæti í Belgia.

Longu í 16. øld tók stórur klædnaídnaður seg upp uttan um býir sum til dømis
Brúgge, ið er kendur fyri síni knipplingamynstur. Í mong ár hevur tungídnaður,
serliga kolavinna og stálídnaður, verið týdningarmikil vinnuvegur, men hann er
nú um at hvørva. Í staðin er komin annar ídnaður, til dømis evnafrøðiídnaður og
ravmagnsídnaður. Tænastuvinnan, t.d. bankavirksemi og fyrisiting, er so nógv
vaksin, at har starvast tveir triðingar av belgisku verkafjøldini.



https://fo.wikipedia.org/wiki/St%C3%B8ddfr%C3%B8%C3%B0i

Støddfrøði er læran um mynstur í mongd, bygnaði, broytingum og rúmi. Við øðrum
orðum, støddfrøði er skilbundin frøðigrein um støddir og viðurskifti teirra
millum. Harav av navnið, støddfrøði. Elsti farvegurin eftir støddfrøði er
ógvuliga gamal. Bæði í Egyptalandi og Bábylon fingust fólk við støddfrøðilig
fyribrigdi eini 2000 ár f.Kr. Tað vóru tó grikkar sum mentu støddfrøðina til
rættulig vísindi ár 300 til 250 f.Kr. Seinni, eftir hóttafallið í griksku
mentanini, mentist støddfrøðin í India um ár 400, og kom við arábum aftur til
Evropa um ár 1200. Seinni aftur fekk hon innvist á lærdum háskúlum, og í bæði
16. og 17. øld hendu stór framstig. Støddfrøðin fær tá tað skap, sum vit kenna
aftur í dag.

Í støddfrøðini verða ofta langar og rúgvumiklar, skilvísar útgreiningar gjørdar,
sum lítið tykjast hava við veruleikan at gera. Hetta júst tí, at støddfrøðin er
skilbundin. Tað merkir, at hon byggir ikki á eygleiðingar, men á skilvísar
útgreiningar eftir ásettum reglum. Støddfrøði var upprunaliga læran um tær
reglur, sum galda fyri tøl og skap av ymsum slag. Millum onnur vísindi hevur hon
ta løgnu serstøðu, at hon ikki nýtist at verða grundað á nakað ítøkiligt, t.e.
tað, sum sansirnir siga okkum. Harafturímóti verður altíð sett krav, at ongar
mótsøgnir skulu vera í støddfrøðiliga lærubygninginum. Eingin ivast í, hvat ið
jarðfrøðingar, alisfrøðingar, lívfrøðingar, evnafrøðingar og aðrir frøðingar
gera. Teir kunnu allir eftirkanna síni ástøðiligu úrslit í náttúrufyribrigdum
ella við royndum. Tað ber ikki altíð til hjá støddfrøðinginum. Hetta merkir tó
ikki, at støddfrøðilig úrslit ikki kunnu verða nýtt til at viðgera ítøkilig
fyribrigdi, tvørturímóti, men tað merkir, at tey skulu nýtast við varsemi,
eisini tá ið støddfrøðiliga fyrimyndin er grundað á tað, sum veruligt er. Partar
av støddfrøðini eru siðsøga, aðrar partar kunnu vit best lýsa sum amboð. Og
amboð er støddfrøðin av sonnum. Tað eru næstan ikki tey vísindi, sum ikki
dagliga nýta støddfrøði sum amboð. T.d. verður hon lýst sum málið í alisfrøðini.
Á tann hátt hevur støddfrøðin neyvt samband við tøkniliga støðið í samfelagnum,
og tí við fíggjarviðurskifti og lívskor hjá tí einstaka. Heiðurin fyri t.d.
teldurnar eiga serliga støddfrøðin og alisfrøðin. Støddfrøðiligi parturin eru
tær skipanir, sum teldurnar virka eftir.

At læra støddfrøði kann á mangan hátt berast saman við spæl, til dømis at telva.
Skalt tú telva, eru nakrar grundreglur, tú mást duga fyrst. Tú mást vita, hvussu
borðið er skipað, hvussu talvfólkið sær út, hvussu tað flytur o.s.fr. Á hesum
støði er ikki so nógv at skilja. So byrjar telvingin, og teir nógvu
møguleikarnir koma til sjóndar. Nú krevst, at tú hevur hugflog, at tú dugir at
síggja og kanna teir ymsu møguleikarnar, og hevur tú gloymt onkra grundreglu,
til dømis hvussu riddarin flytur, ber einki til. Fyrst mugu vit læra nakrar
grundreglur, t.e. slíkt sum tey, sum undan gingu, hava hildið verið skilagott at
gjørt viðtøkur fyri. Á tí støðinum er ikki júst so nógv at skilja. Tá ið vit so
seinni fara at seta saman hesar lutir, veksur støddfrøðiligi lærubygningurin
fram. Tá krevst hugflog eins og í telvingini, og ikki ber til at ivast í
grundarlagnum. Kann henda, at tú tá kanst nýta støddfrøðina til at kanna
eitthvørt fyribrigdi, sum eingin áður hevur kannað, og skuldi staðið í botni, er
ikki at falla í fátt, men heldur bíta á kampi, so mikið størri verður frøin, tá
ið komið er á mál.



https://fo.wikipedia.org/wiki/Sovjetsamveldi%C3%B0

Sovjetsamveldið var størsta ríki í heiminum. Sovjetsamveldið varð stovnað í
1922. Sovjet merkir ráð. Hetta hugtak kom fram í russisku kollveltingi í 1905,
sum zarurin bardi niður. Men hóast hetta hevði henda kollvelting við sær ávísar
demokratiskar ábøtur. Í februar 1917 var tað aftur kollvelting og zarurin bleiv
koyrdur frá og Kerenski kom til. Í oktober 1917 var aftur kollvelting, sum
bolsjvikkaflokkurin stóð á odda fyri og her kemur hugtaki um sovjettir aftur
fram. Eitt av slagorðunum hjá Vladimir Lenin og bolsjevikkinum upp til
kollveltingina var "Alt vald til sovjettirnar", sum vóru upprættaðar nakað
áðrenn kollveltingina. Kereniski blev settur frá og Lenin bleiv leiðari.

Í 1918 blívur Russland álopi av herðum uttanífrá, sum stuðla teimum "hvítu" og
eitt blóðugt borgarakríggj brýtur út. Tað eydnast teimum "reyðu"(bolsevikkinum)
at vinna borgarakríggji.Lenin doyr í 1924 og eftir maktkamp millum serliga
Trotskij og Josef Stalin, vinnur Stalin maktkampin og setur í 1928 tann fyrsta
fimmársplanin í verk, sum millum annað hevur eina blóðuga
tvingisilskollektivisering av landbúnaðinum við sær.[tørvar keldu] Russland var
eitt tilaftursútsilgt land hvat ídnaði viðvíkti og tað eydnaðist Josef Stalin á
harðligan hátt at seta ferð á útviklingin av ídnaðinum í Sovjettsamveldinum.

Í tíðarskeiðnum við Stalin á odda vóru eisni tær kendu moskvaprosessirnar settar
í verk, har fólk blivu ákærd og deyðadømd fyri gerðir sum tey øllum at døma ikki
høvdu framt.[tørvar keldu] Amerikanski heimspekingurin John Dewey stóð á odda
fyri eini kommisión sum kannaði ákærirnar móti Trotskij og kom til ta niðurstøðu
at Trotskij ikki var sekur. Moskvaprossirnar eru viðgjørdar í teimum føgru
bókmentinum m.a. við skaldsøguni hjá Arthur Koestler "Darkness at noon" (á
donskum útgivin undir heitnum "Mørke midt på dagen")

Undir Kalda Krígnum (1945 – 1991) kappaðust risaveldini Sambandsríki Amerika og
Sovjettsamveldið um, hvørt var ført fyri at senda fyrsta menniskjað á mánan.
Rúmdarkappingin byrjaði, tá Kennedy (29. mai 1917 – 22. november 1963) forseti
segði, at áðrenn 1970 skuldi USA hava eitt fólk á mánanum. Øll vita, hvør vann
ta kappingina, men fá eru tey, sum vita, at tað eydnaðist russum at senda tveir
smáar robottar til mánan, sum kundu stýrast frá jørðini. Og ikki fyrrenn í 1986
frætti heimurin annars um hetta bragdið, tí tá varð ein nýggjari robottur sendur
inn í kjarnorkuverkið í Tjernobyl at rudda.

Í 1991 fór Sovjettsamveldið sundur í 15 sjálvstøðug lýðveldi, hvørt við sínari
stjórn. Sjey av hesum lýðveldum eru í Evropa, hini átta í Ásia. Nú lýðveldini
ikki longur eru partur í einum ovurstórum, miðstýrdum búskapi, mega tey laga seg
til viðurskifti og treytir á heimsmarknaðinum, og tað hevur ikki verið so lætt.
Fall Sovjetsamveldisins hevði eisini við sær, at londini í Eysturevropa sluppu
undan sovjetskum eftirliti.

Mangastaðni í gamla Sovjetsamveldinum stríðast fólkasløg hvørt ímóti øðrum. Í
summum londum í russiska samveldinum eru mangir russar, onkustaðni eru teir um
40 % av fólkinum. Annað dømi er Kekenia, har triðja hvørt fólk er russi. Síðan
Sovjetsamveldið fall, hava kekenar stríðst fyri tjóðskaparligum frælsi, men
Russland, ið er samveldisríki, er hart ímóti hesum. Teir kvíða fyri, at fer ein
landspartur burturúr, verður alt tað russiska samveldið syndrað.



https://fo.wikipedia.org/wiki/S%C3%B8rv%C3%A1gur

Sørvágur er ein bygd í Vágum, hon er inni á botni á Sørvágsfirði. Bygdin er í
seinnu tíðini vaksin skjótt, og er nú millum tær størstu í oyggjunum. Har er
bæði veðurgott og kyrt, og tað má sigast at vera heldur góð skipahavn.
Fiskipláss er tað av teimum bestu. Niðan fyri húsini er ein avbæra stórur
sandur.

Á sunnara síðu á Sørvágsfirði er Selvík, har var fyrst í hesari øld
hvalaveiðistøð.

Í tveimum av bygdunum í Vágum hava útgrevstrar víst, at bygdirnar helst stava
heilt afturi frá landnáminum. Bæði í Sandavági og í Sørvági eru toftir funnar av
so gamlari búseting, at búsetingin verður hildin at vera minst 1000 ára gomul.

Í fimmtiárunum, tá grivið varð út fyri nýggjum skúla í Sørvági, komu menn fram á
hesa gomlu búseting. Dygst undir, har gamla fimleikahøllin varð bygd, vórðu
leivdirnar av búseting funnar. Fornfrøðingar komu vestur og gróvu økið út og
máldu, teknaðu og kortløgdu garðin. Fyri fleiri árum síðan varð forn búseting
aftur funnin í kirkjugarðinum í Sørvági. Henda búseting er ikki kannað enn og tí
verður heldur ikki grivið í hesum partinum av kirkjugarðinum. Henda búseting er
við Hanusará eins og tann fyrra. Vit kunnu sostatt staðfesta, at fyrsta búseting
í Sørvági hevur verið uttanfyri Kirkjuá, niðan við Hanusará. Seinni, helst
einaferð millum 1200 og 1400, er so tað hent, at bygdin er flutt millum Kirkjuá
og Stórá at vera. Í 1600-talinum vita vit rættuliga vist, at eingin búseting var
uttanfyri Kirkjuá, so tá er bygdin flutt.

Tá fyrstu kendu skrivligu keldurnar taka við í 1584, nevniliga jarðarbøkurnar,
eru bert tríggir garðar í bygdini. Bøndurnir, ið eru nevndir við navni eru:
Philipus Gregersen, Niels Andersen og Thommes Nielsen. Hesir báðir seinastu eru
hildnir at vera feðgar. Ein uppsitari er til hvønn hagan í bygdini, Suðrtriðing,
Norðurtriðing og Úttriðing. Hesi haganøvn eru sera gomul og síggja vit tey
stundum í tingbókunum frá fyrst í 1600 árunum og fram. Og tey eru helst eldri
enn tað. Tað sýnist sum at bygdin er vaksin rættuliga nógv seinast í
1500-talinum, tí fyrst í 1600-talinum eru tey trý festini býtt sundur í átta
festi. Sama uppbýtið av jørðini er líka fyrst í 1800-talinum, men hagarnir eru
framvegis tríggir í tali.

Aðalsættin Benkenstock í Noregi átti, helst frá byrjan í 1400-talinum og til
1660-árini, alla jørðina í Sørvági, allar 48 merkurnar. Um 1665 seldu tey sína
jørð í Sørvági til ein dana, nevndur Severin Fohrman, hesin varð av føroyingum
róptur Servin. Servin byrjaði longu í 1667 at selja jørðina aftur til
føroyingar. Eftir hetta er meginparturin av jørðini í Sørvági ognarjørð. At ein
eigari var til jørðina, og at hann ikki var føroyingur ger helst, at nærum
eingin kongsjørð er í bygdini. Tann eina hálvmørkin, ið er kongs í Sørvági vita
vit stavar frá 1729, tá ein maður nevndur Sunnivu Jógvan rýmdi av landinum uttan
loyvi. Hansara jørð fór tá undir kong.

Við jarðarbókini sum keldu kunnu vit ætlað, at fólkatalið í Sørvági í
1600-talinum ikki hevur verið stórt meira enn eini fimti fólk. Og tað er vaksi
seint, tí í fyrstu veruligu fólkateljingini, ið er til skjals frá 1801, búgva í
Sørvági bert 86 fólk, gott fimti ár seinni í 1855 búgva 163 fólk í Sørvági.
Stóra boomið í fólkatalinum í Sørvági kemur eftir 1856 við fríhandlinum og nógv
økta útróðrinum, ið harav stóðst. So fyri Sørvág hevði henda lóg sera stóra
ávirkan, má sigast. Í dag búgva út við 1000 fólk í Sørvági og lítla bygdin, ið
stóð millum áirnar báðar Kirkjuá og Stórá fyri gott hundrað árum síðan er langt
síðan farin upp um allar áarbakkar, og breiðir seg nú langt suður um og vestur
um gamla bøin og út í tað, sum fyri bert fáum árum síðan var hagi.

Um ár 1900 vóru átta reiðarar og fiskakeyparar í Sørvági, ið høvdu hvør sína
brúgv úti á Bakka og egnar og aðrar bátar, ið avreiddu til teirra. Einstaklingar
og menn við stórum familjum fluttu til bygdina í hópatali at lívbjarga sær sum
útróðrarmenn. Úti á Stongum vóru 6 fiskastykki, úti í Geilini 1 og úti á Bakka
4.

Fyrsta flakavirki í Føroyum sá dagsins ljós í Sørvági í 1953, og var tað tann
framfýsni Dánjal Niclasen, stjóri í pf. N. Niclasen, sum læt hetta gera. Fyrstu
árini varð skorið við hond, men í 1962 fekk flakavirkið í Sørvági ta fyrstu
flakamaskinuna í landinum. Í 1993 var givið við flakavinnuni í Sørvági – seinni
er virkið bygt um til at virka alilaks. Saltfiskavirkið, ið upprunaliga hoyrdi
til flakavirkið, hevur mesta partin av tíðini framleitt saltfisk undir skiftandi
eigarum.

Kirkjan í Sørvági er bygd í 1886, men kirkjur vóru undan henni, tann fyrsta
stavar helst frá siðaskiftinum um 1583. Áðrenn siðaskifti sigst at eingin kirkja
var men eitt bønhús og passar hetta helst, tá hugsa verður um lága fólkatalið,
ið var tá. Bønhúsið stóð har koyrivegur nú er niðan gjøgnum bygdina, áleið har
Útistova stóð, og niðanfyri bønhúsið var gravstað. Í 1920-unum, tá ein renna
varð grivin oman gjøgnum bygdina, varð komi fram á henda gravstað.

Frá u.l. 1832 var skúli hildin í Sørvági, men fyrstu mongu árini mátti skúlin
halda til í leigaðum hølum. Frá 1854 til 1880 var eingin skúlagongd men bert
heimaundirvísing. Í 1880 verður aftur lærari settur og helt hann skúla í
leigaðari stovu í húsunum "hjá Stoffa" rópt. Fyrsti skúlin í Sørvági varð bygdur
í 1887. Í 1957 var eldri parturin av núverandi skúla bygdur, gamla
fimleikahøllin er frá 1959 og sunnasti parturin av eldra skúlanum varð bygdur í
1961. Nýggi parturin av skúlanum, tann niðari, og nýggja fimleikahøllin, vórðu
bygd í 1989. Gamli svimjihylur við Bonursahyl varð bygdur summarið 1930 til
svimjiundirvísing. Innandura svimjihylurin varð bygdur í 1974, beint við skúlan
og varð tann gamli tá niðurlagdur.



https://fo.wikipedia.org/wiki/Finnland

Finnland (finskt: Suomi) er lýðveldi í Norðurevropa. Finnland hevur mark við
Noreg í norðri, Svøríki og botnisku víkina í vestri, Eystrasalt í ein útsynning
Finnlandsfjørðin í suðri og Russland í eystri. Finnland er norðasti sjálvstøðuga
land í heiminum eftir Ísland.

Í øldir var Finnland undir svenskum yvirvaldi (Hertugadømið Finnland), til tað
kom undir Russland í 1809. Finnland gjørdist sjálvstøðugt land í 1917.

Ríkisdagurin í Finnlandi samtykti 28. nov. 2014 við teprum meiriluta eitt
uppskot um at loyva hjúnaband millum persónar av sama kyni. Uppskotið um
sokallað kynsneutralt hjúnaband varð samtykt við 105 atkvøðum fyri og 92 ímóti.
Síðan 2002 hevur skrásett parlag verið ein møguleiki í Finnlandi, men í 2014
fóru lógarsmiðirnir eitt fet víari. Finnland hevur verið einasta av teimum fimm
stóru Norðurlondunum, har samkynd ikki kundu ganga saman í hjúnalag.
Lógaruppskotið í 2014 var eitt úrslit av einum sokallaðum borgaratiltaki fyri
javnbjóðis hjúnabandslóggávu. Upp móti 170.000 undirskriftir vórðu savnaðar og
latnar ríkisdagsformanninum í 2013. Sambært finskari lóg skal ríkisdagurin
viðgera ein spurning, ið savnar minst 50.000 undirskriftir. Í juni mánaða í 2014
varð uppskotið havnað í eini tingnevnd, men uppskotið varð kortini lyft víðari
inn í ríkisdagssalin, sum tók avgerð sína í spurninginum 28. nov. 2014.

Finska mentanin er ólík mentanini í hinum Norðurlondum, og finskt er ikki skylt
við norrønu málini. Finnar lýsa mentan teirra við trimum orðum "sauna, sisu og
náttura" Orsaka av stødd Finnlands er Finska mentanin, landafrøðiliga deild upp.
Ì Finnlandi er ein sera sterk smáttu mentan. Finnar fara út í smáttur sínar,
hvørjaferð tíðin loyvir tí. Hesar smáttur, eru sum oftast staddar við sjógvin
ella við eitt av mongu vøtnunum í Finnlandi

Til dømis kunnu nevnast bólkar sum HIM, Nightwish, Children of Bodom og
Stratovarious

Innan rokk tónleik eru The Rasmus, celloleikandi bólkurin Apocalyptia og 70'ára
bólkurin Hurriganes helst tey kendastu nøvnini.

Fyrsti finski bólkurin sum fekk altjóða viðurkenning var rokkbólkurin Hanoi
rocks

Finnar luttaka í Evropeisku sangkappingini Eurovision. Tað hevur ikki gingið
teimum væl. Fyri uttan í ár 2006 Tá ið Tungmálmsbólkurin Lordi

Mesta fólkið livir av jarðarbrúki og skógbrúki. Tað er so í Finnlandi, at til
hvønn garð liggur eitt strekki av skógi, og hetta gevur ofta líka nógv av sær
sum tað, maðurin fær burtur úr jørðini. Um summarið verða neytini rikin á
skógin. Kornsløgini, teir dyrka í Finnlandi, eru mest bygg og havri, men teir
velta ikki sørt av hveiti. Inni í landinum kann tað ofta henda, at hann legst
við náttarfrosti, tá ið akrarnir eru farnir at næla, og so er alt strevið
burturspilt. Kornið stadnar ikki allastaðni á bønum, so teir mugu turka tað
inni. Eplum og rótum verður nógv velt av. Røturnar verða brúktar til neytini.
Neytatalið í Finnlandi er heilt stórt, og teir kirna væl av smøri. Skógbrúkið
hevur ovurhonds nógv at týða fyri finnlendingar; um tveir triðingar av landinum
er skógvaksið, og væl ber til at floyta viðin eftir áunum, sum renna millum tey
ymsu vøtnini; kortini kann tað henda, at stórir fossar eru á vegnum, og tá ber
ikki til, men so hava teir grivið gryvjur millum vøtnini. Hægsti fossurin í
Finnlandi eitur Imatra: har er bygt stórt elverk. Tað eru ikki bara stórvið og
borðvið, teir flyta út úr Finnlandi. Nøgd av viði, helst av tí, sum lítið virði
er í, verður gjørt til pappír, og Finnland flytur pappír út í stórum;
krosslineri flyta teir eisini nógv út av; finskir svávulpinnar eru væl kendir. Í
nýggjari tíð verður nógvur viður nýttur í klædnagerð (kunstsilki, eisini kallað
rayon). Kol ella olja finst ikki í landinum, men fossamegín trýtur ikki, so teir
brúka elkraft til drívmegi á ídnaðarvirkjunum. Eitt sindur av jarni er í
landinum, men ikki nóg mikið til egið brúk; harafturímóti er væl til av kopari.



https://fo.wikipedia.org/wiki/Minnesota

Staturin Minnesota (enskt: State of Minnesota) er ein lutstatur í Sameindu
Statunum við umleið 5,4 mió. íbúgvum. Í norðri hevur Minnesota mark við Kanada
(landslutur Manitoba og Ontario), í eystri við Wisconsin, í suðri við Iowa, og í
vestri við North Dakota og South Dakota. Í landnyrðingi liggur Superiorvatn.
Eyknevni er Norðstjørnastaturin (enskt: The North Star State).

Høvuðsstaðurin er Saint Paul og størsti býurin er Minneapolis. Í Saint Paul og
Minneapolis eru nakrar av teimum størstu myllunum í heiminum.

Minnesota er heldur lágt land við nógvum vøtnum, 10.000 sigast tey at vera í
tali. Hægsta fjallið Eagle Mountain við kanadiska markið er 701 m. høgt. Stórir
partar av Minnesota eru skógvaksnir - uml. 32 %, og har eru mong vøtn. Um 8,5 %
av Minnesota eru vøtn, og tilsamans eru tey um 10.000, og tí verður Minnesota
javnan nevnt "landið við teimum 10.000 vøtnunum.” Fram við vøtnunum vaksa næstan
allastaðni skógir, og ofta skera skógvaksin nes seg út í vøtnini. Nógvir hólmar
eru eisini úti í vøtnunum, og summir kunna vera rættiliga stórir. Størsta vatnið
er Red Lake. Áirnar eru ikki av teimum heilt stóru, og ofta eru fossar og sker í
teimum. Nógvur fiskur er í vøtnunum í Minnesota. Veðurlagið er
meginlandsveðurlag; vetrarnir eru kaldir, og óførur kavi legst niður. Ikki fyrr
enn í mai tiðnar síðsti ísurin av vøtnunum, men tá kemur summarið fyri álvara,
og blómur og gras renna upp. Høvuðsstaðurin eitur Saint Paul, men hetta er ikki
tann størsti býurin. Størsti býurin eitur Minneapolis. Superiorvatn í Great
Lakes liggur við Norðurminnesota og er størsta vatn í USA.



https://fo.wikipedia.org/wiki/Gibraltar

Gibraltar er bretskt hjáland á suðurendanum í Spania. Høvuðsstaður er Gibraltar
(býur), londinum hevur umleið 29 400 íbúgvar og høvuðsmálið er enskt. Gibraltar
er ein kálkklettur, sum bretar hava gjørt til skansa at verja innsiglingina til
Miðjarðarhavið við í ófriðartíðum. Gibraltar hevur verið bretskt síðani 1713,
men spaniumenn vilja hava økið aftur. At spanska kongshúsið eisini er misnøgt
sást, tá Elisabeth drotning hátíðarhelt síni 60 ára trúnuni í 2012, tí tá var
tað spanska kongshúsið tað einasta, sum ikki hevði sent umboð til London .
Umleið 29 000 fólk búgva í Gibraltar, og á fólkaatkvøðu í 1967 og aftur í 2002
søgdu tey flestu, at tey vilja halda fram undir bretskum stýri. Í mong ár var
markið stongt, men í 1985 varð tað latið uppaftur.

Lítla bretska hjálandið Gibraltar er bert 6,5 km2 í vídd, og um 30 000 fólk
búgva har. Flogvøllurin liggur út í sjógvin báðumegin og tvørturum hálvoynna inn
móti Spania. Bilarnir koyra tvørtur um flogvøllurin til og frá Gibraltar.

Bretar tóku Gibraltar í 1704 at vissa sær, at teir kundu fáa siglt inn í
Miðjarðarhav. Tá Stóra Bretland var heimsveldi, og Evropa var heimsins harðasti
stríðsvøllur, ráddi um at hava Gibraltar sum skansa og herflotastøð við
innsiglingina til Miðjarðarhavið. Undir Øðrum heimsbardaga var Gibraltar
lívsneyðug fyri teir sameindu ímóti Italia og týska herflotanum. Men serliga
síðan Spania bleiv limur í ES og NATO saman við Stóra Bretlandi, og síðan Kalda
kríggið endaði, er hermálsliga nyttan hjá Stóra Bretlandi í Gibraltar nógv
minkað.

Teir 25 000 íbúgvarnir á Gibraltar vilja fegin hoyra til Bretland í fólkaatkvøðu
um tjóðarstøðu sína í 2002, hóast móðurlandið er 3.000 km burtur. 17 900
(98.97 %) valdu at halda fram sum bretskt hjáland .

Suður úr Spania er hálvoyggin Gibraltar, sum hoyrir til bretska ríkið. Gibraltar
er bert 6.5 ferkilometrar til ummáls og fyri tað mesta eitt 250 m. høgt
kálksteinsfjall (Gibraltar Kletturin) landfast við Spania fyri norðan.

Tronga sundið við Gibraltar er einasta farleið úr Miðjarðarhavi í Atlantshav. Í
tronganum eru bara 13 km. úr Evropa í Afrika. Sólarhitin ger, at vatn í
Miðjarðarhavi guvar skjótari burtur, so sjógvurin verður saltari enn í
Atlantshavi. Sjógvur úr Atlantshavi rennur tí í vatnsskorpuni inn í Miðjarðarhav
gjøgnum Gibraltarsund, meðan tyngri og saltari sjógvur rennur út eftir botninum
hin vegin.



https://fo.wikipedia.org/wiki/ES

ES er stytting fyri Evropasamveldið ella Evropeiska Samveldið , á donskum og
flestu evropeiskum málum verður brúkt styttingin EU, stytting fyri Europæiske
Union ella European Union, er eitt samveldi í Evropa. Hugsanin um at stovna eitt
samveldi í Evropa kom upp eftir Seinna heimsbardaga, tí evropeisku londini hildu
hetta vera einastu leið at sleppa undan fleiri kríggjum í heimspartinum.
Felagsskapurin, ið upprunaliga æt EEC (stytting fyri Búskaparligi
Felagsmarknaður Evropa), hevur skipað øll limalondini sum ein marknað. Vøra,
tænastur og arbeiðsmegi hava frítt at fara limalandanna millum. ES skipar seg nú
sum búskaparligt samveldi við einum gjaldoyra, evru, í øllum londunum. Ein onnur
framtíðarhugsjón er ES sum politiskt samveldi. Tað vóru tey seks londini,
Frakland, Luksemborg, Belgia, Niðurlond, Vesturtýskland og Italia, sum stovnaðu
henda felagsskap í Róm í Italia í 1957, og tí verður sjálvur sáttmálin nevndur
Rómsáttmálin. Í 1973 komu Stóra Bretland, Danmark og Írland uppí, í 1981
Grikkaland, í 1986 Spania og Portugal og um ársskiftið 1995 Svøríki og Finnland.
Føroyar eru ikki við, men hava serligan sáttmála við ES. Sama er við til dømis
Íslandi, Sveis og Noregi. Grønland fylgdi Danmørk inn í ES. Tá ið Grønland fekk
heimastýri, vórðu viðurskiftini við ES endurskoðað, og Grønland segði seg úr
felagsskapinum. Eftir broytingarnar í Eysturevropa seinastu árini, vilja nógv av
teimum londunum sleppa upp í Evropasamveldið, og summi hava longu søkt um
limaskap. Efir at limalondin góðtóku Maastricht-sáttmálan í 1993, er lagt upp
til nógv meira víðfevnandi samstarv enn upprunaliga ætlað.

Í 2014 vóru 28 lond í ES, fólkatalið 506 mió. og í vídd umleið 4,38 mió. km2. Tá
ið Japan er frá, er ongastaðni so nógv fólk á hvørjum km2 sum í ES. 24 almenn
mál eru í ES og fleiri óalmenn mál. ES-londini eru ídnaðarlond burturav og nógv
ríkari enn lond flest. Tað er aðalmál ES at gera eitt Evropa við ongum
landamørkum, har vøra og peningur hava frítt at fara. Í ES- og EBS-londunum hava
vørur, tænastur, fólk og kapitalur frítt at fara. Hesi “fýra frælsini” gera tað
lættari at virka. Føroyar hava ein handilssáttmála, sum gevur ávísum fiskavørum
at kalla fría atgongd til ES marknaðin. Mangt og mikið snýr seg um pening, men
ES er meira enn tað. Samstarv er á nógvum økjum: vísindi, handil, umhvørvi,
undirvísing og uttanríkispolitikkur er nøkur dømi. Nógv halda, at ES er stigið
fram ímóti sameindu tjóðum Evropa, við felags gjaldoyra og eisini felags verju
og løgreglu.

Í 1957 gingu fimm lond saman og stovnaðu Evropeiska Búskaparliga Felagsmarknaðin
(EEC). Tey hildu, at neyvt búskparligt samstarv fór at avmarkað vandan fyri
kríggi ímillum limalondini og at skapa vælferð í Evropa. Seinni komu fleiri
onnur lond uppí, og nú eitur felagsskapurin Evropasamveldið (ES). 28 lond eru
limir, og umframt búskaparliga samstarvið verður nú virkað fyri at gera ES til
politiskt samveldi.

Seinni veraldarbardagi tók milliónir mannalív og syndraði Evropa. Evropeiski
felagsmarknaðurin varð settur á stovn, so at kríggj og ósemjur ikki aftur skuldu
vera millum lond í Evropa. Tey seks (sum tey tá vórðu nevnd) europeisku londini
Belgia, Niðurlond, Luksemborg, Frakland, Vesturtýskland og Italia skrivaðu í
1957 undir Rómsáttmálan og skipaðu harvið Europeiska Felagsmarknaðin, stytt EF.
Endamálið var í fyrstu syftu, at hesi londini skuldu hava felags tollmark,
felags arbeiðsmarknað og frían innanhýsis kapitalflutning landanna millum. Í
aðru syftu varð ætlanin, at EF skuldi mennast til eitt búskaparligt og politiskt
samveldi. Fyri at standa seg ímóti hesum felagsskapi tóku tey sjey europeisku
londini Danmark, Svøríki, Noreg, Stóra Bretland, Portugal, Eysturríki og Sveis
seg saman í felagsskapin EFTA (stytting fyri European Free Trade Association á
enskum). Sáttmálin varð undirskrivaður í Stokkhólmi í Svøríki í november 1959.
EFTA er eitt fríhandilsøki, har allur tollur ímillum limalondini er avtikin,
samstundis sum hvørt limaland sær kann varðveita tann toll, tey høvdu við
triðjalond. Føroyar gjørdist limur í EFTA í 1967, men fór í 1972 burturúr aftur,
tá ið Danmark gjørdist limur í ES. Tey EFTA-lond, ið ikki eru farin upp í ES,
skrivaðu í 1992 undir ein sokallaðan EBS-sáttmála við ES. EBS er stytting fyri
Europeiska Búskapar Samstarvið, sum merkir, at Innmarknaðurin í ES eisini kom at
fevna um EFTA londini. Nú er einki eftir av EFTA, og tey lond, sum ikki hava
fingið limaskap í ES, hava í staðin fingið handilssáttmála, EBS-avtaluna.

Føroyar er ikki limur í ES, men tað er Danmark, sum Føroyar er í
ríkisfelagsskapi við. Bæði áðrenn og aftaná at Danmark fór upp í ES, hava
anstøðingar har, eins og í Føroyum, hildið fundir og gingið mótmælisgongur. Í
øllum Norðurlondum eru fólk bæði ímóti og fyri ES. Vidðhaldsfólk halda, at ES
hevur bundið londini í Evropa fastari saman, og tey 28 ES londini hava fingið
størri ávirkan á heimin. Hildið verður, at ES er til gagns fyri til dømis
útflutning og fyri fólk flest. Andstøðingar halda, at landið missir ein part av
støðu síni sum sjálvstøðugt ríki. Tey vilja hava frælsi sjálvi at ráða og vilja
ikki, at landið skal verða stjórnað úr Brússel.

2. oktober 1972 varð staðfest við fólkaatkvøðu, at Danmark skuldi gerast partur
av EF. Danski upptøkusáttmálin í EF fevndi ikki um Føroyar. Eisini Stórabretland
og Írland valdu at gerast limir. Sambært ráðgevandi fólkaatkvøðu í Noregi, har
meirilutin av fólkinum var ímóti limaskapi, avgjørdi norska stjórnin at mæla
Stórtinginum til ikki at samtykkja luttøku í EF. Síðani løgtingið í januar 1972
hevði viðgjørt EF málið vóru nú farnar hendingar fram av stórum týdningi fyri
støðu Føroya mótvegis EF. EFTA londini, sum ikki søktu um limaskap í EF, høvdu
øll fingið fríhandilssáttmálar við EF; og Noreg ynskti ikki longur limaskap, men
samráddist nú við EF um fríhandilssáttmála.

Tá løgtingið fyrst í sjeytiárunum skuldi taka støðu til, um Føroyar skuldu fara
við Danmark inn í Evropeiska Felagsmarknaðin (EF), birtist ein tann størsta
politiska rørsla, sum hevur verið í Føroyum: Fólkafylkingin móti EEC. Fylkingin
- væl stuðlað av serliga Tjóðveldisflokkinum - førdi eina kampanju, ið lýsti
felagsmarknaðin sum nakað stórt og fremmant, ið fór at týna Føroyar, gjørdust
vit limir. Málið um føroyskan EF limaskap varð endaliga avgreitt, tá ið eitt
samt løgting í 1974 gjørdi av, at Føroyar skuldu standa uttanfyri, hóast Danmark
var farið inn í felagsskapin.

Sendistovan í Brússel starvast mest við viðurskiftum Føroya við ES. Endamálið
hjá sendistovum Føroya er í høvuðsheitum, eins og hjá øðrum londum, at skapa og
røkja sambond í vertslandinum og miðla kunning og sambond millum mentanarlív og
aðrar samfelagsbólkar í vertslandinum. Kate Sanderson er fyrsta sendikvinna
Føroya í Brússel.

28. august 2013 valdi ES at fremja boykott móti Føroyum á tann hátt, at føroysk
skip við makreli og sild ikki sluppu í ES-havn ella ES-land yvirhøvur. Hetta
orsakað av ósemju um hvussu stóran part av makrelkvotuni, ið Føroyar skal hava.
ES metti, at Føroyar ikki fiskaði burðardygt. Føroyar stevndu ES til WTO. Hin
11. juni 2014 kunngjørdi Maria Damanaki, fiski- og vinnumálakommiserur hjá ES,
at avtala um sildakvotu varð gjørd millum Føroyar og ES, og at ES nú fór at enda
handilsforingunum móti Føroyum, sum hevði vart síðan 28. august 2013. Sum partur
í nýggju semjuni lovaði Jacob Vestergaard, fiskimálaráðharri Føroya, at Føroyar
fóru at taka aftur stevningina í WTO móti ES.

Evropasamveldið er vaksið sera nógv síðan Rómsáttmálin varð undirskrivaður av
Vesturtýsklandi, Fraklandi, Italia, Niðurlondum, Belgia og Luksemborg í 1957.
Tey seks stovnandi londini verða ofta umrødd sum tey seks ella kjarnu-Evropa.

ES fekk Nobel friðarheiðurslønina í 2012. Í hennara grundgevingum varð m.a.
sagt, at ES í yvir seks áratíggju hevur virkað fyri friði, fólkaræði og
mannarættindum í Evropa. Nevndin vísti á, at áðrenn Seinna heimsbardaga høvdu
Týskland og Frakland, í eitt 70 ára skeið, verið í kríggi tríggjar ferðir.
Eisini tók Nobelnevndin fram, at ES hevur slóðað fyri fólkaræði, ikki minst í
Eystur- og Suðurevropa er fólkaræði styrkt, og fleiri stríð millum etniskar
bólkar eru loyst á friðarligan hátt. Samanumtikið hevur ES, sambært
Nobelnevndini, stabiliserað Evropa, og broytt tað frá at vera ein heimspartur,
sum var merktur av kríggi, til at vera ein heimspartur, har friður valdar.
“Evropeiska Samveldið hevur í 60 ár borgað fyri støðufesti, trygd og friði í
Evropa síðani Seinna heimsbardaga, og hevur eisini styrkt mannarættindini í
Evropa", segði Thorbjørn Jagland, formaður í Nobelnevndini, tá hann í okt. 2012
kunngjørdi, hvør fær friðarheiðurslønina 2012. ES hevur í fleiri ár verið í
uppskoti at fáa friðarheiðurslønina. Nobelnevndin varð samd um at lata ES
heiðurslønina.



https://fo.wikipedia.org/wiki/Bangladesj

Fólkalýðveldið Bangladesj (bengali: গণপ্রজাতন্ত্রী বাংলাদেশ) er eitt land í
Suðurásia. Bangladesj hevur bara mark við India. Í 1971 tók Eysturpakistan
loysing frá Vesturpakistan og stovnsetti nýggja ríkið Bangladesj. Almenna málið
er bengali.

Í 1947 varð India býtt sundur, og islamska ríkið Pakistan varð sett á stovn Í
Landnyrðings- og Útnyrðingsindia, har muslimar vóru í stórum meiriluta. Men 1600
km. vóru ímillum Eysturpakistan og Vesturpakistan við Bengalhav, og
landafrøðiliga býtið varð atvold til spent viðurskifti ímillum ríkispartarnar,
tí at eysturpakistanar søgdu, at ríkistingið, ið var í Vesturpakistan, eyðrændi
og vanrøkti Eysturpakistan. Í 1954 fór Awami-fylkingin við Sheikh Mujibur Rahman
(fødd 17. mars 1920 – deyð 15. august 1975) á odda at stríðast fyri, at
Eysturpakistan fekk sjálvstýri.

Fylkingin vann tryggan valsigur í 1970, men Vesturpakistan stýtti fyri at geva
Eysturpakistan sjálvstýri. Borgarakríggj brast á, og 10 milliónir bengalar
(eysturpakistanar), flýddu til India. Indiski herurin legði uppí, og stutt
kríggj brast á ímillum Pakistan og India. Pakistanski herurin gav seg skjótt
undir, og í 1972 lýsti Eysturpakistan seg sum frælst ríki, nevndi seg
Bangladesj, og ríkisovasti gjørdist Rahman.

Eitt av heimsins størstu umhvørvisvandamálum er dálking av drekkivatni. Fleiri
enn 3 milliónir borihol eru dálkað við arseni um allan heim. Bangladesj er helst
tað landið sum hevur størstu trupulleikar av dálkaðum drekkivatni . Hóast
myndugleikarnir í Bangladesj hava roynt at bøtt um heilsuviðurskiftini, er
deyðstíttleikin høgur, helst millum børn í fjarskotnu bygdaløgunum. Hetta kemst
fyrst og fremst av vánaligum mati og dálkaðum drekkivatni, ið er atvold til
sjúkur, ið smitta illa, til dømis kolera. Lækna- og heilsurøktarlið fara um alt
landið at koppseta fólk fyri umfarssjúkur og at greiða teimum frá góðum kosti og
fyribyrgjandi evnum.

Oman úr tí parti av Himaleiafjøllunum, sum tað nógva regnið kemur niður í
regntíðini, koma tvær av heimsins størstu áum, Brahmaputra og Ganges. Áirnar
koma við óførum mongdum av leiri, sandi og gruggi og leggja við áarmunnarnar úti
við Bengaliuhavið. Gruggið er eisini lagst á botnin inni í Bengaliuhavinum og
hevur fylt upp í stórar víddir av tí, og fyllir meiri og meiri á hvørjum ári.
Har er tí eisini hemsins størsta oyri. Áirnar renna út eftir allari oyrini í
óteljandi áarørmum. Oyrareingirnar og landið uttan um kalla menn Bengalia.

Sermerkstasta veðurlagsfyribrigdi er monsunurin, sum hvørt summar lýggjur og
vátur kemur uttan av havi inn yvir næstan alt Indianes. Monsun er eitt arábiskt
orð, sum merkir árstíð, men hevur í USA og Evropa fingið annan týdning. Har
merkir tað tann vindur, sum liggur eina vissa árstíð. Monsunin er ógvuliga lík
sólvindi hjá okkum, tí tá ið tann syðri parturin av tí velduga landinum í Ásia
er hitnaður til fulnar, streymar luftin av jørðini uppeftir, og har verður eitt
tómrúm, sum onnur luft skundar sær i. Henda luftin kemur haðani, sum tað er
kaldast. Um summarið er havið tað kaldasta, og tí kemur vindurin haðani. Men
miðskeiðis í juni skiftir hann ætt, og vindurin kemur av útsynningi ella suðri.
Tá byrjar summarmonsunin.

Í Bangladesj er tropuveðurlag og tríggjar árstíðir. Í mars mánaði byrjar tann
heita árstíðin og heldur á út í miðjan juni. Regntíðin byrjar miðskeiðis í juni
og endar einaferð í september. Tann kaldara árstíðin byrjar í oktober og endar
seinast í februar. Tá ið mars mánaður er komin, byrjar tann heita árstíðin, hvør
dagur verður heitari enn annar, jørðin sprotnar og botntornar, og luftin er
tjúkk og turr í moldroki. So heitt er í veðrinum, at eingin fær arbeitt úti
uttan tíðliga um morgunin ella seint á kvøldi. Mítt um dagin halda fólk seg inni
við lúku fyri vindeygunum.

Summi ár regnar so illa, at tað verður vatnflóð, ið elvir stóran skaða.
Monsunurin kemur av útsynningi um summarið og av landnyrðingi um veturin. Tá ið
summarmonsunurin kemur uttan av Indiahavi, hevur hann lýggja og váta lut við
sær, sum verður regn yvir turra og heita meginlandinum.

Tey 162 milliónir fólkini í Bangladesj búgva í einum hinum fátækasta og mest
vanlukkurakta landinum í heiminum. Ódnirnar elva mangan til ræðuligar
náttúruvanlukkur. Ódnir koma javnan inn yvir landið uttan av Bengalhavi og hava
við sær, at storm- og vatnflóð vera á lágu oyrunum suðuri í landinum. Ódnirnar
hava ofta tikið tíggjutúsundtals mannalív og hava gjørt upp aftur fleiri
heimleys.

Muhammed Yunus (fødd 28. juni 1940) fekk Nobelvirðislønina í 2006 fyri arbeiði
sítt, at hjálpa teimum fátæku í Bangladesh og øðrum londum.

Bangladesj er ringast fyri, tí landið er í sera stórum vanda fyri at verða rakt
av bæði turki og hungri. Aftrat hesum dragast bangladesjarnir við umfatandi
fátækradømi og landbúnaðartrupulleikum. Júst landbúnaðurin er tað búskaparliga
økið, ið roknað verður við, verður mest ávirkað av veðurlagsbroytingunum.
Myndugleikarnir í Bangladesh hava harumframt heldur ikki neyðuga førleikan fyri
at handfara avleiðingarnar av alheims upphitingini. Av øllum tjóðum í heiminum
eru norðmenn minst viðbreknir mótvegis veðurlagsbroytingum sambært eini nýggjari
frágreiðing. Bangladesj er mest hótt .

Rísin veksur á vátlendi. Bøndurnir velta tí bøin í teigar og laða garð uttan um
teigarnar. Vatn verður latið á velturnar í vakstrartíðini, og vatnið sleppur
ikki frá, men stendur sum ein tjørn á veltuni. Rísin verður sáað í mai mánaði í
eitt horn á veltuni og stendur har, inntil hon hevur fingið bløð og stelk. Tá ið
ein mánaður er farin, setir áarføri veltuna undir vatn. Tá fara bøndurnir við
oksum at pløga veltuna og gera hana búna at seta niður í. Tá ið veltan er
búgvin, koma børn og konufólk út á hana. Tey ganga upp undir knø í vatni og
evju, taka teir ungu stelkarnar upp og seta teir niður aftur í alla veltuna.

Áðrenn teir skera akurin í oktober mánað, sleppa teir vatninum av veltuni. Í
Bangladesj velta teir trý ymisk sløg av rísi, eitt slag til hvørja árstíðina, og
tí kunnu teir eisini heysta tríggjar ferðir um árið úr somu veltu. Rísin verður
skorin við akurknívi. Oksarnir treskja kornið, ganga uppi í tí, inntil aksið er
dottið sundur. Teir týna kornið við at blaka tað upp í loft, so at vindurin kann
taka dumbuna úr valakorninum.

Bara umleið triðja hvørt fólk í Bangladesj býr í stórum býum, flestu teirra í
høvuðsstaðnum Dhaka, fyrr Dacca, og í teimum báðum havnabýunum Khulna og
Chittagong. Fólkið í býunum hevur betri lívskor enn fólkið á bygd. Húsini standa
ofta á steyrum ella gjørdum hólmum, so at tey ikki standa undir í vatni í
regntíðini. Húsini eru betri, og ravmagn og vatn er lagt inn í húsini. Men
ógvuliga nógv fólk flytur til býirnar, sum vaksa so skjótt, at mong verða noydd
at búgva í fátækrabýlingum.

Sum í Pakistan er mesta fólkið í Bangladesj muslimar - 89,5 % av tí samlaðu
fólkinum . Ein altjóða gallupkanning vísir, at átrúnaður hevur størst týdning
fyri fólk í fátækum londum. Í Vesturheiminum hevur hann minni týdning. Í fátækum
londum sum Bangladesj og Burundi, siga heili 99 prosent av íbúgvunum, at
átrúnaður hevur sera stóran týdning .



https://fo.wikipedia.org/wiki/Peru

Peru, Perú ella Lýðveldið Peru (spanskt: República del Perú) er eitt land í
Suðuramerika. Í suðri hevur Peru mark við Bolivia og Kili, í norðri við Ekvador
og Kolumbia, í vestri við Kyrrahavið og eystri við Brasil. Peru hevur 28,6 mió.
íbúgvar.

Síðstu árini hava vinnuloysi, fátækradømi og aðrir samfelagsligir trupulleikar
elvt til harðligt politiskt stríð og grovan harðskap. Tí hava útlendskar
vinnufyritøkur aftrað seg við at seta pening í fyritøkur í Peru, og landið er
eitt tað fátækasta í Suðuramerika. Næstan helvtin av fókinum í landinum er ættað
av uppruna fólkinum frá Quechua og Aymara, sum eru av teimum størstu fólkabólkum
í landinum. Størsi býurin og høvuðsstaður er Lima. Tjóðardagur er 28. juli.

Longu fyri 8000 árum síðan búðu veiðifólk/savnarar í Andes í Suðuramerika. Um
3500 f.Kr. vóru nógvar bygdir bygdar fram við strondini í Peru.
Høvuðsvinnuvegurin var fiskiskapur. Longri inni í landinum vóru
landbúnaðarsamfeløg, og fólk livdu sum bøndur og dyrkaðu bummull og seinni mais,
tey brutu eisini grót úr fjøllunum til húsabygging og prýðislutir. Tey veittu
vatn út á velturnar og løgdu nógv inn av nýggjum. Um 2000 f.Kr. vóru mangar
stórar búsetingar í Andesfjøllum. Tey bygdu stórar bygningar til átrúnaðarlig
hátíðarhald ella alment virksemi. Í El Paraiso tætt við Lima var í 1800 f.Kr.
bygd ein veldig pýrmida úr flaðaðum, høgdum gróti.

Margbroytta paracas-mentanin stóð í hægsta blóma frá um 500 f.Kr. til um 200
e.Kr. á einum avbyrgdum, veðurbardum geira sunnan fyri Lima. Landbúnaðurin hjá
paracas-fólkinum var fjølbroyttur, og tey dyrkaðu mais, bønir, jarðnøtir, epli
og yucca. Tey dugdu sjáldsama væl at baldýra og veva, og tøkni og arbeiðsháttur
teirra vóru ókend aðrastaðni. Á klæðum, sum eru stívliga 2000 ára gomul, eru
funnin yvir 100 litir. Baldýraðu myndirnar eru av menniskjum, fuglum, køttum,
revum og andum. Paraces-fólkið balsameraði tey deyðu og hevði hátíðarligar og
drúgvar jarðarferðir. Líkini vóru helst roykt ella turkað, so at tey ikki skuldu
rotna, og síðan løgd í gravkømur undir jørð; við sær fingu tey klæði,
høvuðmyndir og lutir úr leiri.

Fyri fýra hundrað árum síðan var Peru miðdepil í mikla Inkaríkinum, sum rakk
næstan suður ígjøgnum alt Suðuramerika. Eftirkomarar inkafólksins liva enn upp í
hálendinum í Andesfjøllunum og eru um helvtin av fólkinum í Peru.

Fyrsti veruligi uppreisturin ímóti spanska yvirvaldinum í Suðuramerika var í 18.
øld. Í Andesfjøllunum í Peru vóru indiánar noyddir at arbeiða í námum og
verksmiðjum hjá spaniamonnum. Arbeiðsumstøðurnar vóru ræðuligar, og í 1780
gjørdu indiánarnir uppreistur. Oddamaður teirra var José Gabriel Condorcanqui
(19. mars 1742 - 18. mai 1781), ein múgvandi spanskur amerikanari, sum segði seg
vera ættaðan frá inka-keisaranum Tupac Amaru, ið ráddi í 16. øld. José fekk sær
sjálvur hetta navnið í 1771. Uppreistrarmenninir tóku stórar partar av
hálendinum og lupu á býin Cuzco. Í loyndum sendu teir viðhaldsmonnum í Bolivia
boð um uppreisturin við knútastavraðum (quipu), sum inkar nýttu í gomlum døgum.
Í mars 1781 fingu spaniamenn hendur á Tupac Amaru og píndu hann til deyða. Men
uppreisturin helt fram, til hann var niðurbardur í 1782, tá ið uppreistrarliðini
tvær reisur høvdu herjað á býin La Paz í Bolivia.

Tá ið San Martin hevði staðið á odda fyri argentinskum frælsisherdeildum, legði
hann ætlaninr um at vinna Peru frælsi. Í Kili læt hann búgva út ein herflota, og
í 1820 gjørdi hann innrás í Peru bæði av sjónum og av landi. Fólkið í Peru
stuðlaði honum, og hann tók upp samráðingar við spanska varakongin og bað hann
geva seg undir. Varakongur legði frá sær, tá ið herdeildir San Martins komu til
Lima í 1821. San Martin gjørdist ríkisfyristøðumaður í Peru og lýsti landið at
vera frælst ríki. Hann legði frá sær árið eftir, tí at hann vildi ikki fara upp
í politiskt stríð ímillum oddamenninar í lýðveldisflokkinum.

Kyrrahavskríggið ímillum Peru og Kili (1879-1884) tók Peru ógvuliga fast, og
mong ár gingu, til landið kom fyri seg aftur. Í 1920-árunum tók nýggj
kollveltingarrørsla seg upp, oddamenn hannara vóru José Carlos Mariátegui
(1895-1930) og Víctor Raúl Haya de la Torre. Haya varð sendur í útlegd fyri
virksemi sítt í 1923, og í 1924 stovnaði hann rørsluna Amerikonsku
Fólkakollveltingarfylkingina (APRA), ið skuldi berjast ímóti hjálandapolitikki
USA í Latínamerika, tjóðartaka jørðina og ídnaðin og sameina indiánararnar í
øllum Latínamerika. APRA-deildir vórðu settar á stovn í nógvum suðuramerikonskum
londum, men tað var bara í Peru, at mong fólk tóku undir við fylkingini. Haya
kom aftur til Peru í 1930 og gjørdist forsetavalevni hjá APRA. Mótstøðumaður
hansara Sanchez Cherro vann valið, men ein aprista (APRA-viðhaldsmaður) gjørdi
av við hann í 1933. Stríðið ímillum stjórnina og APRA stóð við í mong ár.

Øll lond í Suðuramerika hava kríggjast við grannalond síni um, hvussu
landamørkini skuldu vera, og enn eru ikki allar marknatrætur loystar. Í
kríggjunum ímillum Ekvador og Peru í 1940-árunum doyðu fleiri túsund fólk.

Fólkið í Lima, býur við breiðum og prýðiligum gøtum og borgum, atkvøddi fyri
José Luis Bustamante, valevni, sum APRA stuðlaði, á forsetavalinum í 1945. Hann
varð valdur. Haya stýrdi óalment stjórnini í tvey ár, hóast hann ikki varð
valdur, men nærri kom hann ikki forsetaembætinum tey mongu árini, hann var upp í
politikki.

Av fyrstantíð fekk APRA dygga undirtøku í Peru, men í mong ár varð rørslan
bannað. Bæði herur og løgregla hildu hana mata støðið undan landsins trygd og
bardust ímóti henni. Men hóast tað gjørdist rørslan tann politiski flokkurin,
sum hevur verið longst í Peru.

Í 1980-árunum gjørdi kommunistiski uppreistrarbólkurin, Lýsandi Gøtan, nógv um
seg í Peru. Endamálið var at seta á stovn kommunistiskt stýri í landinum.
Rørslan fór harðliga fram - flutti burtur og myrdi fólk og legði bumbur í býunum
í Peru. Oddamaður rørslunnar, Abimael Guzman (f. 3. desember 1934), varð tikin
og settur fastur í 1993.

Nógv fólk býr á smáum gørðum í fjøllunum, og tey eru sera fátøk. Onnur arbeiða á
stórgørðum og dyrka kaffi, sukur og bummull til útflutnings. Í undirgrundini er
olja og annað náttúrutilfeingi, sum bøtir um gjaldføri landsins.

Tað er so lítið dyrkilendi í Andesfjøllum, at hvør jarðarskeki verður veltur.
Nógvastaðni í líðunum laða bøndurnir bríkar, at teir kunnu nýta alt lendið, teir
eiga. Sáað verður, sum veðurlagið er. Niðri á sløttum er lýtt og slavið, men
hægri upp tú kemur, kaldari verður. Á háslættunum í Andesfjøllum er einasta
frukt, ið veksur væl, epli.

Ógvuliga nógv æti er í tí kalda sjónum við Peru. Ætið er føðsla hjá ansjósum,
makreli og sardinum, sum nógv er til av á hesum leiðum. Fiskamjøl úr ansjósum er
stór útflutningsvøra hjá Peru. Níggjunda ella tíggjunda hvørt ár kemur flógvi
havstreymurin, nevndur El Niño, og órógvar tilgongdina av æti, og fiskurin fer
aðrar leiðir at søkja sær føðslu. Í 1992 og aftur í 1998 elvdi hetta til svára
kreppu í fiskivinnuni.

Størstu fiskiveiðitjóðirnar eru Peru, Kina og Indonesia. Kina einsamalt fiskaði
í 2003 næstan 10 miljardir tons, sum er 15 % av øllum heimsins fiskiskapi upp á
67 miljardir tons, næst teimum Peru, sum fiskaði 9 %.

Peru er eitt av teimum stóru londunum í Suðuramerika. Nógvastaðni er tættur
regnskógur. Andesfjøllini skilja landið í trýggjar partar: strandarøki, hálandið
og Amasonasskógurin.

Fram við strondini í Peru er fyri tað mesta slættlendi, men sum í norðara parti
av Kili regnar tað sjáldan ella ongantíð, og tí ber ikki til at dyrka korn ella
aðrar fruktir, uttan har sum áir koma oman úr fjøllunum. Slík pláss eru nógv
fram við strondini, og har dyrka teir mais, rís, sukurrør, bummull og aðrar
fruktir. Í havinum vestanfyri er ørgrynni av fiski og fugli. Inni í landinum eru
fleiri fjallaryggir og stórir háslættar og dalar millum teirra.

Størsta fløtan er eystur móti Bolivia. Har er óføra stórt vatn, Titicacavatn,
3.810 m yvir havinum. Nógv nes skera seg út í vatnið, og í syðra endanum eru
tvær fittliga stórar oyggjar, har toftir av fyrndargomlum templum eru at finna.
Fleiri áir renna í vatnið, og ein stór rennur úr tí, og tí er vatnið ikki salt.
Har á leið er býurin Cuzco, sum einaferð var høvuðsstaður í einum stórum
indianaríki.



https://fo.wikipedia.org/wiki/M%C3%A1l

Eitt mál kann sigast at vera ein kota hjá tjóðum og fólkum til at senda boðskap
við. Menniskju brúka málið til at samskifta við hvønn annan, fyrst og fremst við
talu men eisini á skrivt ella við teknum. Málið er sett saman av orðum, og hvørt
orðið hevur ávísa merking. Í øllum heiminum eru um 6-7000 mál. Føroyskt er eitt
av heimsins minstu málum av talaðum málum. Nógv smá mál kring heimin verða ikki
talaði longur.

Mál er neyðugt amboð í politiskum, fíggjarligum og mentanarligum virksemi; alt
meir sum eitthvørt tjóðmál breiðir seg, alt meir økist sostatt veldið og
ávirkanin hjá tjóðini. Nú royna Stóra Bretland og USA at víðka nýtsluna av
enskum, og hetta fær ikki verið uttan samband við royndina at víðka teirra megi
og ávirkan. Sagt verður, at franskir myndugleikar stúra fyri, hvussu tað gongur
aftur á hondina við tí franska málinum. Hetta er, tá ið samanum kemur, ikki bert
eitt málsligt vandamál, men rakar eisini franskt vald og franska ávirkan á
heimsins leikpalli.

Málvísindini verða nevnd málfrøði. Summir málfrøðingar vilja vera við, at um
eini 100 ár eru helmingurin av teimum o.u. 6000 tungumálunum, ið eftir liva í
heiminum, deyð. Og tað er ikki bert málini, ið doyggja; eisini øll tann
fjølbroytta mentan, ið livir og er treytað av einum máli, doyr við tí. Vandin er
tann, at málið hjá teimum, ið politiska og fíggjarliga valdið hava, trokar seg
inn á málið hjá teimum minni mentu, ikki tí at tað málsliga er nakað betri, men
stutt sagt tí at tað umboðar vald. Í samskifti, har ið luttakararnir hava ymisk
móðurmál, men allir bert nýta eitt teirra, er valdið lagt í hendurnar á tí, sum
hevur hetta málið til móðurmál; men trupulleikarnir, ið standast av málsligum
smámunum og vantandi kunnleika í samskiftismálinum eru latnir teimum, sum ikki
hava hetta samskiftismálið til móðurmál. Harafturat verður við "heimsmálum" ikki
bert framt málslig, men við lít eisini mentanarlig kúgan.

Eitt, sum verður nógv nýtt í málinun uttan at mann ger sær far um tað, er
metonymi. Tað er, tá mann nýtir eitt orð, men orðið merkir meiri, enn
grundtýdningurin. Dømi: "Hann gongur á Hoydølum." Hoydalar í hesum døminum
merkir studentaskúlin, sum liggur í Hoydølum. Annað dømi: "Halldor Laxness
liggur á hylluni." Tað er ikki persónurin, sum liggur á hylluni, men ein bók,
har hann er rithøvundur til, sum liggur á hylluni.

Í 1929 komu granskarar framm eini hypotesu, sum er uppkallað eftir teimum, sum
sigur at fólk eru avmarkaði, tá tað snýr seg um, hvat tey kunnu hugsa, alt eftir
hvat mál tey nýta. Tað er ógjørligt at hugsa tankar sum málið ikki loyvir. Málið
er sum ein ramma, har hugsaðu tankarnir ikki kunnu fara út um. Vísindin er ikki
komin til nakað endaligt svar um hetta.



https://fo.wikipedia.org/wiki/Iran

Iran er eitt land í Miðeystri og Asia. Høvuðsstaður er Teheran, og landið hevur
umleið 75 milliónir íbúgvar.

Navnið Iran er ein avleiðsla av Aryana Vaejo, sum merkir upprunin hjá ariarunum.
Persar og medar vóru eftirkomarar eftir indoeuropeiska niðursetufólkinum
(ariarunum). Medarnir grundaðu uml. 700 f.Kr. iransku tjóðina, sum uml. 600
f.Kr. varð lagt í oyði av Kyrosi Mikla, sum í staðin grundaði persiska ríkið,
Persia. Landið kallaðis Persia heilt til 1935, tá Reza Shah endurinnførdi navnið
Iran.

Aleksandur Mikli (356 f.Kr.-323 f.Kr.) gjørdi innrás í Iran (Persia) í 334
f.Kr., og tá ið hann doyði, stýrdi ein av herovastum hansara, Selevkos (358
f.Kr.–281 f.Kr.), landinum. Um 250 f.Kr. grundaði ein herovasti í Miðásia,
Arsakes (?-211 f.Kr.), kongsveldið Partia í Eysturiran. Ein skyldmaður hansara,
Mithridates 1. (195 f.Kr.-138 f.Kr.), tók við trúnuni í 171 f.Kr. og stýrdi í 33
ár. Hann tók nógv lond, sum Darius 1. persakongur (550 f.Kr.–486 f.Kr.) hevði
tikið fyri meira enn 300 árum frammanundan. Í eini herferð fyri og aðrari eftir
tók Mithradates londini ímillum Kaspiskahav og Persaflógva og heilt eystur at
indiamarkinum. Hann bygdi eina hernaðarlegu við ánna Tigris tætt við býin
Selevkeia, og tey vórðu løgd saman í ein bý, Ktesifon, sum gjørdist høvuðsstaður
í Partia. Mithradates doyði í 138 f.Kr., men arsakiska kongsættin ráddi í
stívliga 300 ár. Partia varð verandi stórveldi upp aftur longur. Grikska
mentanin, sum hevði breitt seg í Iran, tá ið Aleksandur legði ríkið undir seg,
doyði út, og persisk mentan, sum kyknaði upp aftur, kom í staðin.

Handilstiltøkini ímóti Iran eru farin at virka av álvara í 2012, og í oktober
2012 var ófriður í miðbýnum í Teheran, har fólk mótmæltu teimum versnaðu
búskaparviðurskiftunum. Tey vóru serliga misnøgd við, at virðið á landsins
gjaldoyra er minkað sera nógv. Løgreglan legði uppí við táragassi, og nógv fólk
vórðu tilin. Amerikanski uttanríkisráðharrin, Hillary Clinton, sigur í einari
viðmerking, at tað er stýrið í Iran, sum hevur skyldina av, at landsins
búskaparstøða er versnað. Hon sigur, at vil stýrið sleppa sínum kjarnorkuætlanum
og samstarva við onnur lond og altjóða stovnar, verða tiltøkini ímóti landinum
sett úr gildi. Iranska gjaldoyrað, rialurin, er minkaður umleið 40 prosent í
virði í seinastuni, men sambært USA kemst tað ikki av handilstiltøkunum, men av
skeivum búskaparpolitikki hjá stjórnini í Iran .

Iranar elska fótbólt og teir forguda stjørnuspælararnar. Fótbóltur er eitt av
teimu fáu økjunum í iranska samfelagnum, har bæði menn og kvinnur kunnu vísa
stórar kenslur. Síðan Ayatollah Khomeini tók valdið í Iran í 1979, hava
fótbóltsvøllir verið bannað økið hjá konufólki, men genturnar sníkja seg inn
ílætnar sum menn, og tær venja fótbólt á tekjunum og renna aftaná
fótbóltsstjørnunum, tá teir venja.

Tá oljukeldurnar fóru at spríkja í 1900-árunum, gjørdist Iran tætt knýtt at
Vesturheiminum, serliga Bretlandi, sum fekk stóra ávirkan á iranskan búskap.
Undir seinna heimsbardaga eggjaðu tey allieraðu Iran til at koma í teirra part
móti Týsklandi, men av tí at Reza Shah tók undir við týskarunum, avgjørdi hann,
at Iran skuldi vera uttanveltað. Tey allieraðu hersettu Iran, og Reza Shah varð
sendur í eksil. Sonur hansara, Muhammad Reza Pahlavi (vanliga umrøddur
Shahurin), kom í hansara stað.

Inntil 1979 var Iran eitt rættiliga frítt samfelag, har sangur og dansur vóru
loyvd, og kvinnur ikki vórðu noyddar at ganga við høvuðturriklæði. Men islamiska
kollveltingin hetta árið, leidd av Ayatollah Khomeini, sum millum annað gjørdi,
at Shahurin varð noyddur at flýggja, viðførdi eisini, at kvinnur og gentur nú
skuldu ganga við turriklæði.

Hoyrir tú tíðindi um Iran, so er tað altíð forsetin Mahmoud Ahmadinejad, ið
tosar ella verður nevndur. Men veruligi leiðarin í Iran er muslimski leiðarin
Seyed Ali Khamenei. Islamisk lóggáva í Iran brúkar enn almenna avrætting,
steining og tú kanst fáa deyðadóm fyri ótrúskap ella homoseksualitet í Iran.
Seyed Ali Khamenei er Ayatollah (ovasti) í islamiska ráðnum í Iran. Í Iran er
deyðadómur fyri manndráð, ótrúskap, neyðtøku, vápnað rán, narkotikasmugling og
at konvertera frá islam til aðra trúgv. Sambært Amnesty International er Iran
tað landið, sum tekur lívið av flestu fólkum í heiminum, eftir Kina.



https://fo.wikipedia.org/wiki/Eysturr%C3%ADki

Eysturríki er lýðveldi í Evropa. Í ein norðan hevur Eysturríki mark við Týskland
og Kekkia, eystan við Slovakia og Ungarn, sunnan við Slovenia og Italia og
vestan við Sveis og Liktinstein. Wien er høvuðsstaður Eysturríkis, og aðrir
stórir býir eru Graz, Linz og Salzburg. Landið hevur umleið 8,5 mió. íbúgvar, og
høvuðsmálið er týskt. Í langar tíðir var tað eitt av høvuðslondunum í Evropa.
Keisarin i Eysturríki ráddí bæði fyri Ungarn, Kekkia, Slovakia, stórum parti av
Jugoslavia og stórum parti av Póllandi. Aftan á Fyrra heimskriggið misti
Eysturríki øll hjálondini. Í Seinna heimskrignum vóru summir býirí Eysturriki
illa skaddir, og landið varð eftir tað, at kriggið endaði, hersett av teimum
sameindu.

Jarnmálmur er í landinum, men lítið og einki kol; harafturímóti eru nógv stór
elverk, so bæði tok og ídnaðarvirkir verða drivin við elmegi. Teir selja eisini
streym út av landinum. Nærhendis Wien hava teir funnið olju, og hesar
oljukeldurnar eru nú millum tær mest gevandi í Evropa. Ídnaðarvirkír eru nógv.
Tað mesta, ið gjørt verður, er jamvara, men teir veva eisini nógv toy.

Fólkið í Eysturríki er nær skylt við tað týska, og málið er týskt. Mesta av
fólkinum er kalolikkar.

Í januar 2011 vóru næstan 90 000 færri fólk limir í teirri katólsku kirkjuni í
Eysturríki enn í 2010, og so nógv fólk eru ikki farin úr kirkjuni eftir einum
ári síðani Seinna heimsbardaga. Kirkjumyndugleikarnir ivast ikki í, at tað eru
nær nógvu frásagnirnar um kynsligan ágang í katólsku kirkjuni víða um heimin,
sum hava fingið fólk at venda kirkjuni bakið.[tørvar keldu]

Eysturríki var einaferð miðdepil í stóra keisaraveldinum Esturríki-Ungarn. Í
1918 gjørdist Eysturíki sjálvstøðugt ríki. Vestari og mittasti partur í
Eysturríki eru fjallalendi, men so lækkar landið so líðandi norðureystur á
fruktagóða láglendið. Uppi í líðunum ganga neyt, seyður og geitir á biti, og
fyri norðan er gott korn- og fruktlendi. Eysturríki er væl ment ídnaðarland, ið
ger jarn, stál, maskinur og evnafrøðilig evni. Landið fór upp í ES í
1995.[tørvar keldu]



https://fo.wikipedia.org/wiki/Washington_DC

Henda greinin er um høvuðsstaðurin District of Columbia. Sí Washington fyri at
lesa greinina um stakríki Washington.

Washington, D.C. (alment District of Columbia), ofta eisini bara nevnt
Washington, er samveldishøvuðsstaður í Sameindu Statunum, og hevur umleið 632
000 íbúgvar. Hann varð bygdur til høvuðsstað, eftir at landið varð sjálvstøðugt,
og stendur beinleiðis undir felagsstjórnini. Hann er vakur býur við prýðiligum
bygningum og vakstrargørðum. Býurin Washington breiðir seg út við nógvum grønum
blettum. Serliga úti við Hvítu Húsini, stjórnarbygningarnar, Frælsisvarðan og
har eru eisini risasøvnini. Vegirnir eru breiðir og beinir. Borgin, sum
kongressin kemur saman í, eitur Capitol. Amerikanska kongressin hevur tvey
kømur: Umboðsmannatingið og Senatið.

Washington DC varð grundaður 16. juli 1790. Býurin bleiv doyptur Washington 9.
septembur 1791 eftir George Washington forseta. Navnið hevur tveir partar:
Washington (ein býur) og District of Columbia ella DC. Stjórnin í USA heldur til
í Washington DC, har forsetin og húski hansara búgva í Hvítu Húsunum. Her hava
teir húsast t.d. George Washington, Thomas Jefferson, Abraham Lincoln, Theodore
Roosevelt, John F. Kennedy, Jimmy Carter, Ronald Reagan, Bill Clinton, George W.
Bush og Barack H. Obama.

Í 1790-1791 samtykti amerikanska tingið lógirnar at fáa skipað ein høvuðsstað í
øllum USA. Men tingið vildi sleppa undan ósemju millum londini um, hvar hann
skuldi vera. So tá ið George Washington, forseti, hevði valt økið til
høvuðsstaðin, sum varð nevndur eftir honum, fekk býurin og lendið serstøðu í
samveldinum; District of Columbia, stytt DC. District of Columbia er tí ikki
eitt stakríki í USA.

Fólkið í Washington D.C. hevur valrætt til umboðsmannatingið, men tingmenn
teirra hava ikki atkvøðurætt. Høvuðsstaðurin er eitt samveldisøki, og tey ið
búgva har hava - mótsett íbúgvunum í teimum 50 statunum – onki umboð við
atkvøðurætti í Kongressuni. So tey stríðast fyri at fáa rættindi sum ein statur,
uttan at hetta hevur eydnast higartil.

Tann fyrsta januar 2011 var fólkatalið í DC 601 657. Hetta er ein vøkstur upp á
29 598 síðani 2000. Meginparturin av fólkinum er afroamerikanarar (50,7 %), og
eini 38 % eru hvítar.

Accra, Gana Athen, Grikkaland Bangkok, Teiland Beijing, Fólkalýðveldið Kina
Brassaville, Kongo Brussel, Belgia Chongqing, Fólkalýðveldið Kina Dakar, Senegal
Paris, Frakland Pretoria, Suðurafrika Seoul, Suðurkorea Sunderland, Stóra
Bretland



https://fo.wikipedia.org/wiki/Su%C3%B0urafrika

Tjóðveldið Suðurafrika (afrikaans: Republiek van Suid-Afrika, enskt: Republic of
South Africa, v.f.) er stórt land í syðra Afrika við umleið 48 mió. íbúgvar. Í
Suðurafrika eru tríggir høvuðsstaðir: ríkisfyrisitingin er í Pretoria,
dómstólarnir í Bloemfontein og tingið í Høvdastaði. Í norðri hevur Suðurafrika
mark við Namibia, Botsvana og Simbabvi, í eystri við Svasiland og Mosambik, og í
suðri og vestri við Atlantshav og Indiahav. Kongsveldið Lesoto liggur inni í
landinum. Miðallívsævin í landinum er 48.89 ár. Johannesburg er størsti býur í
Suðurafrika. Í Johannesburg og økinum rundanum búgva 9 mió. fólk. Suðurafrika er
tað landið í heiminum, ið høggur mest gull. Landið er eisini eitt av ríkastu
londum í Afrika.

Alt frá fyrsta degi setti samveldisstjórnin í Suðurafrika sær fyri at skilja
allar rasur í ríkinum sundur: hvít, indarar, litt og svartar afrikanarar. Í
jarðarlógini fyri tey innføddu frá 1912 fekk svarta fólkið rætt til 13 % av
landbúnaðarlendinum í Suðurafrika. Meginparturin var ónýtilig landbúnaðarjørð,
og mangir afrikanar vórðu noyddir at arbeiða hjá teimum hvítu fyri sera lága
løn. Suðurafrikanski ídnaðurin, sum varð bygdur á gull og diamantnámsvinnu, vaks
600 % frá 1930-1950. Vøksturin stóðst fyrst og fremst av bíligari afrikanskari
arbeiðsmegi. Tá ið afrikanarar skuldu úr heimlondum sínum og inn í býirnar,
skuldu teir hava pass uppi á sær. Í so at siga øllum størvum fyri tey hvítu,
sluppu afrikanarar als ikki upp í part. Frá 1936 kundu teir fáu svørtu
afrikanararnir, sum enn høvdu valrætt í Høvdalandi, bara velja á einstøkum
valum, har teir fingu trý hvít umboð í tjóðartingið. Tað lógina hevði
suðurafrikanski flokkurin, ið Jan Christian Smuts (24. mai 1870–11. september
1950) var formaður í, sett í gildi. Teir taptu tjóðartingsvalið í 1948, og
Tjóðskaparflokkurin vann. Stevnuskrá hansara var at skipa eitt samfelag við
uppaftur størri skilnaði ímillum fólk. Hesin politikkur varð nú nevndist
apartheid, rasuskilnaður.

Apartheidskipanin varð alla tíðina valdsstýri. Men at enda kundu herurin og
løgreglan hjá hvítu minnilutastjórnini ikki longur kúga mótmælisrørsluna, sum
breyt seg fram í 1980-árunum. Í 1980-árunum tóku alsamt fleiri og fleiri undir
við, bæði innanlendis og í útlondum, at fáa enda á apartheidskipanini í
Suðurafrika. Í 1989 valdi Tjóðskaparflokkurin, ið mannaði stjórn, nýggjan
formann, Frederik Willem de Klerk (18. mars 1936-). Í februar 1990 læt hann
Nelson Mandela (18. juli 1918-) leysan, sum var formaður í landsins størstu
andstøðurørslu, Afrikonsku Tjóðskaparfylkingini ANC. Hann góðkendi ANC og 30
aðrar politiskar felagsskapir. Í 1991 fór de Klerk at seta úr gildi
apartheidlógirnar. Ógvisligur politiskur harðskapur seinkaðu framstigunum, og
stríð varð ímillum ANC, stjórnina, víðgongdar felagsskapir og tjóðskaparligar
minnilutarørslur, helst inkatha-frælsisflokkin hjá sulum. Men uppskotið til
stýrisskipanarlóg varð liðugt í november í 1993, og í desember varð skiftisráð
mannað við umboðum úr mongum flokkum. Hetta ráðið stýrdi saman við stjórnini at
gera alt til reiðar seinastu mánaðirnar fyri valið í 1994, tá ið allir
suðurafrikanarar á fyrsta sinni høvdu valrætt. ANC vann valið, og Nelson Mandela
gjørdist forseti í Suðurafrika.

Í 1994 setti Suðurafrika hvítu minnilutastýrisskipan sína úr gildi og tók við
fjølmentaðari meirilutastýrisskipan. Afrikanski Tjóðskaparflokkurin (ANC) stóð á
odda fyri stjórnini. Síðan 1948 hevði suðurafrikanska stjórnin rikið
rasuskilnaðarpolitikk, og bara tey hvítu høvdu havt alt valdið. Sum frá leið
avbyrgdi umheimurin Suðurafrika, og rasuófriðurin í landinum vant upp á seg.
Síðan ANC-ovastin Nelson Mandela var valdur til forseta í Suðurafrika, er
apartheidskipanin tikin av, og umheimurin hevur aftur tikið upp samband við
landið. Politikkurin í Suðurafrika hevur ávirkað alt syðra Afrika. Suðurafrika
royndi at steðga menningini í grannalondunum, ið vóru ímóti apartheid. Landið
stuðlaði uppreistrarliðum, sum bardust ímóti stjórnini í Angola og Mosambik og
hjálpti teimum, ið vórðu ímóti, at tey svørtu fingu politiska valdið í Simbabvi
og Namibia. Tá ið apartheidpolitikkurin varð tikin av av í 1994, batnaðu
viðurskiftini ímillum Suðurafrika og grannalondini.

Hóast landið er ríkt, livir stórur partur av fólkinum í fátækradømi. Ovurstórur
munur er á vælferð og lívskorum fólksins. Í Cape Town ríkir ídnaðarharrar og
stórbøndur; í Kalaharioyðimørk veiðifólk og savnarar. Í Suðurafrika búgva áleið
47 milliónir fólk. Av teimum eru 79,6 % svørt. 9,1 % hvít, 8,9 % litt og 2,5 %
indar. Mong fólkasløg búgva í Suðurafrika, og har eru 11 almenn mál. Eitt av
hesum fólkasløgum, ndebela, er gitið fyri sermerktu hús síni, ið eru prýdd við
litføgrum mátingarligum myndum. Konufólkini røkja húsini, og tey mála
útveggirnar á hvørjum vári. Í Suðurafrika hevur verið vanligt, at konufólkið
hevur havt ábyrgd av at hildið hús, umframt at dyrka jørðina. Mong mannfólk í
Suðurafrika eru heiman upp í eitt og tvey ár í senn og arbeiða í námum og í
býunum, tí eru næstan bara konufólk eftir í bygdunum. Tey fáa tí alt meiri
ábyrgd av húsi og heimi.

Ein liður í illa lýdda og órættvísa apartheidpolitikkinum var, at svartir
verkamenn og húski teirra vórðu noydd at flyta úr stóru býunum og skuldu búgva í
serligum býarøkjum langt burtur frá arbeiðsplássi sínum. Størsta og kendasta
býarøkið er Soweto. Har búgva fleirri enn ein millión fólk. Hvønn einasta dag
mega svartir arbeiðarar koyra í tímar í fullum bussum og tokum úr Soweto til
námini og ídnaðarvirkini í grannabýnum Johannesburg. Tá ið apartheidskipan var í
gildi, var eisini rasuskilnaður í ítrottarkappingum. Svørt og hvít sluppu ikki
at vera á sama liði. Tað hevði við sær, at Suðurafrika slapp ikki við í altjóða
ítróttarkappingar. Í 1995 vann Suðurafrika landsliðið, nevnt Springboks,
heimsmeistaraheitið í rugby. Best dámdu ítróttir í Suðurafrika eru fótbóltur,
kurvabóltur og rugby.

Í Suðurafrika eru tríggir høvuðsstaðir: ríkisfyrisitingin er í Pretoria,
dómstólarnir í Bloemfontein og tingið í Høvdastaði. Veðurlagið er lýtt og turt,
og jørðin er fruktagóð. Landslagið er fjølbroytt, her eru oyðimerkur,
regnskógir, slættlendi, grasfløtur og høg fjøll. Í øllum Suðurafrika fara fólk
av bygd til býirnar at fáa arbeiði. Í Johannesburg búgva nú fleiri enn 9
milliónir fólk, og hann er næst størsti býur í Afrika. Keiro er størstur.

Nógvur ídnaður er í landinum, og har er nógv fíggjarvirksemi, tí er búskapurin í
Suðurafrika tann sterkasti og fjølbroyttasti í øllum Afrika. Men stóri
fólkavøksturin og vaksandi arbeiðsloysi leggja trýst á vælferðina. Arbeiðsloysið
er stórt. Nú á døgum er 24,3 % av fólkinum er arbeiðsleys (sambært CIA World
Factbook í 2007). Alla 20. øld er næstan helvtin av øllum gulli í heiminum komin
úr gullnáminum í Witwatersrand við Johannesburg. Enn kemur triðingurin av øllum
gulli, høgt verður í heiminum, haðan. Diamantar og onnur dýr steinsløg verða
eisini vunnin í Suðurafrika. Ferðafólk úr øllum heiminum koma til Suðurafrika at
síggja sjáldsama dýrameingið og fagra, stórsligna landslagið.

Í hagtølum kalla vit innflutning og útflutning av vørum fyri uttanlandshandil.
Handil er eisini við tænastum um landamark, men tænastuhandilin verður
uppgjørdur í gjaldsjavnanum og vanliga ikki í hagtølum um uttanlandshandil.
Suðurafrika flytur út nógvar landbúnaðarvørur. Aldinfruktir, epli og vínber
verða flutt út til allan heimin. Suðurafrika er gitið fyri sítt góða vín. Inn-
og útflutningurin av vørum skift á ávikavist upprunaland og nýtsluland fyri
2007, sær soleiðis út sbrt. CIA World Factbook:

Har er nógvur harðskapur. Í Suðurafrika verður eitt barn neyðtikið triðja hvønn
minutt, og aids spjaðist við ferð. Neyðtøka er so vanlig, at fjórði hvør maður
viðgongur at hava neyðtikið eina kvinnu. Nógvir dreingir halda ikki, at tað er
harðskapur at noyða gentur í song við sær, og ein triðingur av teimum halda seg
enntá vita, at gentum dámar at verða neyðtiknar. Hvørt ár verða 200.000 børn
neyðtikin í landinum.

Hægstirættur í Suðurafrika kom í desember 2005 við einum úrskurði sum segði at
tað var ímóti grunnlógini at forða samkyndum í at gifta seg. Hetta gjørdi at
Suðurafrika er tað fyrsta landið í Afrika sum góðtekur hjúnaløg fyri samkynd, og
hetta er í einum heimsparti har tað í flestu londum enn er eitt tabu at tosa um
samkynd .



https://fo.wikipedia.org/wiki/Russland

Russland er eitt sambandsríki í Evropa og Asia. Russland er verðins støsta land
og hevur umleið 143 mió íbúgvar. Høvuðsstaður er Moskva og londinum hevur mark
við 14 lond: Noreg, Finnland, Estland, Litava, Hvítarussland, Lettland, Pólland,
Ukreina, Georgia, Aserbadjan, Kasakstan, Kina, Mongolia og Norðurkorea.

Fyri nøkrum árum síðan var Russland høvuðslandið í mikla kommunistaríkinum
Sovjetsamveldinum. Tá ið kommunisman fall í 1991, lýstu stórir partar í
Sovjetsamveldinum seg sum fræls ríki. Stjórnin í nýggja Russlandi roynir nú at
laga landsins stýri til fólkaræði og umskipa og evna búskapin eftir
vesturlendskum leisti.

Tey ráðandi royndi fyrst at fáa gongd í ídnaðin í 1890’unum. Russland hevði
góðar møguleikar fyri ídnaði, tí har fanst nógv ymiskt tilfeingi, sum kol, jarn
og olja. Ein týðilig forðing fyri ídnaðarvøkstri var, at tað var trupult at
flyta vøru úr einum staði í annað. Av hesi orsøk var avgjørt at byggja fleiri
jarnbreytir, sum til dømis Tann Transsibiriska jarnbreytin, ið er úr Moskva til
Vladivostok í Sibiria. Hendan var liðug í 1916, og er heimsins longsta. Tær
skuldu harumframt eisini gera tað møguligt, at leggja eitt øki í Kina undir seg,
at fáa fólk til at flyta til Sibiria at grava eftir málmi. Frakland veitti
Russlandi lán til jarnbreytirnar, men tað vóru mest bøndurnir sum goldu fyri
tær. Við tí nýggja ídnaðinum, komu fleiri fólk at arbeiða, og lívskorini vórðu
betur, hóast verkafólkið enn hvørki slapp at stovna verkamannafeløg ella fara í
verkfall.

Undir fyrra heimsbardaga, var Russland millum annað í kríggj við Týsklandi. Á
várið 1917, tá kollveltingin byrjaði, verður mett, at Russland longu tá hevði
eitt tap uppá 7 mió. hermenn sum antin vóru falnir, særdir ella tiknir til
fanga. Orsøkirnar til hendan stóra sorgarleikin eru tvær; tey høvdu ikki nóg
góðan førleika og ein stórur manglandi dugur á krígsførslu. Hin orsøkin er, at
tey høvdu ikki tíðarhóskandi amboð til samband sínámillum og ei heldur nóg góð
vápn, nóg nógva føðslu, klæðir o.s.fr. Frá 1915 hevði Zarin persónliga leiðsluna
av. Vanlukkurnar seinnameiri sóu fólkið sum ábyrgd Zarins. Fólkið misti
myndugleikatrýgv til Zarin, og tey liðu hungursneyð og vóru køld. Fleiri bøndur
vóru tiknir í herin, og kornframleiðslan minkaði. Tað viðførdi hungursneyð í
landinum. Støðan gjørdist rættiliga hættislig, tá ið allur
jarnbreytaflutningarnar steðgaði.

Ymiskir politiskir flokkar vórðu loyniliga settir á stovn undir Zar-stýrinum,
harímillum Bolsjevikkaflokkurin. (Bolsjevik=meiriluti). Flokkurin varð stovnaður
av Vladimir Iljitsj Uljanov, betri kendur sum Lenin, ið er hansara dulnavn. Hann
hevði ætlanir, um at drepa zarin, men tað týdningarmesta helt hann vera, at
stovna ein flokk, ið setti limunum strong krøv, so flokkurin gjørdist betri
førur fyri at megna at kollvelta samfelagið.

Lenin hevði ætlanir um, at kollvelta allan heimin, og vildi byrja við
sosialistisku kollveltingini í Russlandi. Tað helt hann vera skilagott, tí hann
var vísur í, at fólkið hevði fingið ein annan politiskan hugburð aftaná
februarkollveltingina. Hann megnaði at sannføra Bolsjevikkaflokkin til sín
framtakshugaða politikk. Í 1917 var Bolsjevikkaflokkurin einans ein lítil
flokkur á uml. 25.000 limir, men í 1917 var limatalið økt til tað tíggjufaldaða,
við slagorðunum: “Friður, jørð og breyð”. Flokkurin hevði meirilutan í teimum
týdningarmestu sovjettunum (ráðum). Stjórnin við Lenini á odda varð tilnevnd, og
har vóru millum aðrar eisini Trotskij og Stalin í. Valið til nýggja tjóðartingið
hilnaðist illa hjá flokkinum, tí teir fingu bert ein fjórðing av atkvøðunum.
Aðrir sosialistiskir flokkar fingu meira, men Lenin noktaði at leggja frá sær
valdið, og í januar 1918 tók hann tjóðartingið av, og gjørdi, at aðrir flokkar
vórðu bannaðir.

Russland, ið er størsta land í heiminum, er í tveimum heimspørtum (Evropa og
Ásia) og er um næstan hálva jørðina. Av tí at veðurlagið er bítandi kalt, og
náttúra og landslag eru soleiðis lagað, at ikki ber til hjá fólki at búseta seg
nógvastaðni, er hetta stóra ríkið ógvuliga strálbygt. Men soleiðis er ikki
allastaðni, í vestara og syðra parti er nógv fruktagóð jørð, og víða um í
ríkinum eru mong steinsløg í jørðini og ovurstórt náttúrutilfeingi.

Uralfjøll eru mark ímillum evropeiska og ásiatiska partin í Russlandi. Tveir
triðingar av fólkinum, 100 milliónir, búgva vestan fyri Uralfjøll. Mesta fólkið
í evropeiska partinum í Russland býr í stórum býum, til dømis Moskva
(høvuðsstaði landsins) og St. Pætursborg ella á víða slættlendinum fram við
Volgaá.

Nógv steinsløg eru í undirgrundini. Mesti landbúnaðurin í Russlandi er eisini
evropeiskumegin, fyri norðan verða dyrkað hveiti og onnur kornsløg, fyri sunnan,
har lýggjari er, verða dyrkað tubbak, aldinfrukt og mangt annað.

Russland er tað kaldasta landið í øllum heiminum. Í mestsum øllum Siberia, ið er
russiski parturin í Ásia, er bítandi kalt um veturin. Norðari partur eru
frostmýrar. Her hevur jørðin nógvastaðni verið fryst síðan seinastu ístíð.
Sunnan fyri frostmýrarnar er heimins størsti nálaskógur (Teiga), og syðri eru
turru grasfløturnar, steppur, ið eru besta landbúnðarjørðin í Russlandi.

Fjórði hvør russiskur maður doyr, áðrenn hann er komin miðskeiðis í 50-árini, og
ein av stóru orsøkunum til stuttu lívstíðina er vodka. Tað kemur fram í eini
kanning, sum varð almannakunngjørd í januar 2014. Meir enn 150.000 russiskir
menn luttóku í kanningini, sum vísir, at russiskir menn liva óvanliga stutt,
fyrst og fremst teir, sum søgdu seg drekka tríggjar ella fleiri
hálvlitursfløskur av vodka um vikuna. Deyðsorsøkirnar millum menn í 50-árunum
vóru í stóran mun alkoholeitran, vanlukkur, harðskapur og sjálvmorð umframt
sjúkur so sum háls- og livrakrabbi, tuberklar, lungnabruni og livrasjúkur.
Russiska deyðatalið hevur verið ógvuliga skiftandi tey seinastu 30 árini í tráð
við, at rúsdrekkapolitikkurin og sosialur stabilitetur broyttist undir
forsetunum Mikhail Gorbatjov, Boris Jeltsin og Vladimir Putin, og fremsta
orsøkin til hesi stóru skiftini er vodka. Meðan til dømis deyðatalið millum
bretskar menn er minkað støðugt síðani 1980, fyrst og fremst tí so nógvir menn
hava lagt av at roykja, hevur russiska deyðatalið verið upp og niður og ofta ein
endurspeglan av russisku rúsdrekkanýtsluni. Tá Mikhail Gorbatjov í 1985 herdi
rúsdrekkalógina, minkaði rúsdrekkanýtslan nærum 25 prosent – og tað sama gjørdi
deyðatalið. Og tá kommunisman í Sovjetsamveldinum so fall, fóru rúsdrekkanýtslan
og deyðatalið upp aftur.

Í kanningini, sum varð kunngjørd í læknafrøðiliga blaðnum Lancet, spurdu
granskararnir 151.000 menn um, hvussu nógv vodka teir drukku og um teir royktu,
og síðani fylgdu teir hesum monnunum í nærum tíggju ár . Næstan 8000 av teimum
doyðu í hesum tíðarskeiðnum, og kanningin vísti, at vandin fyri at doyggja var
nógv størri hjá monnunum, sum royktu og sum drukku tríggjar ella fleiri
hálvlitursfløskur av vodka um vikuna, enn hjá monnum, sum royktu og bara drukku
minni ein eina fløsku um vikuna.

Russland er heimsins størsti framleiðari av olju, men nógv bendir á, at toppur
er náddur fyri russiska oljuævintýrinum. Russland framleiddi 518 milliónir tons
av ráolju í 2012 og var harvið heimsins størsti oljuframleiðari. Hóast
framleiðslan vaks í 2012, so merkir hetta, at toppurin er náddur. Í 2012 vórðu
framleidd 10,4 milliónir tons føt av olju um dagin, men vøksturin kann steðga í
2013 orsakað av tómum oljukeldum í Vestursibiria. Russland hevur sum mál at
framleiða 10 milliónir tunnur av ráolju um dagin til 2020. Russiskir
myndugleikar hava økt sín ognarlut í landsins oljuídnaði til meira enn 50 %
eftir, at stóra almenna Rosneft gjørdi eina avtalu við bretska-russiska TNK-BP.
Oljuprísurin vaks við 388 prosentum í árunum 2000 til 2008, um somu tíð sum
Vladimir Putin var forseti Russlands í tvey tíðarskeið. Prísvøksturin var
orsøkin til, at milliónir av russum fingu størri vælferð, og gjørdu um somu tíð
Putin, sum í dag er forseti, sera vælumtóktan millum fólk. Men kortini skortar
ikki uppá ávaringar um, at Russland er vorðið heft at oljuni, og at russiska
fíggjarlógin er vorðin sera sárbar fyri broytingum í oljuprísinum. Sambært Alfa
Bank var fíggjarlógin heft at einum oljuprísi uppá 117 dollararum fyri tunnuna
fyri at fáa javnvág, sammett við 20-30 dollarar fyri tunnuna í árunum fram til
2007 .

Mannarættindafelagsskapurin, Amnesty International, óttast fyri størri
valdsmisnýtslu og fleiri mannarættindabrotum eftir at stjórnin hevur handtikið
yvir 200 mannarættindastríðsfólk og tíðindafólk í 2014. Amnesty sigur, at
hóphandtøkan er dømið um kúgandi politikkin hjá russiska stjórnini mótvegis
fólkaræðuliga andstøðuni í landinum.

,,Álopini á mannarættindastríðsfólk og óheft tíðindafólk, sum hava verið
seinastu tíðina, vísa vandan, sum hesi eru fyri í sambandi við arbeiði sítt,”
segði Amnesty International í oktober mánaði í 2009 í sambandi við 2-áradagin
fyri, at óhefta tíðindakvinnan Anna Politkovskaya varð myrd . Harvið verður
heitt á russisku myndugleikarnar um at steðga revsifrælsi fyri mannarættindabrot
móti mannarættindastríðsfólki og fjølmiðlum. Í einum landi, har sjónvarp og
fleiri aðrir fjølmiðlar eru stýrdir av statinum, er minni og minni pláss fyri
óheftum tíðindaflutningi. Tey tíðindafólk, sum royna at arbeiða óheft, verða
forðað í at fremja professionella arbeiði sítt og eru í vanda fyri hóttanum og
at verða rættarsókt. Til dømis bleiv radiostøðin Ekho Moskvy fleiri ferðir biðin
um at útflýggja útskriftir av sendingum sínum til skrivstovuna hjá
statsadvokatinum í sambandi við kanningar av uppáhaldinum um, at støðin hevði
sent víðgongd sjónarmið. Møguleikarnir fyri at bera fram atfinningarsom
sjónarmið eru stigvíst og í alt størri mun blivnir avmarkaðir í Russlandi seinnu
árini.

Altjóða felagsskapurin fyri samkynd, tvíkynd og tvørkynd, ILGA, hevur samanborið
rættindini hjá hesum minnilutabólkum. Í hesum sambandi hevur felagsskapurin sett
ein lista upp upp við 46 punktum yvir ymisk øki, har munur er á javnrættindum
hjá samkyndum, tvíkyndum og tvørkyndum, og øðrum fólkum. Bretland veitir heili
77 % av øllum ásettu rættindunum til sínar samkyndu, tvíkyndu og tvørkyndu
borgarar. Tætt í hølinum á Stórabretlandi, eru flestu londini í Vesturevropa .
Longur eystur vit fara, verri verður støðan. Allar ringast stendur til í
Russlandi, sum einans uppfyllir 7 % av ásetingunum hjá ILGA-Europe . Men hetta
yvirlitið er gjørt áðrenn lógin í 2013 kom í gildi, sum eitt nú bannar
Pride-skrúðgongum og annars allar jaligari umtalu av samkyndum í Russlandi. Í
St. Pætursborg og fleiri øðrum russiskum landspørtum eru lógir samtyktar, sum
banna positivari umtalu av samdkyndleika. Grundgevingin fyri tí lógini var, at
hon skal verja ung og børn. Tískil verður russiska prosenttalið uttan iva enn
lægri í 2014.

Russland eigur í 2014 tann ivasama heiður at hava heimsins næsthægsta tal av
fangum - 800 000 - harav ein triðingur er ósekur sambært mannarættindabólkum
(t.d. Amnesty International).

Russland fekk í 2012 formliga limaskap í Altjóða Handilsfelagsskapinum WTO.
Samráðingarnar um russiskan limaskap í WTO hava verið sera truplar. Tær byrjaðu
fyri 18 árum síðani, og hesi árini hava nógvir fundir verið. Tann 10. juli 2012
samtykti tjóðartingið í Moskva, at Russland skuldi fara upp í WTO.

Í januar 2014 gav Vladimir Putin, forseti, boð um, at russiska verjan skuldi
styrkja sína støðu í Arktis. Russisku myndugleikarnir hava gjørt av at skipa
eina hernaðarliga miðstøð í Arktis, og málið við tiltakinum er at verja landsins
arktisku áhugamál. Tann nýggja miðstøðin verður sett saman av einari
herskipadeild, einari herdeild, sum serliga verður útgjørd til arktiska
krígsførslu, einari loftverjudeild og so nøkrum bygningum, sum skulu hýsa
umsitingarligum uppgávum. Herskipadeildin skal hava ábyrgdina av at verja tey
russisku áhugamálini í Arktis so sum farmasigling, fiskiskap, olju -og
gassleiðir og landsins mark norðanfyri .

Føroyar hava í nógv ár arbeitt við at betra um handilsviðurskiftini við
Russland. Føroyar og Russland royndu í fleiri ár at fáa ein handilssáttmála
landanna millum, men tað eydnaðist kortini ongantíð at koma endaliga á mál, tí
Russland millum annað knýtti ætlaða WTO-limaskapin at handilssáttmálnum.
Úrslitið var, at Føroyar gjørdu ein sáttmála við Russland, sum byggir á
grundregluna hjá WTO um Most Favoured Nation Treatment. Sáttmálin kom í gildi í
2006 . Roknað í mun til samlaða føroyska útflutningin fara góð átta prosent av
øllum føroyskum útflutningi til Russlands, tað vísa tøl hjá Hagstovu Føroya . Og
ikki nokk við tí: seinastu árini er útflutningurin til Russlands nevniliga øktur
við rúkandi ferð. Áðrenn 1992 útfluttu Føroyar als einki til Russlands. Og næstu
nógvu árini sveiggjaði føroyski útflutningurin til henda risastóra marknað
millum tríggjar og 40 milliónir krónur. Í 2005 fór føroyski útflutningurin til
Russlands upp um 100 milliónir krónur, men tað var ikki fyrr enn í 2011, at
tølini fóru beint upp í loft. Í 2011 útfluttu føroyingar fyri 420 milliónir
krónur til russiska marknaðin og í 2012 útfluttu Føroyar fyri 463 milliónir
krónur. Hesi bæði árini hækka tølini upp í 7,77 prosent av samlaða
útflutninginum í 2011 og upp í 8,43 prosent av samlaða útflutninginum í 2012.
Laksur var tað, sum Føroyar útfluttu mest av til Russlands í 2012. Samanlagt
útfluttu føroyskar fyritøkur laks fyri 196 milliónir krónur til Russlands í
2012. Næst á listanum var sild, tí í 2012 keyptu russar sild úr Føroyum fyri 123
milliónir krónur. Á triðja plássi kom makrelur við 61 milliónum krónum.

Undir árliga ST-aðalfundinum í 2012 nýtti løgmaður, Kaj Leo Holm Johannesen,
høvi at hava fund við russiska uttanríkisráðharran, Sergey Lavrov . Á skránni
fyri fundin vóru handilsviðurskiftini millum Føroyar og Russland. Føroyski
útflutningurin til russiska marknaðin er vaksandi, og ynski er frá føroyskum
vinnulívi at fáa betri marknaðaratgongd. Landsstýrið arbeiðir tí fyri at at fáa
ein nýggjan handilssáttmála í lag, og er hetta fyrstu ferð, at
handilsviðurskiftini landanna millum, eru umrødd á ráðharrastigi. Á fundinum
legði løgmaður dent á tað søguliga samstarvið millum Føroyar og Russland, og
vísti á góða samstarvið á fiskivinnuøkinum, og at Føroyar vóru millum fyrstu
londini í Vesturheiminum, sum gjørdu fiskivinnusáttmála við táverandi
Sovjetsamveldið. Samskifti hevur áður verið millum Føroyar og Russland um ein
nýggjan handilssáttmála, men russar vóru ikki sinnaðir at samráðast um nýggjan
sáttmála fyrr enn Russland gjørdist limur í WTO. Fleiri enn 30 lond ynskja at
gera fríhandilssáttmála við Russland í 2012; løgmaður og uttanríkisráðharrin
Lavrov samdust um at byrja eina tilgongd, har fyrsta stigi er, at landsstýrið
letur russisku stjórnini eina formliga áheitan um nýggjan handilssáttmála. Í
hesum sambandi segði løgmaður: ”Ein nýggjur handilsssáttmáli við Russland hevur
stóran týdning fyri okkara útflutning. Men vit mugu gera okkum greitt, at tað
kann ganga rúm tíð áðrenn ein sáttmáli gerst veruleiki" .

Føroyar fáa sendistovu í Moskva í 2014 . Løgmaður vil styrkja
handilsviðurskiftini við Russland, og tí sambandi vil løgmaður hava eina
sendistovu Moskva. "Sendistovan í Russlandi verður eitt týdningarmikið amboð hjá
Føroyum at styrkja handilsviðurskiftini við Russland og onnur eystanlond", segði
Johannesen. "Russland hevur alsamt størri týdning fyri Føroyar og landsstýrið
staðfestir, at tað er týdningarmikið at vit hava okkara egnu umboð á staðnum,
sum tryggjar støðugt samband og samstarv við russiskar myndugleikar og
tollsamgongur um marknaðaratgongd og um at fáa fríhandilssáttmála", sigur
landsstýrið. Í hesum sambandi hugsar landsstýrið sær, at føroysk umboð í Moskva
skulu byggja upp gott samband við matvørumyndugleikar, tollmyndugleikar,
vinnufeløg, myndugleikar og politikarar í Moskva, Kiev, Minsk, Kaliningrad,
Astana, Murmansk og Arkhangelsk . Landsstýrið segði, at Vinnuhúsið tekur undir
við ætlanini at hava føroyska sendistovu í Moskva. Áhugin fyri at keypa
fiskavørur úr Føroyum er vaksandi í hesum londum, serliga fáa Russland og
Ukreina størri og størri týdning fyri føroyskan útflutning, eina mest
uppisjóvarfisk og laks. Landsstýrið sigur, at tí er neyðugt at bøta um
marknaðaratgongdina hjá føroyskum útflytarum.

"Hetta er ein stórur dagur fyri føroyskan uttanríkispolitikk. Sendistovan í
Russlandi verður eitt týdningarmikið amboð hjá okkum at styrkja
handilsviðurskiftini við Russland og onnur eystanlond. Málið er at fáa
sendistovuna at virka í 2014", sigur Kaj Leo Holm Johannesen, løgmaður. Føroyar
hava í 2013 sendistovu í Keypmannahavn, London, Reykjavík og Brússel.
Sendistovan í Moskva verður sostatt fimta sendistova Føroya úti í heimi . Hesar
sendistovurnar kosta áleið 12,5 milliónir krónur at reka árliga. Og nú verða
tvær milliónir árliga afturat til sendistovu í Russlandi. Sendistovan fer at
kosta góðar 3,25 milliónir krónur. Í fyrstu syftu bendi á, at fíggjarnevndin
ikki var serliga fyri ætlaninum hjá løgmanni. Fíggjarnevndin læt bara 500 000
DKK til endamálið. Fíggjarnevndin hevur í 2012 broytt støðu, og við triðju
viðgerð av uppskotinum fer løgtingið at játta 3,25 milliónir krónur.

Herurin hevur altíð verið stoltleiki Russlands, men so er ikki longur. Herurin
fær ringa fígging, og tann fyrr so stolti russiski herurin er um at detta
sundur. Teir herskyldigu verða kúgaðir og yvirmenninir eyðmýktir. Á hvørjum ári
verða 300 000 ungir menn kallaðir inn til hertænastu, men stúranin fyri
harðskapi og fyri at verða sendir til Kekenia hevur gjørt tað at sleppa undan
hertænastu til eina tjóðarítrótt. Fleiri enn 3 000 hermenn doyggja av
harðskapinum, sum gjøgnumsúrgar allan herin.

Russlands mongu fólkasløg hava hvør sínar serstøku siðvenjur innan fólkatónleik.
Í 19. øld var tað ein kapping í tí russiska tónleikalívinum millum «Teir fimm»
(Mili Balakirev, Aleksandr Porfirjevitj Borodin, César Cui, Modest Mussorgskij,
Nikolaj Rimskij-Korsakov) og Mikhail Glinka øðrumegin, og teir meira
afturhaldssinnaðu Nikolaj og Anton Rubinstein hinumegin. Seinni kom Pjotr
Tsjajkovskij, ein av teimum kendastu romantikarunum. Tann russiska romantiska
siðvenjan varð førd víðari av Sergej Rakhmaninov inn í 20. øld.

Í 20. øld var Rakhmaninov, Aleksandr Skrjabin, Igor Stravinskij, Sergej
Prokofjev og Dmitrij Sjostakovitsj russiskir komponistar í heimsflokki. Í
sovjettíðini var tann klassiski tónleikurin í Russlandi undir strongum
eftirliti, og var gjarna rættiliga konservativur í tráð við doktrinini um
sosialistiska realismu.

Russland hevur uppalt fleiri heimskendir konsertsolistar: violinistin David
Ojstrakh, cellistin Mstislav Rostropovitsj, pianistarnir Vladimir Horowitz,
Svjatoslav Richter og Emil Gilels, og sopranin Galina Visjnevskaja.

Pjotr Tsjajkovskij var maðurin handan kendastu ballettirnar við Svanavatninum,
Nøtuknekkaranum og Tornerósu. Tíðliga í 20. øld gjørdist ballettdansararnir Anna
Pavlova og Vatslav Nizjinskij heimskendar, og seinni varð siðvenjan førd víðari
av dansarum sum Maja Plisetskaja, Rudolf Nurejev og Mikhail Barisjnikov. Bolsjoj
í Moskva og Mariinskij í St. Pætursborg eru heimskendir ballettpallar.

Innan poptónleikin hevði bólkurin Akvarium kultstatus frá 1970-árunum og heilt
til nýggjari tíð, við skiftandi limum. Undir glasnost kundu teir eitt stutt
skifti útgeva teirra tónleik á tí statsliga plátufelagnum Melodija, eftir at
hava tikið upp ólógliga síðan 1972. Støðan hjá hesum orkestrinum í tí seinasta
partinum av Sovjet-tíðarskeiðnum kann samanberast við støðuna hjá Beatles í
Vesturheiminum um somu tíð, meðan tann mest týðandi vísusangarin tá var Vladimir
Vysotskij. Í dag er gentuduo'in T.A.T.u. Russlands størsta tónleikaliga
útflutningsvøran. Av russiskum rock-orkestrum er Mumij Troll kendir og hava ein
rættiliga stóran skara av fjepparum í Skandinavia.

Av holdítrótti er íshockey millum best umtóktu í Russland. 21 av 24 lið í
Kontinental Hockey League eru russisk, og tað russiska landsliðið hevur havt
stóra sukse í altjóða meistaraskapum, eitt nú við gull í HM í 2009.Fyrr var
íshockeylandsliðið hjá Sovjetsamveldinum heimsins besta við sjey gull, einari
silvur og einari bronsu av 9 olympiskum kappingum. Tað mest vinnandi russiska
íshockeyfelagið hevur verið CSKA Moskva, sum eisini vann Europacup 20 av 22
ferðum í tíðarskeiðnum 1969-90.

Russlands harrelandslið í fótbólti var pr. september 2009 á einum sættaplássi á
listanum hjá FIFA um heimsranking. Í Euro 2008 vann liðið bronsuheiðursmerki,
tað var besta plasering síðan Sovjetsamveldið fall. Tað góða spælið í
meistaraskapinum gjørdi eisini at fleiri russiskir leikarar nú spældu í
evropiskum toppliðum, hetta er eitt nú galdandi fyri Jurij Zjirkov í Chelsea og
Andrej Arsjavin í Arsenal. Hóast tað, so er russiska meistaradeildin pengasterk
og heldur eitt høgt støði, og tí spæla teir flestu landsliðsleikararnir í
heimlandinum. Tradisjonelt hava Moskva-feløgini CSKA, Lokomotiv, Spartak og
Dynamo verið tey sterkastu, men tey seinastu árini hevur Zenit úr St. Pætursborg
bjóða sterku moskovittunum av.

Av einstaklingaítróttargreinunum hevur tennis verið best dámt síðan 1990-árini,
nakað sum í stóran mun kann sigast at skyldast stóra áhugan hjá fyrrverandi
forseta Russlandsm Boris Jeltsin, fyri hesum ítróttinum. Seinastu árini hava
teir bestu russisku tennisleikararnir verið í heimsflokki, við leikarum sum
Jevgenij Kafelnikov hjá monnunum og Anastasija Myskina, Anna Kurnikova og Marija
Sjarapova hjá kvinnunum. Innan vetrarítrótt hevur Russland havt stóra sukse við
langrenning, kanska serliga hjá kvinnunum. Jelena Välbe og Ljubov Jegorova vóru
tær mest eyðsýndu í 1990-árunum, seinni komu eitt nú Larisa Lazutina, Julija
Tsjepalova og Jevgenija Medvedeva-Abruzova. Hjá monnunum hava eitt nú Aleksej
Prokurorov og Mikhail Ivanov havt sera góð úrslit. Tann etniski russarin
Vladimir Smirnov hevði eisini sukse í 1980-árunum og 1990-árunum, men valdi at
kappast fyri Kasakhstan eftir at Sovjetsamveldið varð upployst.

Tilsamans hevur Russland vunnið 323 heiðursmerki í summar-OL og 76 heiðursmerki
í vetrar-OL (íroknað Tað russiska keisararíki til og við 1912). Harafturat kemur
Sovjetsamveldið við tilsamans 1204 heiðursmerkjum (bæði summar og vetur)
tíðarskeiðið 1952-88, og SUS við 135 heiðursmerkjum í 1992. Um man leggur alt
hetta saman, so er Russland á øðrum plássi, næst eftir USA, í samlaðum tali av
heiðursmerkjum frá øllum olympiskum leikum. Um tað bert verður hugt at
heiðursmerkjum, sum ítróttafólk úr russisku føderasjónini hava vunnið síðan
Russland gjørdist sjálvstøðug tjóð frá og við 1994, so kemur Russland á eitt
fimtapláss.

Russland (sum tá var ein partur av Sovjetsamveldinum) fyriskipaði summar-OL í
1980. Leikirnir vóru hildnir í Moskva, men minkaðu orsakað av altjóða
boykottinum av Summar-OL 1980, har fleiri lond valdu ikki at luttaka. Vetrar-OL
2014 vóru hildnir í Sotsji í útsynningsparti Russlands.

Í 18. øld, í russisku Upplýsingarøldini, mentist russikar bókmentir við verkum
eftir Mikhail Lomonosov og Denis Fonvizin. Fyrst í 19. øld byrjaði ein
tjóðskaparlig nýmótans siðvenja, har ið nakrir av teimum størstu rithøvundum í
søgu Russlands útgóvu síni verk. Hetta tíðarskeiðið er eisini kent sum Gulløldin
hjá Russiskum skaldskapi og byrjaði við Alexander Pushkin, ið verður sæddur sum
stovnarin av tí nýggja russiska bókmentamálinum og verður ofta nevndur hin
"Russiski Shakespeare". Tíðarskeiðið helt fram inn í 19. øld við yrkingum eftir
Mikhail Lermontov og Nikolay Nekrasov, sjónleikir eftir Alexander Ostrovsky og
Anton Chekhov, og prosa eftir Nikolai Gogol og Ivan Turgenev. Leo Tolstoy og
Fjodor Dostojevskij eru blivin ummæld av bókmentafrøðingum sum teir størstu
skaldsøguhøvundarnir gjøgnum allar tíðir.

Í 1880-árunum var øldin við teimum stóru skaldsøguhøvundunum farin og stuttsøgur
og yrkingar gjørdist tær dominerandi sjangrurnar. Tey komandi áratíggjuni
gjørdist kend sum , Silvurøldin við russiskum yrkingum, tá symbolisman kom í
staðin fyri tað fyrr so dominerandi bókmentaligu realismuna. Nakrir av kendastu
rithøvundunum frá hesum tíðarskeiðnum eru Valerij Brjusov, Vjatseslav Ivanov,
Alexandr Blok, Nikolaj Gumiljov og Anna Akhmatova, og skaldsøguhøvundarnir
Leonid Andrejev, Ivan Bunin, og Maksim Gorkij.



https://fo.wikipedia.org/wiki/R%C3%B3m

Róm (italskt Roma), eisini kallaður "tann ævigi býurin" er høvuðsstaðurin í
Italia. Navnið "tann ævigi" ber hann av sonnum. Longu 700 ár fyri Kr. føðing var
hann bygdur; um tað mundið, ta ið okkara tíðarrokning byrjar, var hann
høvuðsbýurin í heiminum, og rómarsku keisararnir ráddu fyri tí mesta av tí, sum
tá var kent av verðini. Frá hesi søguríku tíð síggjast enn bæði nógvar og stórar
toftir. Í Colosseum, tí størsta leikhúsinum, kundu rúmast 50 000 fólk.
Romaraveldið víknaði, men Róm kom kortini at verða høvuðsbýurin í Evropa, tí har
búðu pávarnir. Um veldi teirra siga tær mongu stóru og stásiligu kirkjurnar frá.
Enn ræður pávin fyri einum lítlum parti av býnum, Vatikanríkinum: hetta rikið
hevur sína egnu radiostøð, flagg og frímerkir og er i allar mátar at rokna sum
eitt egið land, men víddin er lítil. Í Pávaborgini, Vatikaninum, eru fleiri
túsund stovur. Stórt tal av fremmandum ferðafólki kemur á hvørjum ári til Róm at
síggja tey mongu minnini bæði frá fornari tíð og frá miðøldini, tá ið tær
sjáldsama vøkru kirkjurnar vóru bygdar. Summar av hesum kirkjum, har ímillum
Pæturskirkjan, størsta kirkja l heiminum, eru prýddar við myndum av bestu
málarum og myndahøggarum, ið Iivað hava. Á okkara døgum er Róm stórur
ídnaðarbýur og veksur í heilum.



https://fo.wikipedia.org/wiki/Keypmannahavn

Keypmannahavn (Danskt: København, Latín: Hafnia) er høvuðsstaður Danmarkar og
størsti býurin í Høvuðsstaðarregiónini. Hann er størsti býur og handilsmiðdepil
í Danmark. Ferðafólk, ið ganga í trongum, gomlum gøtum ella á gitnu gongugøtuni
Strøget, koma skjótt fram á gamlar kirkjur, áhugaverdir marknaðir og vøtn og
tjarnir. Mangir keypmannahavnarar eru at síggja á súkklu, og súkklubreytir eru
lagdar út til forstaðirnar, har fólk í býnum hava summarhús síni.

Keypmannahavn er landsins størsti býur. Har búgva fleiri enn 500 túsund fólk, og
býurin er miðdepil í handli og ídnaði. Býurin er eisini høvuðsstaður, har býr
drotningin, og har eru Fólkatingið og stjórnin. Í miðbýnum eru sjónleikarhús,
forngripasøvn, kirkjur og mong stór handilshús. Býarpartarnir eru nógvir, t.d.
Vesturbrúgv, Norðurbrúgv og Eysturbrúgv. Millumtjóða floghavnin í Keypmannahavn,
Kastrup, hevur flogsamband við allar heimspartarnar.

Keypmannahavn og Bergen vóru størstu býirnir í danska-norska ríkinum í 18. øld.
Í Keypmannahavn búðu 80 000 fólk, og Keypmannahavn var sjey ferðir størri enn
Bergen.

Keypmannahavn er høvuðsstaður Danmarkar, so har eru allar ráðharrastovurnar, tær
eru rundan um borgina Christiansborg, har Fólkatingið, hægstirættur og
móttøkustovurnar hjá drotningini eru.

Nógvar stórar fyritøkur, bankar og tryggingarfeløg hava høvuðssæti sítt í
miðbýnum í Keypmannahavn. Í miðbýnum eru eisini leikhús, søvn, matstovur,
konserthallir og biohallir í stórum tali. Í miðbýnum í Keypmannahavn eru nógv
arbeiðspláss: Úr øllum heimi koma fólk at keypa úr teimum nógvu serhandlunum. Í
miðbýnum eru eisini nógvar skrivstovur. Í miðbýnum verða næstan øll húsini brúkt
til skrivstovur, handlar og aðrar fyritøkur. Hóast húsini standa tætt, er ikki
nógv pláss til íbúðir. Íbúðirnar, sum eru, eru mangan lítlar. Tí eru tað mest
smá húski, eldri fólk og skúlaungdómur, sum búgva í miðbýnum. Húski við børnum
búgva mest í forstaðunum, har tað er rúmsáttari. Í stuttum kann sigast, at
Keypmannahavn er politiski, fíggjarligi og mentanarligi miðdepilin í Danmark.

Í stórbýum sum Keypmannahavn er nógv fartan aftur og fram. Fólk, sum arbeiða í
øðrum býarparti, enn har tey búgva, mugu fara hvønn dag ímillum heim og arbeiði.
Nógv fólk súkkla til og frá arbeiði, til og frá skúla ella universiteti, til
hetta endamál eru súkklubreytir á báðum síðum á mestsum øllum teimum størru
vegunum í Keypmannahavn. Í Keypmannahavn arbeiða uml. 2/3 í aðrari kommunu enn
teirri, tey búgva í. Tí er nógv ferðsla tíðliga um morgunin, tá ið fólk fer til
arbeiðis, og seint seinnapartin, tá ið fólk kemur heim aftur. Nógv av hesum
fólkum í Keypmannahavn koyra sjálv, men nógv brúka eisini almenna
ferðasambandið: bussar og tok. Í Keypmannahavn eru fleiri enn 100 bussleiðir,
sum binda allan býin saman. Í Keypmannahavn eru eisini tokleiðir, S-tok, sum
flyta fólk stað úr staði bæði skjótt og væl. Hvønn dag fara eini 200.000 fólk úr
forstaðunum inn til Keypmannahavnar til arbeiðis. Flogvøllurin í Keypmannahavn
er Kastrup Flogvøllur.

Coordinates: 55°40′34″N 12°34′06″E﻿ / ﻿55.67611°N 12.56833°E﻿ / 55.67611;
12.56833



https://fo.wikipedia.org/wiki/UNESCO

Felagsskapur ST fyri undirvísing, vísindum og mentan (á enskum: United Nations
Educational, Scientific and Cultural Organization, stytt UNESCO) er ein
serstovnur undir Sameindu Tjóðum, stovnaður í 1946. Endamálið við felagskapinum
er at menna útbúgving, gransking og mentan og at fremja samstarv millum tey 195
limalondini og teir 8 atlimirnar, ið eru Føroyar, Curaçao, Aruba, Jomfrúoyggjar,
Caymanoyggjar, Makao, Niðurlendsku Antillurnar og Tokelau. Føroyar fingu
atlimaskap í 2009 . Atlimaskapur gevur øll tey somu rættindi sum limaskapur.
Limalondini skipa seg við hvør síni UNESCO nevnd. Fyrsta føroyska UNESCO nevndin
varð skipað í mai 2012.

UNESCO tekur sær millum annað av at meta um, hvørji pláss í heiminum skulu fáa
status sum World Heritage Sites (heimsarvur). Limalond UNESCO samtyktu í 1972
millumtjóðasáttmálan um at verja heimsins mentanar- og náttúruarv. Orsøkin er
vandin fyri, at náttúruøki, fornfrøðilig minnismerki og mentanarvirði forfarast
orsakað av ferðafólkavinnu, dálking, kríggi ella vanligari órøkt.



https://fo.wikipedia.org/wiki/Tailand

Kongsríkið Teiland (teilendskt: ราชอาณาจักรไทย, Ratcha Anachak Thai) varð
stovnsett í 13. øld, og hevur verið sjálvstøðugt ríki síðan. Tað varð einasta
land á meginlandinum í Landsynningsásia, ið ikki gjørdist hjáland og kom undir
bretskt ella franskt yvirræði. Teiland hevur ongantíð verið hjáland.
Høvuðsstaðurin í Teilandi er Bangkok og miðallívsævin í landinum er 69 ár (2008)
.

Í 12. og 13. øld var tann partur av Landsynningsasia, sum nú er Teiland, í smáum
ríkjum, sum bardust um at fáa ræðið yvir teimum fruktagóðu slættunum mitt í
landinum. Um miðja 14. øld varð kongsríkið Ayutha grundað fyri sunnan. Tað
gjørdist so stórt í vídd, at tað kom inn á ein part av tí eftirstundaða
láglendinum fyri sunnan og fekk navnið Siam. Í 1448 tók Trailokanat kongur við
siamesisku trúnuni. Hann stýrdi væl, og rættarábøtur hansara vóru í gildi til um
miðja 19. øld. Trailokanat liðaði fyrisitingina sundir í eina hernaðarliga og
eina borgarliga høvuðsdeild við egnum undirdeildum fyri stýri, búskapi, lógum og
rætti. Hann skifti siamesiska samfelagið sundur í stættir, hvør stætt fekk sínar
jarðir til hvønn einstakan lim. Enntá tey fátækastu fingu ein jarðarteig, so
eingin skuldi svølta. Meginpartin av tíðini, Trailokanat ráddi, kríggjaðist ríki
hansara við ríki fyri norðan. Tá ið ríkið gjørdist størri, læt hann høvuðsstaðin
flyta norður eftir til Phitsanulok. Trailokanat doyði í 1488. Tá hevði hann
útnevnt son sín til undirkong, embætið var til til miðja 19. øld, tá varð tað
avtikið. Buddisman varð vorðin høvuðstrúarlæra í Teilandi í 15. øld, og nógvar
myndir av Budda vórðu gjørdar.

Bhumibol Adulyadej kongur hevur verið kongur síðan 1946 og er ímillum teir
ríkisovastar í heiminum, sum hevur sitið longst. Hann hevur stóran týdning sum
maðurin, ið savnar landið, og hevur ofta lagt upp í politiskar ósemjur til tess
at fáa skil á aftur í landinum . Teilendski herurin hevur framt fleir
statskvett, síðani landið fekk kongsdømi í 1932. Herurin koyrdi Thaksin
Shinawatra, bróðir núverandi forsætisráðharran, Yingluck Shinawatra, frá í 2006.

Verður hugt eftir lutfallinum millum kvinnur og menn í leiðslu, so liggur
Teiland heilt í toppinum samanborið við øll heimsins lond. Har eru 45 % av
leiðarunum kvinnur . Verður samanlíknað við til dømis Danmark, eru einans 12 %
av leiðarunum kvinnur. Danmark liggur í botninum saman við til dømis India og
Arábisku Emiratunum. Sunnudagin, 3. juli í 2011, fekk Teiland sín fyrsta
kvinnuliga forsætisráðharra. Tað er 44 ára gamla Yingluck Shinawatra, sum hevur
eina fortíð sum stjóri í privata vinnulívinum, sum fer at royna seg. Hon er
systir fyrrverandi forsætisráðharran, Thaksin, sum er í útlegd í Dubai.

Høvuðsstaðurin, Bangkok, er bygdur á Menamoyrunum; enn eru fáir høvuðsvegir, og
almenna flutningskervið er vánaligt. Tí er javnan ruðuleiki í ferðsluni, og tað
kann verða ringt at fáa skil á aftur. Eftir ein monsunstorm í 1992 liðu 11
tímar, til ferðslan gekk aftur sum vanligt. Eftir almennum hagtølum búgva 9,1
mió fólk í Bangkok, men tað rætta er, at helst búgva úti við 13 mió fólk.

Bangkok verður tíðum kallaður Eysturlanda Venesia, tí tann mesta ferðslan í
býnum er við báti, og meginparturin av handlunum í býnum er í bátum .

Teiland er eitt hitt ríkasta landið í Landsynningsásia. Týdningarmiklasti
vinnuvegur er landbúnaður. Einki annað land í heiminum dyrkar so nógv ananas sum
Teiland. Nógv gummi og rís verður eisini útflutt. Seinastu árini hevur annar
ídnaður tikið seg fram um landbúnaðin og er vorðin landsins størsta inntøka.
Serliga mong fólk í býunum arbeiða í námsvinnu og ídnaði. Amerikanskar og
japanskar fyritøkur hava stovnað verksmiðjur í Teilandi, ið gera framkomnar
elektróniskar lutir til teldur og aðra hátøkni. Flestu verkafólk á hesum nýggju
verksmiðjunum eru konufólk. Konufólk verða tikin fram um mannfólk at arbeiða í
elektrónikkídnaðinum, tí at tey fáa lægri løn og eru lætthentari og fimari í
fingrunum at fáast við hetta ørfína arbeiðið. Bara 1.5 % av fólkinum er
arbeiðsleys (2010).

Nú á døgum er mikil menning og stórur búskaparvøkstur í Teilandi - ein hin
týdningarmesta inntøkukeldan er ferðavinnan. Mongu listskrýddu buddatemplini í
Teilandi hava altíð drigið ferðafólk úr øllum heiminum at koma hagar at síggja
hesa vøkru byggilist. Nú koma eisini mangir útlendingar til Teilands at dusa sær
á óspiltu sandstrondunum, at ganga í fjøllunum fyri norðan ella at spæla á
nýggju golfvøllunum, ið mest eru bygdir at fáa ríkar japanskar ella amerikanskar
keypmenn hagar.

Inn- og útflutningurin av vørum, skift á ávikavist upprunaland og nýtsluland
fyri 2009, sær soleiðis út sambært CIA World Factbook :

Høvuðsátrúnaður í Teilandi er Theravadalæran, ið er grein av buddismuni . Henda
læra kom til Landsynningsásia í 12. øld, tá ið munkar úr Sri Lanka komu hagar,
og eftir stuttari tíð gjørdist hon høvuðsátrúnaður í Teilandi. Theravadalæran (á
føroyskum: „læra teirra elstu" ) eggjar trúfeløgum sínum at halda karmalógirnar
og at gera alt, ið stendur í teirra valdi at minka um líðingarnar í heiminum.



https://fo.wikipedia.org/wiki/Monako

Fúrstadømi Monako (franskt: Principauté de Monaco) ella bara Monako, er
næstminsta landið í heiminum. Eisini er tað næsttættast bygda landið í heiminum;
næst-fjølbygdasta landið í verðini er tað lítla fúrstadømið Monako. Tað er alt
ein býur, sum síðan 1297 hevur verið eitt sjálvstøðugt ríki. Landið er einans
1,95 km2 til støddar, og har búgva uml. 35 000 fólk. Um fólkið í Føroyum skuldi
búð líka tætt, so hevði tað svarað til, at øll 49 000 kundu búð í Stóru Dímun.
Lítla ríkið Monako er á Miðjarðarhavsstrondini, tætt við italska vesturmarkið.
Mitt inni í landinum er býurin Monte Carlo, kendur fyri sítt spælikasino og
Grand Prix-kappkoyringina. Monako er frælst fúrstadømi, og síðan 1297 hevur
Grimaldi-ættin stýrt landinum.

Frá 1641-1817 var Monako saman við Fraklandi. Bara lítil partur av fólkinum er
úr Monako; meiri enn helmingurin eru franskir borgarar. Lýggja veðurlagið í
Monako og glæsiliga umdømi landsins draga túsundtals ferðafólk. Nógv ríkfólk
flyta hagar at búgva, tí skatturin er lágur. Mong teirra hava stórar
stuttleikabátar liggjandi fyri teymi í gomlu havnini. Monako er eisini altjóða
handilsmiðdepil.



https://fo.wikipedia.org/wiki/London

London er høvuðsstaður Stóra Bretlands, og hevur umleið 8 308 000 íbúgvar.
Rómverjar bygdu London í 43 e.Kr.f. Stívliga 7,5 milliónir fólk búgva í býnum,
sum er ein av teimum størstu í Evropa. Høvuðsstaðurin er ein av fíggjarligu og
mentanarligu miðdeplunum í heiminum og er væl umtóktur ferðamannabýur. Hvørt ár
koma fleiri milliónir fólk til London og fara til dømis í sjónleikarhús, á søvn
og at síggja søguligar bygningar.

Ikki í nøkrum stórbýi í heiminum er so stórur gjaldoyrahandil sum í London. Í
City of London ella "Square Mile", sum miðbýurin eisini verður nevndur, eru
fleiri enn 500 bankar, og London er ein av fíggjarmiðdeplum heimsins. Atvoldin
er lutvíst tann, at Stóra Bretland áður var heimsveldi, men meiri er, at London
liggur væl fyri - mitt ímillum New York City í USA og Tokyo í Japan, sum eru
hinir stóru fíggjarmiðdeplarnir í heiminum. Eisini hava teir vunnið sær
serkunnleika, ið er bygdur upp, sum árini eru liðin.

Nógv fólk úr øllum heiminum flyta til Bretska høvuðsstaðin í styttri ella longri
tíðarskeið. Av tí at fólkatalið er so høgt, kann tað vera torført at fáa nakað
at búgva í fyri ein hóskandi kostnað, og sum samstundis hevur góðar hentleikar
og er væl hildið.



https://fo.wikipedia.org/wiki/F%C3%B8royska_f%C3%B3tb%C3%B3ltsmanslandsli%C3%B0i%C3%B0

Føroyska A-landsliðið í fótbólti hjá monnum vann fyrsta EM-undankappingardyst
sín í Landskrona 12. september 1990, tá Torkil Nielsen skeyt mál móti
eysturríkska landsliðnum. Síðani hava úrslitini verið svingandi, sum oftast
vinna mótstøðuliðini, men onkrir sigar og javnleikir eru av og á, og sigurin hjá
stórum fótbóltstjóðum er onkuntíð sera tepur, sum t.d. tá Føroyar tapti 0-1 á
heimavølli móti Italia í 2011. Føroyar fingu limaskap í FIFA í 1988 og UEFA í
1990 og spældu sín fyrsta altjóða landsdyst móti Íslandi hin 24. august 1988,
Ísland vann dystin 1-0.

Hin 14. november 2014 vunnu Føroyar á útivølli móti Grikkalandi í undankapping
til EM í fótbólti. Jóan Símun Edmundsson gjørdi málið. Hin 13. juni 2015
eydnaðist tað enn einaferð fyri føroyska fótbóltslandsliðið at vinna móti
Grikkalandi, tá ið Føroyar hevði heimavøll á Tórsvølli. Føroyar vann dystin 2-1,
málini hjá Føroyum gjørdu Hallur Hansson og Brandur Olsen. Gott 11 milliónir
búgva í Grikkalandi og umleið 49.000 í Føroyum. Grikkaland gjørdist
evropameistari í 2004 og luttók í endaspælinum á HM 2014.

Føroyska A-landsliðið vann gull á Oyggjaleikunum í 1989 og 1991. Føroyska
fótbóltslandsliðið hjá monnum hevur ikki luttikið á Oyggjaleikum í nógv ár.

Hesir leikarar fingu landsliðsboð til HM undankappingardystin móti Sveis hin 13.
november 2016. Kelda: Dystir og mál pr. 14. november 2016 eftir dystin móti
Sveis.



https://fo.wikipedia.org/wiki/Athen

Athen (grikskt: Αθήνα; Athína) er høvuðsstaður Grikkalands og størsti býurin í
landinum. Athen er ein av heimsins elstu býum, sum frá skrivligum keldum kann
føra sína søgu umleið 3400 ár aftur í tíðina. Har búgva (2011) 664 046 íbúgvar í
sjálvum býnum, (fólkatalið var 796.442 í 2004) Stórbýurin Athen við forstøðum og
upplandi hevði 3.074.160 íbúgvar í 2011, á einum 412 km2 stórum øki. Sambært
Eurostat er Athen tann stórbýurin í ES, sum hevur 7. flestar íbúgvar og 4.
flestar íbúgvar av høvuðsstøðunum í ES í 2004, tá tað búðu 4.013.368 í Athen
(við forstøðum og upplandi). Athen er tann syðsti høvuðsstaðurin í Evropa.
Arvurin frá tí klassisku tíðini er enn sjónligur í Athen við minnisvarðum og
ymiskum bygningum, sum eru listarverk, har tað kendasta nokk man vera Parthenon
á Akropolis, sum av mongum verður hildið at vera týdningarmesta bygningsverkið í
vesturlendskari mentan frá fornari tíð. Býurin hevur eisini fleiri fornminni frá
rómverskari og bysantinskari tíð, og nøkur frá tí osmanniska tíðarskeiðnum.
Athen hevur tveir heimsarvar, sum eru á listanum hjá UNESCO yvir heimsarvar,
nevniliga Akropolis og Dafni Klostrið.

Miðdepilin í gamla høvuðsstaðnum í Grikkalandi var Akropolis, har 2500 ára gomlu
toftirnar av Parthenontemplinum eru. Men meginparturin av býnum er nýggjur, tí
at mong fólk av bygd eru flutt hagar at leita sær eftir arbeiði. Ein avleiðing
av bráða vøkstrinum er, at fáastaðni í heiminum er luftin so dálkað sum í Athen.
Til tess at minka um luftdálkingina er ikki loyvt at koyra bil inni í býnum
summar dagar í vikuni.

Tey eldstu prógvini frá menniskjum í Athen eru frá yngru steinøld. Í
bronsuøldini uppstóð eitt meira skipað samfelag, ein partur av tí mykensku
borgmentanini. Eftir at henda mentanin fall umleið ár 1200 á.Kr. komu tær myrku
øldirnar (uml. 1200 til 900 á.Kr.). Frá hesi tíðini eru nøkur spor av aktiviteti
í Athen, men tað sær ikki út til at hava verið eitt samfelag, ið var nakað
serliga skipað.

Býurin fór at vaksa umleið 900 á.Kr. Fram til umleið 640 á.Kr. var Athen eitt
kongadømi við einari aristokratiskari stýrisskipan. Athenbúgvar løgdu Attika
undir seg hetta tíðarskeiðið. Meðan allir grikskir býarstatir høvdu ræði yvir
eitt øki kring sjálvan býin, er tað annarleiðis við Athen, sum hevði valdið á
einum rættiliga stórum øki. Undir tyraninum Peisistratos byrjaði býurin at
markerað seg sum ein miðdepil fyri listahondverk og arkitektur.

Í 510 á.Kr. fingu tey ið vóru ímóti tyranstýrinum hjálp frá Sparta til at broyta
stýrisskipanina. Tað athenska fólkaræðið var eitt demokrati, ið hevði beinleiðis
fólkaræði við eini røð av sereyðkennum.

Síðan 558 á.Kr. høvdu persarnir víðka um land teirra. Persisk herlið komu til
tað grikska meginlandið í 490 á.Kr.. Athen varð kringsett, og tvær ferðir
noyddur fólk at rýma úr býnum. Men í 479 á.Kr. taptu persarnir við Plataiai, og
uppgóvu royndina at vinna Grikkaland.

Athen var nú blivin tann valdmiklasti býarstaturin í Grikkalandi, og tað dámdu
spartanarum ikki. Kríggini millum báðir býarstatirnir endaðu við at Athen tapti,
og tá Filip II av Makedonia víðkaði um sítt økið og kom inn í Grikkaland,
megnaði Athen ikki at standa ímóti. Filip II hevði ræði á Athen og sonur hansara
Aleksander Mikli, staðfesti hetta.

Athen var framhaldandi ein týdningarmikil býur, eisini í hellenistiskari tíð,
men var ikki longur ein sjálvstøðugur statur. Býurin bleiv førandi innan mentan
og útbúgving, og teir filosofisku skúlarnir lokkaðu lesandi frá strórum pørtum
av grikska heiminum, og so við og við eisini frá rómverska heiminum.

Grikkaland varð innlimað í Rómverjaríkið í 86 á.Kr.. Athen fikk enntá minni
ávirkan politiskt sæð, men bleiv við at vera týdningarmikil miðdepil fyri
lærdóm. Paulus ferðaðist eitt nú til Athen fyri at kynda um kristnu trúnna, og
Grikkaland var eitt teimum fyrstu økjunum í Rómverjaríkinum, ið tóku nýggju
trúnna til sín. Hetta tíðarskeiði bleiv endin á Athen sum lærdómsmiðdepli, men
tað var ikki fyrr enn undir Justinian keisara, í 529 at lærustovnarnir vóru
stongdir heilt.

Folkavøksturin í Athen var øgiligur eftir tað, sæð við grikskum eygum,
katastrofala griksk-turkiska kríggið frá 1919 til 1922, tá yvir ein millión
flóttafólk vóru tvangsflutt til Grikkalands eftir Lausannefriðin í 1923, tey
vóru noydd at flyta frá heimum teirra í Lítla Asia, sum í dag hoyrir til
Turkaland, av hesum mongu fluttu umleið 300.000 til Athen og forstaðir til
Athen. Árini 1941 til 1944 var Athen eins og restin av Grikkalandi, hersett av
Nasitýsklandi.

Summar OL hevur verið hildið í Athen tvær ferðir, 1896 og 2004. Býurin stóð
eisini fyri teimum óalmennu leikunum sum vóru hildnir í 1906.

Athen hevur fleiri stór ítróttarfeløg, sum fótbóltsfeløgini AEK Athen FC,
Panathinaikos FC og Panionios FC, kurvabóltfelagið Maroussi BC og
hondbóltsfelagið Sony Athinaikos Athens.



https://fo.wikipedia.org/wiki/T%C3%BDskt_m%C3%A1l

Týskt (deutsch [dɔiʧ] á týskum) er eitt av vesturgermansku málunum og er millum
heimsins størstu mál. Týskt er tað málið, ið flest fólk tosa í Evropa. Týskt er
samstundis størsta mál í Evropasamveldinum. Yvir 100 milliónir fólk hava týskt
sum móðurmál, m.a. 90 mió. í Evropa. Týskt er mest útbreidda móðurmál í Evropa
eftir russiskt. Í m.a. vísindum, gransking, handilsskapi og mentan er týskt eitt
týðandi mál í øllum heiminum. Týskt og føroyskt hava felags uppruna og líkjast í
roynd og veru nógv. Vit siga til dømis hann, hon ella tað um øll navnorð á báðum
málunum. Føroyskt og týskt eru eisini bæði fallmál, sum ger, at bygnaðurin
líkist nógv. Týsk mállæra hevur so at siga eingi undantøk. Tað ger málið lætt av
læra “eftir bókini.” Úttalan og stavsetingin liggja tætt upp at hvørjum øðrum.
Nógv orð á føroyskum eru komin úr týskum umvegis danskt.

125 milliónir fólk kring allan heim tosa týskt, av teimum 101 millón sum fyrsta
mál. Týskt verður fyrst og fremst tosað í Týsklandi, Eysturríki, Liktinstein,
Luksemborg í 2/3 av Sveis, í 2/3 av Suðurtyrol (Südtirol) í Italia í
Eysturbelgia og í nøkrum býum í Suðurjútlandi í Danmark. Eisini í Namibiu verður
týskt tosað av nógvum fólkum sum móðurmál. Fimtihvør íbúgvi í ES hevur týskt sum
móðurmál, og næst eftir enskt er týskt vanligasta fyrsta fremmandamál í Evropa.
Men eisini sunnast í Afrika og summastaðni í Suðuramerika (t.d. Espírito Santo í
Brasil) eru nógv fólk, sum duga týskt. Í Namibia hevur týskt støðu sum alment
viðurkent minnilutamál. Eisini í hinum heimspørtunum eru týskttalandi
minnilutar, m.a. í Pennsylvania í USA.

Týska stavraðið er bygt á latínska stavraðið. Týskt nýtir 26 bókstavir umframt
ä, ö, ü og ß.  

Á týskum, sum á føroyskum, eru fýra føll. Fall merkir her formur hjá kenniorðum,
lýsingarorðum, navnorðum og fornøvnum. Tey einstøku liðini í setninginum krevja
sítt fall. Grundlið og umsagnarlið til grundlið standa í hvørfalli,
hvønnfalsávirki stendur í hvønnfalli, og hvørjumfalsávirki stendur í
hvørjumfalli.

Tað óbundna kenniorðið er ein (kallkyn), eine (kvennkyn) og ein (hvørkikyn), og
tað bundna kenniorðið er der (kallkyn), die (kvennkyn), das (hvørkikyn) og die
(fleirtal).

  Á týskum eins og á føroyskum hava vit fýra føll: hvørfall, hvønnfall,
hvørjumfall og hvørsfall. Á føroyskum broytast navnorðini eftir tí falli, tey
standa í, bæði tá tey eru bundin og óbundin. Á týskum fær bundna navnorðið ikki
knýtt ending aftur at sær, men bundna kenniorðið, der, die, das ella die verður
sett frammanfyri navnorðið og fallbent. Í hvørfalli stendur grundliðið.
Grundliðið er tað ella tann, sum er ella ger okkurt. T.d. Hann er glaður, tí hon
bakar pannukøkur. Umsagnarlið til grundlið stendur eisini í hvørfalli. T.d.:
Hann er ein góður lækni. Í hvønnfalli stendur tann ella tað, sum nakað verður
gjørt við. Vit kalla tað liðið fyri hvønnfalsávirki. T.d.: Hann málar bátin.  

Endingin á óbundna kenniorðinum í flestu føllum er júst sum endingin á bundna
kenniorðinum. Tó hevur kallkyn í hvørkikyn og hvørfalli í hvør- og hvønnfalli
onga ending. Legg til merkis har sum 1 stendur, er eingin ending. Annars eru
endingarnar tær somu sum hjá tí bundna kenniorðinum. Tað óbundna kenniorðið ein
bendist soleiðis:  

Navnorð kunnu vera óbundin (ein bilur) og bundin (bilurin). Tey kunnu vera
eintal (bilur, bilurin) og fleirtal (bilar, bilarnir). Á týskum verður bundna
kenniorðið sett frammanfyri navnorðið og bent í føllum. Eitt bundið navnorð á
føroyskum hevur ending: bátur-in, bátar-nir. Á týskum hevur navnorðið tað bundna
eyðkennið frammanfyri: t.d. das Boot, die Boote. Hesi smáorðini nevna vit
kenniorð. Navnorð verða altíð skrivað við stórum bókstavi.

Sum á føroyskum benda vit sagnorðini í trimum persónum í eintali og í fleirtali
og í fimm tíðum.  Vit býta sagnorðini sundur í bólkar:  

Fyrisetingar eru smáorð, ið sum oftast standa frammanfyri navnorð ella fornøvn
og stýra teimum, t.e. gera av, hvørjum falli tey skulu standa í. Nøkur dømi: í
hagan, hjá ommu, undir borðinum, til borðs, til Noregs. Fyrisetingar, sum stýra
hvønnfalli eru: durch (ígjøgnum), für (fyri), gegen (ímóti), ohne (uttan) og um
(rundan um).

Lýsingarorðini standa saman við navnorðum og lýsa tey. Tey kunnu standa bæði
frammanfyri og aftanfyri navnorðini: t.d. ein grønur frakki. Frakkin er grønur.
Á týskum bendast lýsingarorðini ikki, tá ið tey standa aftanfyri, t.e. sum
umsagnarlið til grundlið. T.d.: hann er stórur (er ist groß) ella hon er stór
(sie ist groß). Men tá ið tey standa frammanfyri navnorðini, bendast týsk
lýsingarorð líka nógv sum føroysk: Vit benda lýsingarorðini sterkt og veikt.

Fornøvn eru orð, sum vit seta ístaðin fyri navnorð og nøvn. T.d.: Hvar er Hans?
Hann er í býnum. Hann er eitt persónsfornavn. Sum á føroyskum bendast fornøvnini
í øllum føllum í eintali og fleirtali.

Hvørfallsformurin hjá persónfornøvnunum verður ikki so nógv brúktur. Men vit
siga tó á føroyskum: til mín, til tykkara, til teirra. Á týskum eitur tað til
dømis “Er kam statt deiner" (hann kom ístaðin fyri teg) og “Er nahm sich ihrer
an” (hann tók sær av henni). 



https://fo.wikipedia.org/wiki/Niger

Tjóðveldið Niger (alment franskt heiti République du Niger) er eitt stórt land í
Vesturafrika. Niger er eitt av fátækastu londunum í heiminum, og er í løtuni á
markinum til hungursneyð. Tey flestu av teimum stívliga 16 milliónum fólkunum í
Niger búgva í turra Sahellendinum, ið gongur sum ein smalur geiri tvørtur um
syðra part í landinum. Norðan fyri Sahel er stóra og ómilda Sahara, har
tuaregarnir búgva.

Stóra landið Niger er umgyrt av øðrum londum og hevur ikki mark út ímóti sjónum.
Niger hevur mark við Algeria og Libya í norðri, Mali og Burkina Faso í vestri,
Benin og Nigera í suðri og Kjad í eystri.

Í Nildalinum og við Nigeránna hava menn í 4000 ár velt korn. Hetta vísir okkum,
at meðan ísøldin ráddi í Evropa, og har var fátt við fólk, var í Vesturafrika
eitt yðjandi lív av fólki, sum dugdi m.a. at velta jørðina, smíðja jarn, gera
vakrar lutir og málningar.

Í Niger búgva umleið 16 mió. fólk og landið er mett at vera heimsins
næstfátækasta land. 61 % av fólkinum livir undir fátækramarkinum , ið er 1
USA-dollari um dagin. Týdningarmesta samferðsluleið er Nigerá, ið er einasta
stóra á í landinum. Lítið annað náttúrutilfeingi enn uran er í Niger. Tað veitti
landinum góða inntøku í 1980-árunum.

Hóast stjórnin hevur roynt, hevur kortini ikki eydnast enn at gera landið
sjálvbjargið til mat. Nógvir pengar hava verið brúktir og nógv arbeiði gjørt til
tess at fáa landbúnaðin at geva meira av sær. Flestu fólk eru kortini fátæk og
lívbjarga sær við at halda húsdýr ella dyrka jørðina í tí lítla lendi, ið er
nýtiligt til landbúnaðarlendi. Tey allarflestu, umleið níggju av tíggju fólkum
hava bara jørðina at lita á. Ikki er hugsingur um at velta, fyrr enn komið er so
langt suður, at miðalavfallið fer upp um 300 mm. um árið ella meira. Regnar
ikki, noyðist landið at keypa korn. Nógvastaðni á búnaðarlendinum búgva bøndur,
sum hava nógv neyt. À hvørjum ári floymir Nigerá upp um áarbakkarnar. Tað ið áin
minkar aftur, kvíka bøndurnir sœr at sáa rís, grønmœti, jarðnøtir, korn og
bummull í nýtaðaðu og fruktagóðu jørðina, ið hevur staðið undir í vatni. Lendið
fram við Nigerá er eisini beiti hjá neytum og øðrum húsdýrum.

Landið Niger er gott og væl til støddar sum tey skandinavisku londini. Tað
liggur millum Kjad og Mali í Vesturafrika. Meginparturin av Niger er ónýtt
oyðimørk ella turr og svidnað hálvgum oyðimørk. Íbúgvarnir, góðar 16 milliónir í
tali, búgva fyri tað mesta har suðuri í landinum. Har norðuri eru oyðimørk og
hálvgumoyðimørk, sum eru næstan 60 % av landsins vídd.

Tíðarskeiðið 1969 til 1973 var óvanliga turt, og um tað mundið og nakað seinni
mistu bøndurnir í Niger 7 av hvørjum 10 oksum. Onkustaðni hóraði bert ein
einasti av hvørjum 10. Longu í 1982 var neytatalið tó vorðið tað sama sum fyri
tey turru árini. Hetta er gamla lagið hjá neytabøndunum. Hvørja ferð turkurin
hevur fingið sín part av skipanini, skunda teir sær at seta við av nýggjum. Og
roynt verður at fáa fleiri neyt, enn teir høvdu fyri turkin. So hava teir nakað
niður fyri næstu ferð, turkur verður. Onnur orsøk til, at neytatalið veksur, er
vaksandi íbúgvatalið. Tess meira fólk, tess meira neyt. Íbúgvavøksturin er
3,63 % um árið . Hetta er ein tann skjótasti vøksturin í øllum Afrika.
Íbúgvatalið verður tvífaldað eftir bara 20 árum. Henda brádliga viðsetingin av
fenaði hevur borið í sær, at jørðildið hvørvur. Hetta fyribrigdið verður á
fremmandum máli rópt erosjón.

Turkurin, sum javnan hevur verið í Norðurniger síðstu árini, hevur gjørt, at
mangir tuaregar hava mist fenað sín og liva ikki longur sum flakkfólk. Mangir
eru farnir suðureftir at fáa mat og arbeiði. Nú tuaregar eru vorðnir búfastir,
eru summir teirra farnir at stríðast fyri, at teir skulu hava egið ríki.

Oyðimarkar-antilopur, sum til dømis addaksurin, stendur seg í økjum, sum ikki
føða húsdýr. Tað eggjahvítaevnið, tær útvega oyðimarkarfólki, er av stórum
týdningi. Til tess at verja addaksin, svørðoryksin og mong gasellu sløg, sum
halda til á turrlendi, hevur stjórnin í Niger í samstarvi við
Heimsnáttúruverndargrunnin sett upp eitt ovurstórt friðøki í oyðimørkini, so tey
nevndu dýrini fáa skjól og trívast.

Fólki tørvar okkurt til brenni, eru tey køld ella ætla at matgera, og ikki minst
tí er oyðimørkin í vøkstri í Niger. Gamalt er at nýta træ ella trækol. At kalla
ongar aðrar orkukeldur eru her um leiðir. Tá ið fólkatalið veksur, verður
gravgangurin eftir brenniviði enn størri. Onkustaðni í Niger mugu kvinnurnar
ganga upp í 50 km. eftir brenni. Asnar verða havdir at reiða brenni. Ungu
trøini, plantað ella sjálvsádd, røkka ikki líkinda hædd, tá ið tey verða feld.
Hetta er ein tann mesti vandin har hálvgum oyðimørk er. Saman við tí, at geit og
neyt bíta grasið í rót, er viðjatørvurin til brenni orsøkin til, at náttúran
verður avlagað. Tá verður eisini beint fyri lívskor teirra, sum búgva har. At
eingi trø eru, er meint fyri smáídnaðin, tí viðurin er orkukeldan. At oyðimørkin
otar seg fram, er sorgarleikur hjá teimum fólkum, ið verða beinleiðis rámt av
hesari náttúruvanlukku.



https://fo.wikipedia.org/wiki/Jamaika

Jamaika ella Jameika (enskt Jamaica) er ein oyggj í Karibiska havinum í
Norðuramerika. Høvuðsstaðurin eitur Kingston.

Jameika er vøkur oyggj, men har eru stórir mótsetningar. Har eru fólk, sum taka
sær av løttum og av heilum huga íðka krikkit og spæla reggaetónleik. So er tað
stóri spenningurin ímillum nakrar fáar máttmiklar ríkmannaættir og tey fátæku í
mongu fátækrabýlingunum í Kingston, har eisini nógvur harðskapur valdar. Hesa
skuggasíðu síggja fá ferðafólk, sum á hvørjum ári koma at njóta lívið og
tropuveðurlagið í hesum fagra landi. Ein annar týðandi vinnuvegur á Jameika er
aluminiumsnámsvinnan, men hon fer óvuliga illa við náttúruni, tí at gomlu
námsopini standa full av vatni og sýrueitri. Tað drepur allan vøkstur.

Íðnaðurin í Jameika er fjølbroyttur. Har eru oljureinsiverk, telduvirki og
klædnavirki. Mong steinsløg verða brotin, av teimum er aluminiumsmálmur tað
týdningarmesta. Ein vinnuvegur, ið vindur nógv upp á seg, er teldutilbúnaður, ið
til dømis er at forrita og viðgera teldulutir og síðan senda teir til telduvirki
í USA, har teldurnar verða gjørdar lidnar. Í Karibia er vanligt, at útlendsk
feløg eiga hesar teldufyritøkur, men í Jameika eiga fólk har meginpartin.

Umframt ídnað og ferðavinnu hevur landbúnaðurin eisini stóran búskaparligan
týdning í Jameika, og mong fólk arbeiða í banan-, kaffi-, kakao- og sukurlundum.
Mangir jameikanar liva eisini av fiskiveiði, ella teir eiga ein jarðarteig og
dyrka sær sínar egnu búnaðarvørur.



https://fo.wikipedia.org/wiki/YouTube

YouTube er ein sera kend heimasíða, har ein frítt kann býta kykmyndir sínar.
Brúkarirnir kunnu leggja út (uploada) kykmyndir, síggja kykmyndir hjá øðrum og
geva eitt ummæli av teimum. Men ikki ber til at leggja so nógv megabyte (MB),
sum ein hevur hug til. Allir brúkarar kunnu upploada filmar sum eru í mesta lagi
15 minuttir langir, áðrenn juli 2010 var hetta markið á 10 minuttir. Brúkarar
sum hava verið virknir á Youtube eitt ávíst tíðarskeið og sum fylgja reglunum
kunnu fáa í boði at leggja filmar út, sum eru longri enn 15 minuttir. Vanliga
markið fyri støddina á filmum, sum verða lagdir á Youtube er á 2 GB, men um ein
nýtir tann nýggjasta internetkagan hjá Google Crome, ella Firefox 4 ella
Internet Explorer við Silverlight, so kann ein leggja upp til 20 GB á Youtube.
Kykmyndirnar verða vístar við "flash" avspælara (tildømis: Adobe Flash Player
[1]

YouTube bleiv stovnað 14. februar 2005. 23. apríl 2005 varð fyrsta Youtube
kykmyndin løgd út. Tá starvaðust tríggir manns hjá Youtube, teir høvdu fyri
hetta arbeitt hjá PayPal. Nú eru fleiri milliónir brúkarir, og enn fleiri
kykmyndir, og 67 fólk starvast nú har.

Fyrr varð hildið at YouTube var kappingarneyti hjá Google Video, men Google
lýsti í oktobur 2006, at ætlan teirra var at keypa YouTube fyri 1,65 milliardir
dollarir (USA) í Google-partabrøvum. Google yvirtók YouTube sama mánaða.



https://fo.wikipedia.org/wiki/Wales

Wales ella Lítla Bretland (Bretland hitt minna) (walisiskt: Cymru) er ein
hálvoyggj í suðurvestur Stóra Bretlandi. Wales er partur av Sameinda
Kongsríkinum Stóra Bretland og Norðurírland. Bretski trónarvingurin ber heitið
'Prince of Wales', men hann hevur ongan politiska leiklut í Wales.

Navnið Wales stavar frá germanska orðinum fyri 'ørðvísi', eins og t.d. Vallonia
og Valakia. Wales er uml. 20.761 km² til støddar og fólkatalið er uml. 2.881.000
(1990). Høvuðstaður er Cardiff.

Í bygdunum uppi millum fjalla í Wales búgva fólk av keltiskum uppruna. Tey tala
sítt forna walisiska mál, sum als ikki líkist enskum.

Walisar hava alla tíð noyðst at stríðast ímóti álopshugaðum grannum fyri at
verja sítt sjálvræði og mentan, Wales hevur ikki havt sjálvstýri síðan 1282, tá
landið varð hertikið av enska konginum og lagt undir Ongland.

Meginparturin av hálvoynni Wales er fjallalendi. Fyri norðan eru fjøllini brøtt
og illgongd, vaksin við grasi og lyngi. Uppi í fjøllunum eru høgir hamrar og
skúmandi fossar, niðri í dølunum eru stór vøtn. Hægsti tindurin eitur Snowdon,
sum merkir "Snjótindurin". Undan fjøllunum eystureftir og út ímóti havinum
vestureftir ganga lýggir, breiðir og fruktagóðir dalar, har hópur av fólki býr.
Fyri sunnan er landið lægri og slættari. Jørðin har er fruktagóð og væl velt.

Llanfairpwllgwyngyllgogerychwyrndrobwllllantysiliogogogoch er kendasta
staðarnavnið í Wales.



https://fo.wikipedia.org/wiki/Stokkh%C3%B3lmur

Stokkhólmur (svenskt: Stockholm) er høvuðsstaður í Svøríki, og hevur umleið 868
141 íbúgvar. Stokkhólmur er í Stokkhólms kommunu í Stockholms län. Hann er á
eysturstrond Svøríkis.

Í Husby, har 81,9 % av teimum umleið 12 000 íbúgvunum hava útlendskan uppruna ,
hevur verið sera ófriðarligt í mai 2013. Ófriðurin, sum fyri tað mesta stavar
frá ungum við fremmandum uppruna , byrjaði sunnukvøldið 19. mai 2013, tá eini 40
ungfólk í Husby settu eld á bilar og steinaðu eftir bæði politistum og fólki frá
bjargingartænastuni . Eldur varð settur á tríggjar skúlar, harav tann eini brann
í grund, og í minsta lagi 129 bilar blivu brendir í forstøðunum Husby, Rinkeby
og Tensta. Í Älvsjö, sunnan fyri Stockholm, varð millum annað eldur settur á
eina politistøð, umframt at rútar blivu knústir og annað herverk gjørt. Í
Jakobsberg steinaðu ungfólkini politistøðina, so fleiri rútar fóru í knús, og í
Skarsholmen gekk herverkið út yvir ein barnagarð, sum eldur varð settur á. Bæði
í Rinkeby, Skarpnäck, Norsborg, Kista og Tensta, var eldur settur á bilar og
bygningar. Politiið hevur tilsamans tikið eini 35 fólk , og í eina førinum er
talan um handtøku fyri morðbrand. Politiið hevur handtikið fleiri fólk, sum
verður sagdur at stava frá, at ungdómsarbeiðsloysið er stórt, men eisini, at
hesi ungu duga illa at laga seg til svenska samfelagið.

Ófriðurin byrjaði, eftir at politistar í Husby skutu og drupu ein 69 ára gamlan
mann við útlendskum uppruna, eftir at hann hevði hótt við einum masjetu-knívi .

Høvuðsstaðurin í Svøríki, Stokkhólmur, er bygdur á oyggjum og hólmum. Í
skergarðinum við Stokkhólm eru sker, hólmar og oyggjar í túsundatali. Fáastaðni
í heiminum sært tú tað, ið er honum líkt. Har eru angandi bøur, reyð timburhús
og bláur sjógvur, og um summarið kemur hópur av ferðafólki í hetta
"frítíðarparadísið". Fyri túsund árum síðan var vatnið Mälaren ein partur av
Eystrasalti. Men landið hækkaði og legði eina gátt ímillum havið og vatnið. Á
hesari gáttini varð Stokkhólmur bygdur í 13. øld.

Inni í býnum eru nógvar stórar borgir, prýðiligast eru kongsborgin, ráðhúsið,
Tersinska Palatset og Arvfurstens Palats. Har eru eisini stór fornminnissøvn, og
har síggjast minnir frá teirri tíðini, Svøríki var eitt høvuðslandið í
Norðurevropa. Ymsastaðni í býnum eru stórir vakstrargarðar, og av teimum er
Djurgården gitnastur. Í gamla býarpartinum (Gamla Stan) eru enn nógv gomul hús
og smalar gøtur. Kongsborgin er eisini í Gamla Stan. Borgin, nú er, varð bygd í
18. øld. Býráðshúsið við teimum trimum krúnunum varð bygt í 1920-árunum. Tað er
gitnasta verkið hjá arkitektinum Ragnari Østberg.

Merkisverdasti nýggi bygningur í Stokkhólmi er Globen. Í tí trillrunda, 85 m
høga bygninginum er rúm fyri 16 000 fólkum. Húsið verður brúkt til til dømis
konsertir, íshockeydystir, o.s.fr. Skjótast er at koma til og frá Globen við
undirgrundarbreytini. Hin kosturin er at standa fastur í einum av teimum nógvu
bilhalunum, tí ferðsluruðuleikin í Stokkhólmi er stórur.

Coordinates: 59°19′46″N 18°4′7″E﻿ / ﻿59.32944°N 18.06861°E﻿ / 59.32944; 18.06861



https://fo.wikipedia.org/wiki/Olaf_Johannessen

Olaf Heine Johannessen (føddur 8. juli 1961 í Tórshavn) er ein føroyskur
sjónleikari, sum er útbúgvin á Odense Teater Sjónleikaraskúla í 1986. Hann
spælir sjónleikir í Danmark og Týsklandi og í donskum sjónvarpið og filmum.

Tá hann varð liðugur við útbúgvingina bleiv hann settur í starv á Aarhus Teater,
har hann eitt nú spældi høvuðsleiklutin í leikinum Lykke-Peer (1988) og í Hamlet
(1992). I 1994 varð hann settur í starv á Det Kongelige Teater í Keypmannahavn,
har hann var í føstum starvi í 10 ár. Síðan tá hevur hann starvast sum freelance
sjónleikari. Í sjónvarps samanhangi er hann eitt nú kendur fyri sín leiklut sum
forsætisráðharrin Kristian Kamper í Brotsgerðin III (Forbrydelsen III). Í 2013
varð vann hann eina Robert heiðursløn fyri hansara hjáleiklut í Brotsgerðin,
hann vann í bólkinum Ársins mannligi hjáleiklutur - sjónvarpsrøð (Årets Mandlige
Birolle - tv-serie). Í 2014 vann hann virðislønina Teaterpokalen fyri at spæla
leiklutin sum Eichmann í sjónleikinum Samtale før døden eftir Adam Price. Í 2015
fekk hann donsku virðislønina Ársins Reumert fyri besta mannliga høvuðsleiklut í
sjónleikunum Samtale før døden og Mefisto á Betty Nansen Teatret, umframt
Heksejagt, ið varð framførdur á Det Kongelige Teater.

Olaf Johannessen er sonur leikstjóran Eyðun Johannessen og bróðir
sjónleikarinnuna Anniku Johannessen.



https://fo.wikipedia.org/wiki/J%C3%B8r%C3%B0in

Jørðin, bústaður okkara í alheiminum, er ein av teimum átta gongustjørnunum, sum
eru í ringrás um sólina (áður varð hildið, at Pluto var gongustjørna, men tað
varð seinni prógvað, at hon ikki var). Jørðin er einasti himinknøttur, sum
vísindamenn vita, at lív er á, tí at í lofthavinum um jørðina er súrevni og í
høvunum vatn - bæði treyt fyri alt lív. Drúgvir tveir triðingar av jørðini eru
vatn, í høvum, ísi, vøtnum og áum. Tað, ið eftir er, eru sjey ovurstór
meginlond, kallað heimspartar, við skiftandi landslagi og fjølbroyttari náttúru.
Har eru høgir og óførir fjallaryggir, langar áir og víðar oyðimerkur. Teir sjey
heimspartarnir, sum eru turra lendið oman fyri sjógvin á jørðini, eru Ásia,
Afrika, Norðuramerika, Suðuramerika, Antarktis, Evropa og Kyrrahavsoyggjarnar
við Avstralia (eftir stødd). Kring Norðurpólin og Suðurpólin eru póløki, sum
ikki síggjast á einum fløtum korti, men síggjast á globusunum.

Higartil er einki lív funnið á aðrari gongustjørnu enn jørðini. Rundan um alla
jørðina er eitt jaður, nevnt lofthav, sum er tann luftin, vit anda. Okkara
sólarskipan og jørðin vórðu skapað fyri um 4,6 milliardum árum síðan. Einar 3,5
milliardir ár eru liðin, síðan fyrsta, einfalda lív kyknaði á jørðini. Og tá ið
enn eitt ófatiliga langt tíðarskeið var runnið, høvdu fyrstu, einfaldu verurnar
ment seg til fullskapaðu menniskjuna, homo sapiens sapiens, fyri einum 40.000
árum síðan.

Fólkatalið er vaksið við einari milliard síðan 1999, og stovnurin Census Bureau
hevur roknað seg fram til, at í ár 2012 verða ikki færri enn sjey milliardir
fólk á jørðini. Tískil hevur tað bert tikið 13 ár fyri menniskjuni at økjast við
einari milliard. Serliga er tað í M-londum har vøksturin fer fram. Í Niger og í
Mali fær hvør kvinna í miðal sjey børn.

Jørðin er samansett av trimum høvuðspørtum. Skorpan, kápan og kjarnin. Uttast er
skorpan, tað er her vit liva og útvinnað ráðevnir, sum olju, málmsteinsløg og
ymisk grótsløg. Skorpan er okkurt um 10 til 60 kilometrar tjúkk, og er tískil
bert ein lítil brøkpartur av allari jørðini. Tey mest vanligu grótsløgini í
skorpuni hava eitt høgt innihald av kisil, sum ger hana relativt lætta. Undir
skorpuni er kápan. Hon fevnir um 75-80 % av rúmdini og massanum av jørðini.
Samansetningin er ikki so kisilrík, og massafyllan er nakað væl størri enn í
skorpuni. Kjarnin er í høvuðsheitum gjørdur úr jarni (Fe) og nikkul (Ni). Uttari
parturin er flótandi, ímeðan innari parturin er fastur.



https://fo.wikipedia.org/wiki/Evnafr%C3%B8%C3%B0i

Evnafrøði (ella kemi) er læran um eginleikarnar hjá lívrunnum og ólívrunnum
evnum og hvussu tey samspæla við onnur lívrunnin og ólívrunnin evni. Av tí at
evni, sum eru ymiskar samansetingar av atomum, eru so fjølbroytt, so granska
evnafrøðingar ofta, hvussu atom av ymiskum frumevnum samspæla og soleiðis skapað
mýl, og eisini hvussu ymisk mýl samspæla sínamillum. Evnafrøði verður ofta
kallað tann miðsavnandi vísindin, av tí at hon knýtir aðrar vísindagreinir
saman. Evnafrøðingar kunnu við evnisandgerðum gera t.d. heilivág, plast, litir
og mangt annað, sum vit brúka dagliga. Teir kanna, hvat er í evnunum, og hvussu
ið nýggj evni kunnu verða gjørd. Umleið fimm mió. evni eru til. Vit brúka
dagliga umleið 35 000 evni, sum eru gjørd úr einfaldum evnum - frumevnunum.
Áðrenn evnafrøðin gjørdist vísindi, hildu fólk, at til vóru bara fýra frumevni:
mold, eldur, luft og vatn. Nú vita vit, at 98 frumevni eru í náttúruni. Eisini
kunnu nøkur fá (30 higartil) verða gjørd í starvsstovum. Vanligasta frumevnið í
alheiminum er vatnsevni hydrogen (H2). Tað er mesta tilfarið í stjørnunum.
Egyptar vóru fyrstu evnafrøðingarnir. Evnafrøði eitur eisini kemi. Tað kemur av
chem, ið merkir svørt mold. Soleiðis æt gamla Egyptaland. Nútíðar evnafrøði tók
seg upp við fraklendinginum Antoine-Laurent de Lavoisier (1743-1794), sum var
fyrstur at gera ástøði um andgerðir. Hetta var um 1790. Enski vísindamaðurin
John Dalton (1766-1844) vísti í 1808 á, at evnabindingar eru samanrunnin
frumevnisatom. Russarin Dmitri Ivanovich Mendeleev setti í 1871 frumevni í
skeiðbundna skipan, sum vísir, hvussu ið tey líkjast í evnafrøðiligum
eginleikum.

Fyrr í tíðini søgdu granskarar, at fýra grundlutirnir eldur, jørð, vatn og luft
vóru grundarlagið undir øllum heiminum. Nú á døgum siga vit, at allur heimurin
er bygdur úr uml. 100 frumevnum og bindingum teirra millum. Evnafrøði er, sum
navnið sigur, læran um øll hesi frumevni. Evnafrøðilig gransking er fyritreytin
fyri nógvum av teimum hentu evnunum, sum vit brúka hvønn einasta dag, til dømis
plasti. Sama er við øllum tí heilivági, sum er til taks nú á døgum. Í
evnafrøðini verða atomini skrivað í stytting. Vatn hevur evnafrøðiliga formilin
H2O. Tað sigur okkum, at vatnmýli eru tvey vatnevnisatom (H er stytting fyri
hydrogen) og eitt súrevnisatom (O er stytting fyri oxygen). Vatn hevur
evnafrøðiliga formilin H2O, ið merkir, at eitt vatnmýl er samansett av tveimum
hydrogenatomum og einum oxygenatomi.



https://fo.wikipedia.org/wiki/Apple

Apple Inc. er ein risastór amerikonsk KT-fyritøka við høvuðssæti í Cupertino,
Kalifornia. Macintosh 128K var ein tann mest umrødda teldan, tá ið hon sá
dagsins ljós í 1984. Fá mundu tó vænta, at henda løgna teldan skuldi gerast ein
av høvuðsorsøkunum til, at KT-fyritøkan Apple yvirlivdi og er eitt tað kendasta
vørumerki í heiminum. Telduframleiðarin Apple telist millum tær fyritøkur í
heiminum, sum hava eitt sera sterkt vørumerki. Uml. 2000 lesarar hjá heimasíðuni
BrandChannel hava í einari heimsfevnandi atkvøðugreiðslu peikað á Apple sum tað
vørumerkið, ið hevur havt størstu ávirkan í heiminum í 2011 . Seinastu tvey
árini hevur Google verið sterkasta “brandið”, men nú hevur Apple troðkað Google
av ovastu rók. BrandChannel vísir á, at Apple við sínum iPhone, iMac, iPod, iPad
og iTunes hevur havt gylt ár, og at fyritøkan hevur verið sera sjónlig í
fjølmiðlum, lýsingum og á gøtuni.

Síðsta ársfjórðing í 2013 hevði Apple eitt yvirskot uppá smáar 72 milliardir
krónur . Og tað er meira enn samlaði vinningurin øll árini frá byrjan í 1977 og
til fyrsta iPhonin kom í 2007. Tað er serliga iPhone og iPad sum hála tey stóru
tølini inn. Hyggja vit eftir øllum heimsins fyritøkum, so sæst, at Apple er bæði
nummar 4, 5 og 6 á listanum yvir, hvør hevur verið raskast at vunnið mest pening
í einum einstøkum ársfjórðingi. Feløgini sum liggja frammanfyri eru oljufeløg,
og í veruleikanum eru tað einans oljufeløg saman við Apple á top 20-listanum .

Tað var ein kollvelting, tá Steve Jobs í einum av sínum víðagitnu framløgum
vísti almenninginum eina iPhone fyri fyrstu ferð í 2007.

Sjálvt um framleiðararnir eru nógvir, eru tó bert 3 stýriskipanir innan
smartphones: IOS, sum Apple brúkar, Android, sum ein rúgva av framleiðarum
brúkar, og so Windows, ið Nokia og nøkur onnur brúka.



https://fo.wikipedia.org/wiki/Ungarn

Ungarn, fyrr Húnaland, (ungarskt: Magyarország) er lýðveldi í Miðevropa. Í
vestri hevur Ungarn mark við Eysturríki, í norðri við Slovakia, í eystri við
Ukreina og Rumenia og í suðri við Serbia, Kroatia og Slovenia. Høvuðstaðurin er
Budapest. Kommunistarnir tóku ræðið eftir annan heimsbardaga, og teir bardu
eirindaleyst niður ein uppreistur í 1956. Nú er fólkaræði.

Í 895 var ungarskt landnám. Í 10. øld taka ungarar við kristindóminum. Frá 1945
til 1989 var Ungarn kommunistiskt. 1. mai 2004 gjørdist Ungarn limur í ES.

Annar veraldarbardagi fór illa við Sovjetsamveldinum, tað misti ógvuliga nógv
fólk, og allur vestari partur lá í sorli. Sovjetisku ríkisovastarnir vórðu
altráðir eftir at fáa ræðið yvir Eysturevropa, tí at teir óttaðust fyri nýggjum
álopum vestaneftir, og tí at ríkinum tørvaði at endurreisa ídnaðin. Við
ávikavist politiskum trýsti og hermegi grundaðu teir fólkalýðveldi og settu fólk
at stýra, sum tóku undir við sovjetiska stýrinum í Moskva. Í 1956 kravdu bæði
Ungarn og Pólland sjálvræði. Í Póllandi eydnaðist at fáa tamarhald á
viðurskiftunum við hernaðarhóttanum og lyftum um størri frælsi, men í Ungarn
setti fólkið seg upp ímóti kommunismuni. 4. november 1956 tóku sovjetiskar
herdeildir seg inn í Budapest og bardu uppreisturin niður við harðari hond. USA
og NATO-londini fordømdu atgerðina, men løgdu ikki uppí.

Meginparturin av Ungarn er stórur, fláur og fruktagóður slætti, nevndur puszta,
men í vestara og norðara parti í landinum eru heyggjalendi og lág fjøll. Ungarn
er syðsta landið í Miðevropa. Vestan fyri Donau ganga kortini høgir ryggir
gjøgnum landið, men eystan fyri ánna er heilt slætt. Av tí landið er so slætt,
renna áirnar ógvuliga makar og krókutar. Í móruni fram við áarbakkunum vaksa
heilir skógir av sevi, og har er eitt útvalt tilhaldspláss hjá ymsum
fuglasløgum. Tisza, sum kemur úr Karpatarfjøllunum, førir nógv vatn við sær um
várarnar, tá ið kavin tiðnar har norðuri, og ikki var tað sjáldan, at hon leyp;
nú hava teir gjørt byrgingar til at forða fyri hesum. Summastaðni hava teir
eisini grivið gryvjur frá henni, so teir fáa veitt vatn á bøin um summarið.
Landið er langt frá stórhøvunum, og summarið verður tí heitt og turt, men
veturin kaldur. Fyrr var at kalla alt landið ein grasfløta - pusztain - men nú
er fløtan undanvelt, og har er eitt tað besta kornlendið í Evropa. Eystasti
parturin av fløtuni liggur kortini enn, sum hann lá, og har ganga stór neyta- og
seyðafylgir. Vestast í landinum eru einstakir skógir, og nú eru teir farnir at
seta nøgd av trøum niður í eystara parti eisini, mest fyri at hava tey sum
skjólgarðar.

Tjóðarrættur í Ungarn er gulasj, ein kendur grýturættur við neytakjøti og
grønmeti, sum eisini verður sopin sum tjúkk súpan. Sterk, reyð piparfrukt, nevnd
paprika, gevur rættinum sín sterka, eyðkenda smakk. Aðrar máltíðir, sum liggja
leingi á, eru karpa í paprikasós, livurpostei lagt í deiggi og glóðsteikt
kjøtsneis við paprika.

Sum í hinum londunum í Miðevropa verður nógv korn velt. Bøndurnir dyrka eisini
sólblómur, frukt, grønmeti og oljuber, fikur og vínber - ungarar gera nógv vín.
Skiftið frá kommunistiskum búskapi til kapitalistiskan hevur verið trupult.
Ídnaðurin í Ungarn er fjølbroyttur, og teir gera metal, evnafrøðievni, akfør,
klæði, amboð og ravmagnslutir. Eftir stjórnarskiftið í 1990 legði landið
búskapin um til marknaðarbúskap. Mangar fyritøkur eru komnar á privatar hendur,
og á summum økjum í ídnaðinum hevur verið afturgongd. Ungarska fólkið er væl
útbúgvið, helst í gransking, tøkni og maskinframleiðslu, og tað hevur við sær,
at útlendingar seta meiri pening í vinnulív í Ungarn enn í nøkrum øðrum landi í
Miðevropa.



https://fo.wikipedia.org/wiki/Spanskt_m%C3%A1l

Spanskt mál er eitt av teimum málunum í heiminum, sum hava størsta útbreiðslu.
Spanskt er almennt mál í 21 londum við 500 millionum íbúgvum. Harafturat eru
umleið 35 millionir spanskttalandi í USA, Filippinunum og Turkalandi. Tilsamans
tosa umleið 600 milliónir spanskt. Aðrar 100 milliónir tosa spanskt sum sítt
annað mál. Spanskt er heimsins fjórstørsta mál, tey størstu eru kinesiskt, enskt
og hindi. Í USA og Kanada er tað spanskt, ið verður lært mest av, av útlendskum
málum.

Indoevropeiska málættin, romanska greinin. Spanskt mál er ættað úr latíni, og er
harumframt ávirkað av arabiskum. Bundna kallkynskenniorðið "el" er til dømis
arabiskur arvur.

I Evropa verður spanskt bert tosað í Spania, men á hinari síðuni av
Atlantshavinum verður spanskt tosað í næstan øllum londunum. Í ymiskum statum í
USA (t.d. Texas, New Mexico, Arizona og Kalifornia) og í øllum londunum heilt
suður til Antarktis, tó ikki í Brasil, har tey tosað portugisiskt. Eisini verður
tosað spanskt í fleiri av teimum fyrrverandi ensku, fronsku og hollendsku
hjálondunum í tí karibiska havinum. Harumframt verður spanskt tosað á ávísum
støðum í Afrika og á Filippinunum.

Spanskt er størsta málið í Spania, og verður har nevnt "castellano". Harumframt
er spanskt høvuðsmálið í Argentina, Kili, Bolivia, Uruguei, Paraguei, Venesuela,
Kolombia, Ekvador, Perú, Nikaragua, Panama, Kosta Rika, El Salvador, Honduras,
Guatemala, Meksiko, Kuba, Dominikanska Lýðveldinum og Puerto Riko (USA), sum øll
eru í Suður- og Miðamerika. Eisini eru stórir spanskttalandi minnilutar í
Sambandsríki Amerika.

Umleið 200 føroyingar læra spanskt hvørt ár á studentaskúla, handilsskúla og
kvøldskúla. Spania er eitt elskað ferðamál hjá nógvum føroyingum. Uttanfyri
ferðamannabýirnar tosa bert fáir spaniólar onnur mál, so dugir tú málið, fært tú
nógv fleiri upplivingar við tær heim. Serliga hinumegin Atlantshavið letur ein
heilt nýggj verð seg upp fyri tær. Tú kanst tosa við indiánarar i Peru, við
cowboys úti á argentinsku pampasini, við vælhavandi eksilkubanarar í Miami í
Florida og við teir ólógligu tilflytararnir í Suðurkalifornia. Tann
spanskttalandi parturin av heimsins íbúgvum er í stórum vøkstri bæði í nøgd og
búskapi, so vit kunnu rokna við, at tað verður meiri brúk fyri teimum, ið hava
lært málið.

Um tú vilt duga ordiliga væl spanskt, skalt tú læra teg ein hóp av orðum og
eisini læra teg ein stóran part av mállæruni, um tú vilt hava tey fíni brigdini
við. Men tá letur eisini ein nýggj og spennandi verð seg upp innan bókmentirnar
á sponskum. Hygg t.d. í hendan listan yvir nobelvinnarar í bókmentum:

Til dagin í dag hava 10 spanskttalandi rithøvundar fingið Nobelheiðurslønina í
bókmentum. Her hevur tú ein lista yvir teir:

Tað er lætt at koma í gongd við at tosa spanskt. Tað verður úttalað, sum tað
verður skrivað, so tá tú hevur lært nøkur fá ljóð, sum eru annarleiðis enn á
føroyskum, kanst tú úttala øll orð, eisini tey, sum tú ikki hevur sæð fyrr.

Niðanfyristandandi evnir, eru tey í verða brúkt á C støði í sponskum á
Handilsskúlanum. Hesi evni kunnu eisini verða brúkt til sjálvlesandi og til
umlestur tá ein hevur verið vekk frá sponskumm eina tíð. Eisini kunnu tey verða
góð at hava til fyrireiking til B støði.

Fyri orð, sum hava aðrar endingar enn tey omanfyri nevndu, og sum ikki lýsa
mannligar ella kvinnuligar verur, eru ongar fastar reglur. Brúka tí orðabókina
ella orðalistan.



https://fo.wikipedia.org/wiki/Somalia

Somalia (Somaliskt: Soomaaliya) er eitt land í Eysturafrika. Høvuðsstaður er
Mogadishu, londinum hevur umleið 9 mió. íbúgvar og høvuðsmálið er somaliskt.
Sjórænarar herja á havinum uttanfyri Somalia, og teir vinna milliónir av krónum
uppá hetta brotsmannavirksemið.

Oyðimarkarlendið í Somalia er nógv vaksið seinastu árini. Fátækir bøndur brendu
skógin at fáa dyrkilendi ella beitilendi. Teir gróðursettu ikki trø aftur, og tí
gjørdu teir landið til oyðimørk og beindu fyri lívsgrundarlagið sínum.

Somalia vann sær sjálvræði frá Italia í 1960, men illa gekst at fáa frið í lag í
hesum margbroytta landi, sum hevur so ríka søgu at líta aftur á.

Í 1969 tók Siad Barre forseti valdið og setti hernaðarstýri á stovn í Somalia. Í
1988 gjørdi somalska frælsisrørslan (SNM) uppreistur ímóti einræðisstýrinum.
Herdeildir hjá Siad Barre bardu uppreisturin niður, men aðrir uppreistrarbólkar
komu uppí, og í 1991 tóku uppreistrarlið seg inn í høvuðsstaðin, Mogadishu, og
Barre flýddi til Kenja.

Í 1991 brast á herviligt borgarakríggj, ið elvdi til ræðuliga hungursneyð, og at
Somalia varð syndrað stjórnarliga. Síðan borgarakríggið brast á , hava
túsundtals somaliar búð í flóttafólkalegum, har tryggari er at vera, og teir fáa
mat og tak yvir høvdið. ST skipaði fyri stórtøknari matvøruhjálp, men hon kom
ikki fram til tey neyðstøddu, tí at ættirnar, ið kríggjaðust, rændu matvøruna.
Um ein mió flóttafólk eru í grannalondunum, og tey fara valla heim aftur, fyrr
enn friður er fingin í lag.

Eitt fleirtjóðaherlið við Sambansríki Amerika á odda gjørdi innrás í 1993, og
vápnahvíld varð fingin í lag.

Somalia hevur í mong ár ligið at kalla í stjórnarloysi, men víðgongdir islamskir
bólkar hava vunnið sær stórt vald í landinum. Kendastur av hesum bólkum er
Hizbul al-Islam, ið verður hildin at hava tætt tilknýti til Al-Qaeda.

Sambært eini kanning gjørd av Transparency International í 2013 eru Somalia,
Norðurkorea og Afganistan tey mest korruptu londini í heiminum. Kanningin hevur
ein skala 0 til 100, har 0 sigur at almenni geirin í landinum er sera korruptur,
meðan 100 sigur at hann er reinur. Av teimum 177 londunum sum eru við í
kanningini eru meira enn tveir triðingar undir 50-talið. Somalia og Norðurkorea
hava t.d. eitt úrslit á 8. "Øll hesi londini standa yvir fyri hóttanini vi
korrupsjón allastaðni í stjórnini. Tað kann vera alt frá at deila út lokal
loyvir til tað at halda lógir", sigur Huguette Labelle, stýrisleiðari í
Transparency International í einum tíðindaskrivi .



https://fo.wikipedia.org/wiki/Slovenia

Slovenia er lýðveldi í Miðevropa. Í vestri hevur Slovenia mark við Italia, í
norðri við Eysturríki, í eystri við Ungarn og í suðri við Kroatia.

Eftir at hava staðið undir Eysturríki og síðan verið samveldisríki í Jugoslavia,
gjørdist landið frælst í 1991.

Hóast slovenar vóru undir eysturríkarum í nærum túsund ár, hava teir varðveitt
mentan sína og mál sítt, sum hoyrir til slavisku málini. Litføgur klæði við
baldýraðum mynstrum og eitt sjáldsamt høvuðklæði eru partur av mentan teirra.

Fjallalandið Slovenia er í Útnyrðingspartinum á Balkan. Vakra landslagið við
høgum fjøllum, vøtnum og skógum dregur mong ferðafólk. Mesta fólkið býr í smáum
býum ella í mongu bygdunum, ið eru um alt landið. Um 300.000 fólk búgva í
høvuðsstaðnum Ljubljana - hann er næstminsti høvuðsstaður í Evropa. Alpurnar eru
suður í Norðurslovenia. Her eru høg fjøll og djúpir, avbyrgdir dalar. Smáir býir
og smáar bygdir við smølum krókutum vegum og timburhúsum eru í dølum og líðum,
har ikki er árent fyri skalvi og omanlopi. Av tí at so ringt er at koma fram í
hesum kavatakta og bratta lendi, vórðu hesi búpláss mestsum avbyrgd í øldir, men
nú á døgum eru tey ímillum best umtóktu ferðamannastøð í Slovenia.

Kríggið í gomlu samveldislondunum er farið illa við búskapinum, helst í
ferðavinnuni. Stórir skógir eru í Slovenia: haðan fæst viður til saguløð og
pappírsverksmiðjur. Seinastu árini hava slovenar fingið nógvar vesturevropeiskar
fyritøkur at loyvt slovenum at byggja verksmiðjur, sum gera til dømis bilar,
trukkar, mortorsúkklur og køliskáp í verksmiðjum í Slovenia.



https://fo.wikipedia.org/wiki/Saudiarabia

Saudi-Arabia (arábiskt: المملكة العربية السعودية, al-Mamlaka al-ʻArabiyya
as-Suʻūdiyya), eisini nevnt Saudiarabia ella Saudi-Arábia, er størsta landið á
arábisku hálvoynni. Tað er heimsins 13. størsta land. Saudi-Arábia hevur mark
við 7 lond: Í eystri hevur Saudi-Arábia mark við Kuveit, Katar og Sameindu
Emirríkini, í suðuri við Oman og Jemen, í norðri Irak og Jordan og vesturi er
Reyðahav. Landið hevur umleið 25 mió íbúgvar. Høvuðsstaður er Riyadh og
høvuðsmálið er arábiskt.

Saudi-Arábia er størsta oljuland í heiminum og vinnur út 25 % av allari olju,
nýtt verður í heiminum. Næstan 90 % av landsins útflutningi er olja.
Saudi-Arábia er eitt av høvuðsslondunum í OPEC (altjóða oljulandafelagsskapur).
OPEC ásetur, hvussu stór oljuútvinningin og oljuútflutningurin skulu vera og
verjir áhugamál limalandanna.

Næstan alt Saudi-Arábia er turr oyðimørk og berligt runnalendi, púra ónýtiligt
sum dyrkilendi. Eingin landbúnaður fær verið, uttan at vatn verður veitt.
Nýgjørdar vatnveitingarskipanir gera, at saudiarábar nú dyrka melónir, tomatir,
hveiti og bygg í oyðimørkini.

Tað er lógarkrav í Saudi Arabia, tú skalt vera muslimur. Tað er ólógligt at
trúgva nakað annað. Saudi Arabia er eitt hitt strangasta muslimska landið í
Miðeystri – nógv strangari enn eitt nú Irak og Afghanistan, og brotini á altjóða
mannarættindi eru mong í tali. Saudi Arabia og Abdullah kongur verða tó sjáldan
nevnd fyri tað ringa í altjóða politikki, m.a. tí Saudi Arabia er eitt tað
ríkasta land í heiminum og situr á einum avgerandi stórum parti av heimsins
oljuframleiðslu.

Saudi-Arabia hevur strangar lógir um at menn og kvinnur ikki kunna umgangast
alment, uttan so at tey eru gift. Samstundis eru lógir um, at kvinnur heldur
ikki sleppa at arbeiða í handlum ella koyra bil. Saudi Arabia hevur tikið undir
við sáttmálanum um barnarættindi, sum klárt setir forboð fyri at nýta
deyðarevsing móti ungmennum.

Nýtslan av deyðarevsing er hækkað í stóran mun í Saudi Arabia seinastu árini.
Landið avrættar nú yvir tvey fólk um vikuna – ofta við almennum hálshøggingum. Í
2008 eru í minsta lagi 71 fólk blivin avrættað í Saudi Arabia. Saudi-Arabia
hevur um vikuskiftið 1. mars 2015 avrættað ein drápsdømdan mann. Hann bleiv
hálshøgdur. Maðurin er tann 35, ið er avrættaður i landinum higartil í 2015.
Narkotikasøla, neyðtøkur, dráp, vápnð rán og fráfall frá Islam er brotsgerðir
sum føra til deyðadóm í Saudi-Arabia. Ofta verða tey dømd til deyða við
ófullfíggjaðum prógvum og við lutvíst loyniligum rættarmálum, har tey ákærdu
sjáldan fáa møguleika at nýta sakførara ella tulk. Dømi eru um deyðadømd, sum
ikki hava kent lagnu sína fyrr enn tann morgunin, tá tey verða førd til almennu
avrættingina. Saudi Arabia skilir seg út frá øðrum londum, sum nýta
deyðarevsing, við eisini at avrætta ung, sum hava framt brotsverk teirra, áðrenn
tey eru blivin 18 ár – og hetta er brot á altjóða lóggávu.

Saudi Arabia hevur tikið undir við sáttmálanum um barnarættindi, sum setir
forboð fyri nýtslu av píning og deyðarevsing viðvíkjandi persónum undir 18 ár.
Við at nýta hesar revsingar móti børnum brýtur Saudi Arabia tí skyldur sínar
sambært altjóða lóggávu. Deyðarevsing verður nýtt fyri nógv lógarbrot,
harímillum nøkur, sum eins og í hesum máli ikki hava deyða við sær. Rættarmálini
eru ofta órættvís og liva ikki upp til altjóða krøv.

Um 90% av landinum er heit og turr sandoyðimørk. Størstu oyðimerkurnar eru
Nafudoyðimørk fyri norðan og Rub al Kali fyri sunnan. Veruligar áir eru ongar,
men bara áarfør, sum sum fyllast við vatni, tá ið regnar, og tað er so sjáldan,
at tað kunnu vera gjørt landið ovurríkt og ógvuliga máttmikið og hevur verið við
til at ment ídnaðin og landbúnaðin og lívskorini hjá fólkinum munandi.

Mekka, har Muhammed profetur varð borin í heim, og sum er halgasti býur islams,
er vestarlaga í Saudi-Arábia.

1. Al Bahah 2. Al Hudud ash Shamaliyah 3. Al Jawf 4. Al Madinah 5. Al Qasim 6.
Ar Riyad 7. Ash Sharqiyah 8. 'Asir 9. Ha'il 10. Jizan 11. Makkah 12. Najran 13.
Tabuk

Í mong túsund ár hava beduinar, ið eru flakkfólk í Saudi-Arábia, farið um
oyðimørkina í Saudi-Arábia eftir vatni og beiti til fenað sín. Summir beduinar
halda kamelar, aðrir seyð og Geitir. Beduinar búgva í tjøldum, ið eru løtt at
seta upp, taka niður og flyta við sær. Nú á døgum fækkast beduinarnir í stórum,
tí at myndugleikarnir eggja teimum at búseta seg í bygdum og býum.

Í okkara eygum liva mong muslimsk konufólk í Saudi-Arábia o.ø. arábiskum londum
ógvuliga ófræls. Mong ganga í síðum klæðum og við sløri ella burku niður fyri
eyguni. Í Saudi-Arábia hava konufólk hvørki loyvi at koyra bil ella at arbeiða
saman við mannfólki. Tó hava allar gentur rætt til hægri skúlagongd. Í
Saudi-Arábia er eisini púra vanligt, at smágentur verða giftar burtur fyri
pengar.

Osama bin Laden sigst vera føddur tann 10. mars í 1957 í Saudi-Arábiska býnum
Jeddah, hann varð skotin hin 3. mai 2011.



https://fo.wikipedia.org/wiki/R%C3%B3mversk-kat%C3%B3lska_kirkjan

Tann Rómversk-katólska kirkjan er størsti trúarbólkur í heiminum og tann
langstørsta kristna kirkjan. Kátolska kirkjan er ein heimsumfatandi felagsskapur
av kristnum, ið telur uml. 1 160 000 000 limir í 2010. Bispurin í Róm (pávin),
ið verður roknaður sum eftirfylgjari Pæturs, ápostul, er sjónliga tekinið um
einleika kirkjunnar. Katolikkar trúgva, at høvur kirkjunnar, pávin, er
umboðsmaður Guds á jørð. Í trúarmálum er hann hægsti myndugleiki. Ein útsøgn frá
pávanum, tá ið hann úttalar seg ex cathedra (latín: "úr læristólinum") um trúgv
og siðalæru, er lýtaleys. Pávin býr í Vatikanríkinum, sum er elalítið
sjálvstøðugt ríki í Róm.

Katólska kirkjan er um allan heim og er høvuðstrúgvin í m.a. Fraklandi, Meksiko,
Eysturtimor, Póllandi, Írlandi og mongum øðrum londum. Nógvir katolikkar ganga
til messu sunnudag, og teir kunnu játta presti syndir sínar. Teir hava serliga
stóra virðing fyri Mariu Moy, móður Jesu, og biðja bæði hana og onnur halgimenni
um forbønhjá Gudi. Halgimenni eru kristin fólk, sum hava liðið í
blóðvitnisdeyða, ella tey eru eftir sítt kristna lív tikin upp í Guds ríki.

Katólska kirkjan hevur 7 sakramenti: dópur, altargangur, ferming, bótarinnar
sakramenti, salving teirra sjúku, hjúnalag og prestavígsla.
Altargangsgudstænastan eitur messa. Kirkjan er býtt sundur í bispadømi undir
leiðslu av einum bispi. Bisparnir hava lærumyndugleika. Uppgávan hjá kirkjuni er
at boða boðskapin. Skrivliga keldan er Bíblian. Harumframt hevur kirkjan
munnligar keldur, ið røkka aftur til frumkirkjuna. Trúarjáttanin, ið kirkjan
nýtir, stavar frá konsiliinum í Nikæa og Konstantinopel.

Til tess at loysa átrokandi andaligar og sosialar uppgávur innan kirkjuna, ella
í samfelagnum sum heild, loyvir kirkjan teimum trúgvandi at liva í felagsskapi
við serligum reglum (til dømis lyfti um at liva ógift, í lýdni og í persónligum
fátækradømi). Fransiskanasystrarnar eru eitt dømi um hetta. Gudstænastumálið er
vanliga móðurmálið, men latín, sum fyrr varð brúkt, kann eisini nýtast.
Katolikkar nýta rósukransin, eitt perluband, at hjálpa sær, tá ið teir biðja.
Teir biðja eina bøn fyri hvørja perluna.



https://fo.wikipedia.org/wiki/Meksiko

Sameindu Meksikonsku Statirnir (spanskt; Estados Unidos Mexicanos) er eitt land
í Norðuramerika við umleið 109 mió íbúgvum. Meksiko hevur mark við USA,
Guatemala og Belis. Í Meksiko talar fólkið spanskt, av tí at Meksiko fyrr var
spanskt hjáland. Hóast nógv olja og gass eru í Meksiko, er landið fátækt.

Harðskapurin og lógloysið í Meksiko versna støðugt, og støðan hevur ongantíð
verið so ring sum nú, hóast myndugleikarnir hava sett bæði løgregluna og herin
inn í bardagan ímóti lógloysinum. 13. januar 2009 bleiv kunngjørt, at næstan
5.400 meksikanskir løgreglumenn lótu lív í tænastu í 2008, og at tað var meiri
enn tvær ferðir so nógv sum í 2007.

Landið hevur eina ríka søgu við t.d. Maya- og Inkamentanini. Tá ið spaniamenn
komu hagar í fyrru helvt í 16. øld, týndu teir hesi gomlu ríki og ráddu í
landinum, til tað tók loysing frá Spania í 1821. Í 1840-árunum legði USA stór
øki undir seg í Meksiko, og tá ið av tornaði, høvðu meksikanar mist helmingin av
egnum landi. USA legði undir seg londini, sum nú á døgum eita New Mexico,
Arizona, Utah, Nevada, Texas og Kalifornia.

Í 1858 brast borgarakríggj á ímillum afturhaldssinnað og frílynt í Meksiko.
Oddamaðurin fyri teimum frílyntu, Benito Juarez (21. mars 1806 – 18. juli 1872),
løgfrøðingur av indiánskari ætt, gjørdist forseti. Herdeildir hansara sigraðu á
teimum afturhaldssinnaðu í 1860, tí at hann hevði lánt pening til hernaðarútgerð
úr útlondum. Frakland, Spania og Stóra Bretland gjørdu innrás í Meksiko at noyða
landið at gjalda teimum lánini aftur. Spania og Bretland tóku seg burtur úr
stríðnum; men í 1863 tóku franskar herdeildir Meksikobý. Franski kerisarin
Napoleon 3. (20. apríl 1808 – 9. januar 1873) setti eysturríkska erkihertugan
Maximillian (6. juli 1832 – 19. juni 1867) sum keisara í Meksiko. Herdeildirnar
hjá Juarezi vunnu á fraklendingum í 1867, og Maximillian varð avrættaður. Juarez
varð aftur forseti og sat til hann doyði í 1872.

Eftir fyrra heimsbardaga fóru stjórnirnar í londum í Latínamerika at kvíða fyri
vaksandi megi USA, og at peningavaldið og ídnaðurin har skuldu fáa fastatøkur á
londum teirra. Í Meksiko høvdu oljufeløg úr Sambandsríki Amerika gjørt so stórar
íløgur í oljuvinnu, at tey stýrdu meksikonsku stjórnini og fingu møguleika at
hótta við at leggja seg upp í innanlandsviðurskifti við hermegi. Í 1934 tók
nýggjur forseti Lázaro Cárdenas við í Meksiko. Hann gjørdi víðtøknar nýskipanir
í landbúnaðinum og ognartók og læt til dømis 18 milliónir hektarar av jørð til
felagsnýtslu í bygdunum. Í 1938 tjóðartók Cárdenas amerikonsku og bretsku
oljufeløgini í Meksiko, og um alt landið fegnaðust fólk um hesa gerð. Cárdenas
gav ikki eftir fyri endurgjaldskravi og hóttanum úr Sambandsríki Amerika og
Stóra Bretlandi, men fór í staðin at samráðast við onnur lond um oljusølu, til
dømis Italia og Týskland.

Kríggj hevur ikki verið ímillum londini í Norðuramerika í yvir 150 ár. Stutt
síðan samdust Meksiko við USA og Kanada um at taka av allar handilsforðingar og
lata marknaðin upp fyri útflutningi hvør frá øðrum. Enn er tíðliga at siga,
hvørja ávirkan avtalan hevur havt á búskapin í londunum. Men hon er komin illa
við hjá meksikonskum bóndum, tí at bíligar búnaðarvørur úr USA floyma inn á
marknaðin í Meksiko. Fyrimunurin er, at matur verður bíligari at keypa hjá
fátæka fólkinum.

Ferðamannavinnan er ein av størstu inntøkukeldunum í Meksiko. Fólk koma úr øllum
heiminum at síggja Chichén Itzá, Tenochtitlán, Palenque og aðrar býir úr gomlum
døgum, sum blómaðu í Mayaríkinum og Astekaríkinum. Heiti sjógvurin og stóru
sandstrendurnar í frítíðarbýunum Acapulco og Cancun draga eisini mong ferðafólk
til sín.

Í 1976 varð nógv olja funnin fram við strondini í Meksikoflógva, og nú á døgum
er Meksiko fimtstørsta oljuland í heiminum. Um 3000 oljuboripallar eru nú í
flógvanum. Tætt sunnan fyri markið móti USA eru einar 2000 verksmiðjur, kallaðar
maquiladoras. Her verða bilar, teldur, skógvar og aðrar hálvlidnar vørur
savnaðar og gjørdar lidnar, næstan alt verður flutt út. Útlendingar eiga flestu
verksmiðjurnar, og tað er bíliga arbeiðsmegin í Meksiko, sum lokkar.
Maquiladoras geva væl av inntøku hjá Meksiko og gera sítt til, at búskapurin í
landinum ikki bara byggir á oljuna.

Indiánsku fólkasløgini í Meksiko eru gitin fyri at duga væl at veva og baldýra.
Blátt, reytt og svart eru vanligastu litirnir í gomlu meksikonsku mynstrunum.

Ein av kendastu listafólkunum úr Meksiko er listakvinnan Frida Kahlo (1907 -
1954). Hon málaði surrealistiskt og var serliga kend fyri tær mongu
sjálvsmyndirnar, ið hon málaði. Maður hennara, Diego Rivera (1886 - 1957) var
eisini ein kendur listamaður.

Enn liva indiánsk fólkasløg í Meksiko, men mesta fólkið er mestitsar - Fólk
ættað frá sponsku niðursetufólkunum og indiánum. Um helvtin av fólkinum er undir
19 ár, og fólkið fjølgast ógvuliga skjótt. Tað hevur við sær, at ov nógv fólk
verður í býunum. Avmarkað dyrkilendi er í Meksiko, og landið er ikki ført fyri
at útvega nóg mikið av mati til alt fólkið. Tó at flestu meksikanar eru
katolikkar, hava teir enn siðir úr gomlum indiánskum átrúnaðum, og á mongum
stevnum vera kristnir og indiánskir siðir brúktir hvør um annan.

Landið er umleið 2 mill. ferkilometrar, ella 1.500 ferðir so stórt sum Føroyar.
Landslagið í Meksiko er fjølbroytt. Fyri norðan eru víðar oyðimerkur, í miðjum
landi fjøll við kava á og stórur háslætti og tropiskur regnskógur fyri sunnan.



https://fo.wikipedia.org/wiki/Kalifornia

Staturin Kalifornia (enskt: State of California) er ein lutstatur í vestri í
Sambandsríkinum Amerika við 38,3 miljónum íbúgvum. Í suðri hevur Kalifornia mark
við Meksiko, í norðri við Oregon, í eystri við Nevada og Arizona og í vestri við
Kyrrahavið. Í september 1850 bleiv Kalifornia 31. stakríki í USA. Lutstaturin
var fyrr partur av Meksiko. Sacramento er høvuðsstaðurin , og størsti býurin er
Los Angeles. Breiðir motorvegir og skjóttgangandi jarnabreytir knýta stóru
býirnar saman, risastórar brýr eru lidnar og fleiri eru í gerð. Landskjálvtar
eru vanligir har á leið, og ofta hava teir gjørt stóran skaða. Eisini fólkið í
stórbýunum San Francisco og Los Angeles livir í vanda fyri landskjálvta.
Tilsamans er Kalifornia 423 970 km² stórt, t.d. 1,2 ferðir størri enn Týskland.

Í Kyrrahavsstrondini flyta stórbýir sum San Francisco og Eureka út fisk, frukt
og við um allan heim. Fyri vestan er eisini Hollywood, háborgin hjá
filmídnaðinum, og Silicon Valley í Norðurkalifornia, sum er miðdepil fyri
hátøkniligari teldumenning. Inni í statinum er heitt og slætt, har eru ring
gróðrarlíkindi. Har býr lítið fólk nú á døgum, hóast kaliforniska upprunafólkið,
indiánarnir, dugdu at lívbjarga sær í teimum vánaligu umstøðunum. Tær størstu
oyggjarnar eru Santa Cruz Island (254 km2), Santa Rosa Island (209 km2) og Santa
Catalina Island (194 km2).

Fjallagarðar ganga fram við strondini. Hægsta fjallið er Whitneyfjøll í Tulare
County. Whitneyfjøll er góðar 4 421 metrar høgt. Fjøllini eru skógvaksin, og har
vaksa nøkur av størstu trøunum í heiminum, 100 m høg kunnu tey vera. Fleiri av
hesum furutrøunum eru meira enn 7,5 m í tvørmát, og summi skulu vera eldri enn
trý túsund ár. Eystan fyri fjøllini, ið ganga fram við strondini, er ein góður
dalur, nevndur Kaliforniadalur. Eystanfyri dalin gongur aftur ein fjallagarður,
Sierra Nevada, suður og norður - hetta navnið er spanskt og merkir "kavafjøll".
Skógareldar kosta Kalifornia dýrt. Í Kalifornia er tað ikki óvanligt við
skógareldum, hesir plaga vanliga at herja á í september-oktober. Torusláttur er
orsøkin til mongu skógareldarnar. Lendið er skróturt, og lítið skal til, at tað
festir í.

Death Valley er heitasta stað í heiminum. Sum eitt portur inn til
Mojave-oyðimørkina liggur hin størsta amerikanska tjóðlundin í teimum 48 niðaru
statunum, Death Valley National Park ella Tjóðlundin Deyðadalur. Tvær stórar
oyðimerkur eyðkenna landslagið í Suðurkalifornia; Mojaveoyðimørk, ið er fram við
øllum Nevada-markinum og í Nevada, og Sonoraoyðimørk sunnast í statinum og í
Nýmeksiko og Meksiko. Mojave- og Sonoraoyðimørkin eru av turrastu økjum í
heiminum. Hitin í skugganum er eini 55 °C, og tá hætta fæstu dýr sær út. Men um
sólsetur, tá ið sandurin og luftin kólna, tysja dýrini úr klettarivum og holum.
Um náttina legst døgg, og hon er kærkomin væta hjá plantum og dýrum. Tvær aðrar
stórar oyðimerkur eru í Eystur- og Suðurkalifornia, Colorado-oyðimørk og Great
Basin-oyðimørk.

Fólkið í Kalifornia livir í støðugum ótta fyri jarðskjálvta. Økið er beint á
markinum ímillum tvær meginlandaplátur. Tá ið hesar plátur renna saman, skelvur
jørðin, og tað kann vera atvold til, at hús og vegir verða oyðiløgd, og
stórskaði kann standast av tí. Ilt er at boða frá jarðgerð, skuldu tey komið
illa fyri av jarðskjálvta. San Andreas-umskaringin sker seg 1207 km ígjøgnum
Kalifornia og fer ígjøgnum býirnar San Francisco og Los Angeles. Hundraðtals
aðrar smáar rivur elva til, at tað javnan eru veikir skjálvtar í jørðini.

Djúpasti dalur í USA er í Kalifornia - Deyðadalur (á enskum Death Valley), 86 m
lægri enn sjógvurin. Deyðadalur er eisini heitasta stað á jørðini

Nógvar ymiskar indiánaættir vóru í Kalifornia. Helst hava forsøgulig fólk verið
í Kalifornia frá um 10 000 f.Kr. Flestu teirra veiddu, veltu og fiskaðu. Kendar
ættir eru til dømis mohave, shoshone, comanche, paiute og chumash, sum til dømis
búðu á Santa Catalina Island. Tey sigldu í sjógóðum træbátum.

Fáar dagar fyri at Guadalupe Hidalgo-sáttmálin, sum fekk frið í lag ímillum
Meksiko og USA, skuldi verða undirskrivaður, varð gull funnið í Coloma í
meksikanska landslutinum Kalifornia. Landsluturin hoyrdi enn til Meksiko, men
amerikanskar flotadeildir og herdeildir høvdu hersett hann í krígnum og høvdu
sett á stovn hernaðarstýri. Mánadagin tann 24. januar 1848 funnu tveir
gullgravarar ein tugan gullstein í jørðini á einum oydnum lendi í
Sacramentodalinum í Norðurkalifornia. Annar teirra skrivaði um hetta í síni
dagbók. Sunnudagin skrivaði hann aftur í dagbókina, at nú høvdu teir kannað
steinin gjølligari, og teir vóru vísir í, at tað var gull. Hann leggur so glaður
afturat: "Vit hava í farnu viku grivið gull fyri meira enn 100 dollarar".
Tíðindi, um at gull var funnið í Kalifornia, fóru sum eldur um alt USA og haðani
um heimin. Í 1849 tustu túsundtals gullgravarar hagar.

Gullgravarar og aðrir eydnusmiðir tustu nú teir næstu mánaðirnar í stórum tali
til Kalifornia, so at hetta áður fámenta landið brádliga uddi av fólki. Tá ið
gullið varð funnið, búðu uml. 2000 fólk í Kalifornia, men áðrenn eitt ár var
liðið, hevði gullfepurin drigið 92 000 fólk at seta búgv har. Hesi gróvu eftir
gulli, eins og vóru tey heilt frá sær sjálvum. Nógv gull varð funnið, og nøkur
fá, ið høvdu eydnuna við sær, gjørdust rík eftir stuttari tíð. Sacramentodalurin
var í nøkur ár (1848-1855) satt paradís hjá gullgravarunum. Allastaðni varð
grivið og høgt, og fleiri ferðir vóru stórir klumpar funnir.

Heilt síðani 1776, tá ið USA var vorðið eitt sjálvstøðugt ríki, høvdu
amerikanskir eydusmiðir leitað vestureftir inn millum fløturnar og fjøllini.
Teir høvdu har skipað ein stat fyri og annan eftir, sum síðani vóru innlimaðir í
samveldið. Í fyrstuni vóru tað 13 statir, sum høvdu viðtikið
Frælsisyvirlýsingina, men í 1849 var USA vaksið til 31 statir.

Til tess at hjálpa teimum nógvu niðursetufólkunum varð ein maður eftir boðum frá
stjórnini í Washington DC sendur til Kalifornia at stíla fyri skipanini av einum
nýggjum stati, ið kundi verða innlimaður í Sambandsríkið Amerika. Hetta var í
1849. Fyri at sleppa upp í samveldið skuldi ein grundlóg gerast fyri Kalifornia,
ið kundi góðkennast av Washington DC. Umboðsmaðurin hjá stjórnini hjálpti
niðursetufólkunum at evna eitt lógaruppskot - men stutt vardi, so stakk eitt
vandamál seg upp, ið ikki var so lætt at loysa, skuldi nýggi staturin loyva
trælahaldi ella skuldi slíkt bannast. Í Kalifornia var tað ymiskt, sum teir
hildu um trælahald. Nógvir gullgravarar vóru komnir úr Suðurstatunum og kundu
væl hugsað sær at fara undir at dyrka bummull, og tí vildu teir hava loyvi til
at halda trælir. Hendingarnar skaptu stóra øsing í Suðurstatunum. Fólk vóru ill
um at hava mist rættindini til ein stat, sum kundi gjørst ein frálíkur
trælastatur, og varð alment hótt við at siga limaskapin í Sambandsríkinum
Amerika upp. Í 1850 eydaðist tað tó stjórnini í Washington DC at smíða eina lóg,
sum minkaði um ónøgdina eina tíð - Í Kalifornia skuldi ikki vera trælahald.

Niðursetufólkini, sum vildu hava frælsi og sjálvstýri, kravdu at fáa fólkastýri.
Ein stýrisskipanarlóg varð gjørd og løgd fyri kongressina í USA. Hon góðkendi
stýrisskipanarlógina, og Kalifornia gjørdist 31. lutstaturin í USA tann 9.
september 1850. Floymurin av gullkubbum úr Kalifornia helt fram í mong ár.

Upprunafólkið í Kalifornia er indiánar. Spaniólar vóru fyrstir úr Evropa, sum
búsettust í Kalifornia. Kyrrahavsstrondin var ikki so væl atkomilig sum hin, og
tí kom at vera longri tíð, áðrenn nakað munandi av fólki settist niður har. So
seint sum í 1848 var heilt lítið av fólki í Kalifornia, men so frættist, at gull
var funnið í landinum, og fólk tustu til úr øllum ættum - tað mesta kom eftir
sjónum, tí í teirri tíðini gingu hvørki jarnbreytir ella vegir eystanífrá til
vesturstrondina í USA. Summi funnu gull og gjørdust rík eftir stuttari tíð, men
tey flestu funnu einki. Tey vórðu kortini verandi, tí tey sóu, at landið var
liviligt, veðurlagið heitt, jørðin góð, og nógvur fiskur úti fyri strondini.
Meginparturin av fólkinum er protestantar, og eini 31 % eru katolikkar. At
standa á brimfjøl er væl dámd kalifornisk ítrótt. Í nógvum býum eru javnan
kappingar. Hjá nógvum ungdómi fer øll frítíðin at standa á brimfjøl. Heita
veðurlagið og mongu sólardagarnir gera, at nógvir kalifornar eru stóran part av
frítíðini við strondina.

Í januar 2014 búðu 38 340 000 fólk í Kalifornia. Í amerikanska flagginum eru 50
stjørnur, ein fyri hvønn lutstat í USA. Vóru stjørnurnar eftir fólkatalinum,
hevði stjørnan hjá Wyoming verið tann minsta og stjørnan hjá Kalifornia, sum er
fjølmentasti lutstaturin, hevði verið einar 60 ferðir størri. Kalifornia er
fjølmentað samfelag. Fólkið í Kalifornia er ættað úr mongum londum - har eru
afroamerikanar (6,7 %), latínamerikanar (36,6 %), indiánar (1,2 %), ásiatar
(12,5 %) og evropear (42,3 %) . Almenna málið í statinum er enskt. Eisini eru
stórir spanskttalandi minnilutar í Suðurkalifornia; størsta minnilutamálið í
Kalifornia er spanskt. Í Los Angeles tosa meiri enn 46 prosent av fólkinum
spanskt. Tann spanskttalandi parturin av íbúgvum er í stórum vøkstri bæði í
fólkatali og búskapi. Meksikanskur matur og tónleikur er væl dámdur. Næstan
helvtin (44,9 % í 2010) av fókinum í Suðurkalifornia er ættað úr Meksiko. Tey
flestu hava amerikanskan ríkisborgararætt. Nógvir meksikanarar royna at sleppa
tvørtur um markið at leita eftir arbeiði í Kalifornia. Sterkt vaktarhald er á
markinum millum Meksiko og USA.

Í 1848 varð gull funnið í Kalifornia, og skjótt tusti fólk hagar úr øllum ættum
at vinna sær ríkidømi. Tá ið gull varð funnið tætt við sagvirkið hjá sveisiska
niðursetumanninum John Sutter í 1848, tustu gullgravarar hagar. Teir skolaðu
áareyrin og vónaðu at gull var í honum. Summir vórðu hepnir, aðrir ikki. Sutter
fór á heysin av øllum virkseminum, sum var á ognum hansara, og rýmdi til
Pennsylvania í 1873. Nú búgva næstan 39 mió. fólk í Kalifornia, sum er
fjølbygdasti lutstaturin í Amerika. Ferðavinnan er týdningarmikil, og har er
nógvur hátøkniídnaður. Silicon Valley er heimsins miðdepil í teldutøkni. Í
Kalifornia er eisini heitt og góður sólargangur, og har veksur nógv frukt. Av tí
at luftin í Kalifornia er so turr, og sólin sær at kalla hvønn dag, ber sera væl
til at taka filmar upp har[tørvar keldu]. Hetta gera teir í tí viðgitna
filmbýnum Hollywood í Los Angeles; haðani verða filmar sendir um allan heim.

Í Kalifornia er landbúnaður stór vinnugrein. Góð mold, nógv sól og ríviligt av
vatni, veitt úr áunum, ið renna úr Sierra Nevada-fjøllum, gera, at Kalifornia er
fremsta landbúnaðarríki í USA. Her verða dyrkað fleiri enn 40 % av allari frukt
og øllum grønmeti, ið verða etin í USA, m.a. ferskur, appilsinir, jarðber,
artiskokk og rósukál. Her dyrka tey eisini víndrúur, sitrónir og aðrar fruktir,
umframt korn. Fyritreytin fyri landbúnaðinum er ein vatningarskipan, tí
veðurlagið er so turt. Kalifornia er tann lutstaturin í USA, sum brúkar mest
vatn eftir fólkatalinum; meira enn 78 % av vatninum verður brúkt til jarðarbrúk,
og bara 22 % verða brúkt í húsar­ haldinum. Kalifornia er gitið fyri sítt góða
vín. Napadalur norðan fyri San Francisco er gitið vínlendi. Meksikanarar fara
ofta ólógliga norður um markið til Kalifornia at arbeiða í fruktlundunum.

Ferðavinnan hevur búskaparligan týdning. Seinastu árini hevur Kalifornia ment
seg nógv sum ferðavinnustatur. Gongst ferðavinnuni væl, og tað eydnast at fáa
fleiri ferðafólk til Kalifornia, og eydnast tað samstundis at fáa hesi at leggja
meiri pening eftir seg í lutstatinum, gevur tað nógvar ágóðar - fyrst og fremst
beinleiðis inntøkur, men eisini fleiri arbeiðspláss, og tey ferðandi skapa
soleiðis grundarlag fyri eini meiri fjølbroyttari matstovuvinnu og
upplivingarbúskap yvirhøvur. 900 000 arbeiða í ferðavinnuni í Kalifornia, tað er
meiri enn nakra aðrastaðni í USA . Nógv fólk liva av ferðavinnu, tí í Kalifornia
eru stórar og góðar strendur, sum draga ferðafólk til stakríkið.

Mest er tað heita veðrið, strendurnar og víkirnar, sum draga fólk higar. Flestu
ferðafólk, ið koma til Kalifornia, eru amerikanar. 13,4 milliónir útlendsk
ferðafólk koma eisini til Kalifornia á hvørjum ári at njóta góða veðrið .
Streymurin av ferðafólki er støðugur alt árið – serliga frá apríl og til august.
Her eru eisini 90 000 útlendsk universitetslesandi frá øllum heiminum . Hesi
síggjast aftur í býarlívinum, á strondini og á barrum og teim mongu diskotekunum
í náttarlívinum.

Flestu ferðafólk koma úr grannastatunum í USA. Um allan heim verður flogferðsla
alsamt meira liberaliserað, og tað merkir príslækkingar innan økið. Bíligir
flogferðaseðlar hava gjørt, at nógvir amerikanar fara til Kalifornia at ferðast.
Lýtt veður og vøkur, stórfingin náttúra gera, at fólk eru nógv úti, og at nógv
frítíðarvirksemi eisini er uttandura í Kalifornia. Ferðavinnan gevur eitt
munagott íkast til kaliforniska búskapin. Inntøkurnar frá fólki búsitandi
uttanlands, sum ferðast til Kalifornia, tátta í $ 95,1 milliardir í 2010. Øll
eru eisini samd um, at tað ber væl til at vaksa munandi um hesar inntøkur við at
vaksa um ferðavinnubúskapin.

Í 2010 hava verið yvir 20 milliónir vitjandi. Nógv tey flestu eru úr USA, meðan
restin av top-listanum er Meksiko, Kanada, Japan, Bretland, Suðurkorea og
Týskland .

Áhugavert at vitja: Hollywood (t.d. Walk of Fame), Beverly Hills, Santa Monica
Beach, Catalinaoy, Golden Gate Bridge, Disneyland, Sierra Nevada, Yosemite
National Park, Big Sur, Alcatrazoy, San Diego Zoo, Tahoevatn.

Í Kalifornia er meginparturin av landinum oyðimørk, men nú eru stórir akrar har,
og tað ber einans til við vatningarskipanum. Við vatningarskipanum ber til at
velta øki, sum annars høvdu verið alt ov turr. Tá kann ymisk grøði vaksa, sum
als ikki trívist í turrum veðurlagi. Í Kalifornia driva teir ógvuliga nógv upp á
at dyrka frukt. Sólargangurin er góður og moldin við, so trøini trivast av tí
besta. Men summarið er so turt, at vatn má veitast til trøini, og longu
spaniólarnir, sum høvdu havt frukttrø við sær úr Spania, byrgdu hyljar og veittu
vatn oman á bøin. Nú eru stórar byrgingar gjørdar uppi í fjøllunum, og alt
vatnið í áunum verður brúkt til at veita til akrarnar og urtagarðarnar. Vatnið
fer í langar gryvjur ella rør, og bøndurnir ella urtagarðsmenninir kunnu so
keypa tað frá teimum feløgunum, sum hava lagt rørini og grivið gryvjurnar.
Týdningarmestu fruktirnar í subtropiska økinum í Kalifornia eru
sitrusfruktirnar, serliga greypfrukt, sitrónir og appilsinir. Hesar fruktir hava
allar sama vokskenda skalið, sevjumikið fruktkjøt og súrligan smakk, og tær hava
í sær nógvar C-vitaminir. Upprunaliga vuksu sitrusfruktirnar í monsunøkjum í
Ásia, men nú verða tær serliga dyrkaðar í subtropiska vetraregnøkinum í
Suðurkalifornia og fáa vatn veitt til um summarið. Ein onnur týdningarmikil
frukt í Kalifornia er olivin. Eisini avokado og ber er eyðkend frukt í
Kalifornia. Uml. 80 % av vínberjunum verða nýtt at gera vín burturúr. Hini 20 %
verða annaðhvørt etin, sum tey eru, ella turkað til korennur ella rosinur.

Jerry Brown (f. 7. apríl 1938 í San Francisco) er guvernørur . Hann umboðar
Demokratarnar. 13,7 prosent av fólkinum livir í fátækradømi (2012). 10,2 prosent
av fólkinum er arbeiðsleys og miðallívsævin í lutstatinum er 80,2. Statirnir
Iowa, Vermont og New Hampshire góðkentu í 2009 samkynd hjúnarbond, meðan
Kalifornia atkvøddi ímoti teimum. Í 2013 avgjørdi hægsti dómstólurin í USA tó,
at hetta lógaruppskotið var í stríð við amerikansku grundlógina. Kalifornia fær
tí kynsleyst hjúnalag í juni 2013 .

Í Kalifornia, har flestir bilar eru í USA í mun til støddina á statinum, eru
strangar reglur settar í verk, sum skulu gera, at akførini verða betri fyri
umhvørvið. Umhvørvisfelagsskapir sum Greenpeace, hava fingið stóra undirtøku
ímillum manna og hava gjørt umhvørvismál til stórtíðindi. Í 2004 viðtók staturin
Kalifornia, at bensinnýtslan skuldi verða minkað heili 30 % í 2016. Vindmylnur í
Kalifornia vera m.a. meira og meira nýttar sum orkukelda. Ongantíð áður hava
amerikanarar bygt so nógvar vindmyllur sum í 2014. Tað er serstakliga í statunum
Kalifornia og Texas, at ein støðugt størri partur av elveitingini kemur frá
vindorku. Tað er áhugafelagsskapurin fyri vindorku í USA, American Wind Energy
Association, sum á síni heimasíðu sigur frá, at USA í 2013 fór undir uppsetan av
vindmyllum og vindmylnulundum við eini samlaðum mátti uppá 12 000 megawatt (MW).
Bloomberg skrivar, at tey 12 000 MW eru 11 ferðir meira enn tann máttur, sum
varð tikin í brúk í 2012 . Tað var einans 1084 MW.

Sólorka hevur fingið misjavna móttøku kring heimin, men í USA tykist eisini hon
at vinda nógv uppá seg. Staturin Kalifornia gongur á odda, har meira enn ein
hálv million húsarhald verða rikin við streymi frá sólorku. Stóra loysunarorðið
í sambandi við sólorku í Kalifornia er leasing. Júst leasing, sum er eitt slag
av leigu, er ein av orsøkunum til vøksturin í brúkinum av sólpanelum stendur í
frágreiðing frá stovninum Climate Policy Initiative . Tríggir av fýra
privatkundum í Kalifornia velja at leiga sólpanel heldur enn at keypa tey. Mark
Jacobson, umhvørvisprofessari frá Stanford Universitetinum sigur, at leasing
hevur gjørt sólorku tilgongiliga fyri fleiri fólk. Fyri fólk við avmarkaðari
inntøku er tað ein av gongdu leiðunum. Fyritøkur sum Solar City, Sunrun,
SunEdison og Sungevity hava allar bústað í heimsins miðdepli fyri elektronik og
tøkni, Silicon Valley í Norðurkalifornia. Hesar bjóða fólki at leiga sólpanel í
20 ár.

Tað er ikki lætt at útvega nóg mikið av vatni til býirnar, ið vaksa so skjótt.
Serliga í teimum sólríku og turru økjunum í Suðurkalifornia er tað ein
trupulleiki. Tey fáa vatn úr áunum, men vatn haðan verður eisini nýtt í
vatningar skipanum í landbúnaðinum. T.d. verður so nógv vatn tikið úr tí stóru
Colorado River, at lítið er eftir í ánni, tá ið hon kemur út á sjógv. Í
undirgrundini eru alstórar goymslur av vatni, sum vórðu til undir seinastu
ístíð, fyri 10 000 árum síðan. Men tær goymslurnar minka í stórum, og tað verður
alsamt dýrari at pumpa vatnið upp.

Í Kalifornia er deyðarevsing. Umleið 725 deyðadømdir fangar eru í fongslum í
Kalifornia, men eingin fangi er avrættaður síðani 2006. Í 2012 verður
fólkaatkvøða í Kalifornia um at seta deyðarevsing úr gildi, men sambært
meiningakanningunum er ein meiriluti fyri at varðveita hana . Myndugleikarnir
siga, at 6 460 264 fólk atkvøddu 6. nov. 2012 fyri at varðveita deyðarevsing.
Sostatt tóku 52 % undir við verandi støðu .

Djóralívið í Kalifornia er ógvuliga ríkt og fjølbroytt. Í Suðurkalifornia eru
nógv eiturdjór, til dømis slangur, oydlur og sporðdrekar. Amerikanska puman
trívist í tjúkkum skógi í Norðurkalifornia eins væl og í hálvgum oyðimørk í
Suðurkalifornia. Kalldjórið kann vera 1,8 m langt og viga eini 100 kg. Helst um
náttina reikar puman um á veiðiferð. Djórini, hon tekur, eru ymisk til støddar,
eitt nú hara, rotta og hjørtur. Fyrr jagstraðu og skutu teir pumuna, tí hon av
og á tók djór frá bondunum. Amerikanski preriuúlvurin er vanligari at síggja;
preriuúlvurin er í ætt við sjakal, úlv og taman hund. Svartabjørn heldur eisini
til í skógum og friðaðum økjum í Kalifornia; í 2014 vóru 25-35 000 bjarnir í
Kalifornia .   

Kolibriin heldur til um alt Kalifornia. Fuglurin vendir veingjunum, tá ið hann
slær teir uppeftir, so luftin strýkur niðurvið, og upptrýstið verður støðugt.
Velið er úttambað at bøta um javnvágina, tá ið kolibrin hongur á surruflogi.
Meðan tær súgva hunang, flagsa tær á surruflogi beint uppeftir ella niðureftir,
eisini aftureftir sum tyrlur. Á surruflogi láta veingirnir millum 20 og 50
ferðir um sekundið. Kaliforniska sjóleyvan er tað kópaslagið, ið mest verður
vant til framsýningar; tær halda til í túsundatali við kalifornisku strendurnar.
Tær taka serliga høgguslokk, fisk og onnur sjódýr.



https://fo.wikipedia.org/wiki/Islam

Islam (arábiskt الإسلام‎, al-ʾIslām) er ein Ábrahamsk trúgv, ið umleið 21 %
heimsins íbúgvum fylgja. Tey, ið hoyra til Islam, eita muslimar. Miðdepilin í
trúnni er tær fimm súlurnar: trúarjáttanin, bønin, fastan, olmussan og
pílgrímsferðin. Heilaga skrift muslima er Koranin, ið er eitt savn við teimum
opinberingum, sum Muhammed profetur fekk í árunum 610 til 632 í Mekka og Medina
í Saudi-Arabia. Muslimar eru í 2 høvuðsbólkum, Sunni Islam (umleið 90 %) og Shia
Islam (uml. 10 %), aðrar smærri rørslur eru eisini til, t.d. sufisma og
Ahmadiyya.

Islam er eitt arábiskt navnorð, ið er kemur frá semitisku 'hjáljóðs-rótini'
s-l-m ið formar ein bólk av orðum ið sipa (serliga) til "fullkomleika",
"tryggleika" og "frið", ("friður" eitur t.d. salam á arábiskum). Í
átrúnaðarligum høpi verður islam umsett til at merkja "at leggja seg undir" ella
"geva seg til". Islam er ein átrúnaður, ið byggir upp á Guðs vilja og er borin
fram gjøgnum nógv ár av profetum. Í dag er islam ein ordiliga stórur átrúnaður
og er í yvir 50 londum. Tey, ið trúgva á islam, eru muslimar, og teir flestu
muslimarnir búgva í beltinum frá Marokko til Pakistan. Eisini eru nógvir
muslimar í Vesturafrika og Landsynningsásia. Indonesia er tað landið í heiminum,
sum hevur flest muslimar.



https://fo.wikipedia.org/wiki/Hv%C3%ADtarussland

Hvítarussland er lýðveldi í Evropa. Í norðri hevur Hvítarussland mark við
Letland, í eystri við Russland, i suðri við Ukraina, og í vestri við Pólland og
Litava. Hvítarussland er fátækt landbúnaðarland, tað er strálbygt, og
náttúrutilfeingið er lítið. Kortini eru korini nógv batnað síðan 1960-árini, tá
ið farið varð at menna ídnaðin og byggja betri hús. Spreingingin á
kjarnorkuverkinum í ukrainska býnum Tjernobyl í 1986 elvdi stóran skaða í
Hvítarusslandi, mong fólk máttu verða flutt heiman, og mong gjørdust og gerast
alsamt sjúk av geislavirknu dálkingini, ið stóðst av vanlukkuni. Tveyhundrað ár
við russiskum yvirræði endaðu í 1991 við falli Sovjetsamveldisins, og
Hvítarussland gjørdist sjálvstøðugt land.

Hvítarussland er einasta land í Evropa, ið hevur deyðarevsing. Í mai 2010 tóku
mynduleikarnar stig ímóti at stegað deyðarevsing. Bert tveir dagar aftaná vóru
tveir menn dømdir til deyða vegna morð.

Oleg Alkev hevur starvast sum fangavørur í Hvítarusslandi, hann greiður frá
hvussu ein deyðarevsing vanliga fer fram: "Fangin hevur bind fyri eyguni,
hendurnar eru bundnar aftan fyri ryggin. Hann verður leiddur inn í eitt rúm.
Hann fær at vita, at hann verður hildin, so hann ikki situr skeivt. Hann verður
tvungin niður á knø, tað tekur einans nøkur fá sekund, so er hann skotin .



https://fo.wikipedia.org/wiki/Hargabr%C3%B8%C3%B0urnir

Hargabrøðurnir livdu í 17. øld, teir vóru eisini nevndir hargarkempurnar. Teir
vóru dóttursynir Jenis í Laðangarði (hin seinna). Teir búðu í Hørg, í Sumba.
Teir vóru fýra í tali (Niclas, Jógvan, Ísakur og Pætur), teir yngstu av teimum
vóru tvíburabørn.

Allir vóru teir kimpurligir menn og avburðarmenn til styrki og reystleika.
Einaferð vóru teir eftir jólaseyði úti á Bláabergi (í liggur millum Akrar og
Víkarbyrgi) og tóku teir hvør sínar seks ær og bóru alt heim til húsar.

Teir løgdu so felag, tveir og tveir: miðlingabrøðurnir í øðrum partinum, hin
elsti og hin yngsti í øðrum. Ein dagin tá teir vóru farnir út í Dal at royta
seyð, kom sovorðin illstøða millum teir, at tá ið teir komu á rættina skuldi
morð verða. Tá kom so snøggliga eitt myrkur niður yvir teir. (Talan kann vera um
sólarmyrkingina, sum var nakað fyri middag 30. mai í 1612.) Angist kom á teir og
teir lovaðu nú øðrvísi enn fyrr, at læt Várharra teir sleppa við lívinum, skuldu
teir vera betri menniskjur. Tá lýsti í myrkrið aftur; teir hálsfevndust og
lovaðu, at einki stríð skuldi vera teirra millum aftur. Síðan sótu teir væl um
sátt.

Giljabóndin í Hvalba fekk ofta nógvan heystskurð og tveir av hargarbrøðrunum
fóru tí eitt heystið norður til Hvalbiar at bjóða seg til at hjálpa. Tikið
skuldi alt vera sum kundi fáast í hond segði Giljabóndin. Teir fóru avstað
saman, hargabrøðunir og Giljabóndin og hansara menn. Teir hittu eitt stórt fylgi
og vildu fáa tað í eitt heldi, men fylgið sleit seg sundur. Bóndin og hansara
menn vórðu við annan flokkin, Hargabrøðurnir við annan. Brøðurnir fingu seyðin í
eitt heldi á norðaru síðu á Hvalvíkini og bundu seyðin. Síðan søktu teir hús upp
og komu í dyr út ímóti nátturðamála. Bóndin var tá komin aftur við húskøllunum
og hevði lítið ella einki fingið at rokna. Morgunin eftir fóru teir avstað og
funnu plássið har Hargabrøðinir hevði undið seyðin. Bóndin var findarblíður tí
teir høvdu fingið so nógv: Nú skuldu teir fáa lønina, segði hann og tað skuldi
vera so mikið sum teir kundu bera báðir av seyði. Teir tóku tá hvør sínar sjey
seyðir og bóru til Sumbiar.

Ein kúgv, ið hargarbrøðurnir áttu, var til fóðurs í Vági. Ein vetur fóru teir
til Vágs eftir henni, men á vegnum heimaftur kom ódnarveður á teir og kavin
legðist so ógvuligur, at øll hildu teir fara at doyggja úti. Men pápi teirra
hevði góða vón. Hin elsti, segði hann, hevði onga neyð á landjørðini, slíkan
knassa helt hann hann vera. Seint á kvøldi um leggingartíð komu teir til húsar,
hin elsti berandi kúnna. Hon legðist fyri á Lopransdali, men so tók hann hana á
bakið og bar hana allan vegin heim.

Írar vóru komnir inn á Hvalbiarfjørð fyri at ræna og ikki fóru teir fram við
mýkindum. Fólkið flutti niðan í fjøllini til at skýla sær, meðan boð fór um
oynna til at samla menn til verju. Hargarbrøðurnir fóru norður til Hvalbiar og
høvdu við sær sum vápn ”kobbakeppar” við hvøssum jørnum í. Tá ið teir komu
norður ímóti Káragjógv (sunnan fyri Hvalba) skiltust teir. Niklas fór í
Káragjógv til at verja, hinir fóru í Ásgjógv har sum meginparturin av
fíggindunum vóru stadir. Ein kom har Niclas stóð, hann var so óførur til
støddar, at hann var ein knýttan neva millum eyguni. Hargarmaðurin fór ímóti
honum og reiggjaði til við keppinum so írin small. Har lá hann og kiptist, tá
tók Niklas korðan av honum og rendi ígjøgnum hann. Hargarbrøðurnir eltu írarnar
oman Káragjógv og Ásgjógv. Ein av brøðrunum var úti á Flekki, men var horvin tá
ið hinir komu og einki spor sást til hansara. Tá ið teir gingu oman fyri Lítla
Hamar (vestast í Nesi), kom hann niðan frá vatninum, hann hevði elt ein íra til
"Íradammin" og kruvt hann har. Niklas og Jógvan eltu tveir hinar ítastu av
fíggindunum ið flýddu undan oman í Bø. Jógvan sló annan íran deyðan tætt við
Gjørðagarð (hann skal liggja grivin í Slokkunum á Gjørðasondum). Niklas høgdi
eftir hinum, eitt stórt høgg við keppinum, í tí at hann leyp um merkisgarðin
millum Leirabø og Neystabø, men rakaði ikki. Høggið kom í garðin so har kom
stórt skarð í - vallgrógvin garður var - og merkið eftir hesum høggi sigst at
standa í garðinum enn.

Stóra Dímun var boðin hargarbrøðrunum í løn fyri hetta avreksverk teirra. Teir
róðu runt um oynna, men skoyttu ikki um at eiga hana: tí — hildu teir — eingin
var fuglurin har afturímóti í Sumba. Sumba var útgivið ímóti nærum øllum
Føroyalandi til fugl í teirri tíðini.

Sterka Marjun var móðir Hargarbrøðurnar. Faðir hennara var Jenis Jógvansson
bóndi í Laðangarði og bróðir hennara Símun Jenisson tók við Laðangarðs festinum
í 1592.



https://fo.wikipedia.org/wiki/Grikskt_m%C3%A1l

Grikskt mál (ελληνικά - ellinika ella ελληνική γλώσσα / elliniki glossa) er ein
sjálvstøðug grein av teimum indo-evropeisku málunum. Grikska málið er høvuðsmál
í Grikkalandi og á Kýpros. Málið sum tey tosa í dag verður nevnt nýgrikskt, tað
sum tey tosaðu og skrivaðu í fornøldini verður nevnt forngrikskt, harumframt eru
tað onnur griksk mál, t.d. er nýgrikst ikki bara nýgrikst. Nýgrikskt er móðurmál
hjá um 12.250.000 fólkum, harav um 9.850.000 í Grikkalandi og um 580.000 í
Kýpros; Nýggja Testamenti er skrivað á koine grikskum, og tað er átrúnaðarligt
mál í griksku ortodoksu kirkjuni.

Í nógv ár var eitt málstríð (diglossi) í Grikkalandi. Stríðið snúðið seg um,
hvørt tey áttu at tosa og skriva eitt grikst mál sum lá so tætt upp at tí
forngrikska sum møguligt, katharevusa (tað reinskaða málið), ella um tey skuldu
tosað og skriva tað sum tað vanliga fólkið tosaðu, dimotiki. Tey lærdu brúktu í
høvuðsheitum katharevusa, t.d. í rættarmálum, á lærdum háskúlum, í fyrisitingini
osfr., meðan tey ikki lærdu, ella tað vanliga fólkið, brúkti tað móðurmálið sum
tey høvdu lært, dimotiki. Hetta málstríðið endaði í 1976, tá ein nýggj lóg varð
sett í gildið, sum segði, at dimotiki nú var tað almenna málið í Grikkalandi.



https://fo.wikipedia.org/wiki/Ekvador

Tjóðveldið Ekvador (upprunaheiti: República del Ecuador) er eitt land í
Suðuramerika. Í norðri hevur Ekvador mark við Kolumbia, í vestri við Kyrrahav,
og í suðri við Perú. Til Ekvador hoyra eisini Galapagosoyggjar, tær eru 1.000 km
úti í Kyrrahavi. Fólkið í Ekvador er nógv blandað, tíggjundaparturin er hvítur,
hitt eru mesitzar, blámenn og indiánar. Tó at hvítu eru so lítil partur av
fólkinum, sita teir kortini við ræði, og stýrislagið er tað sama sum í hinum
londunum í Suðuramerika.

Í árinum 1400 e.Kr. tóku inkarnir landaøkið. Aymaraindiánar vórðu limaðir í
stóra inkraríkið, Tawantinsuyo, sum í stórveldstíð síni rakk frá Kili í suðri
til Ekvador í norðri. Politiski og samfelagsligi bygnaðurin hjá inkum og aymarum
var sera líkur. Aymarar vóru einastu av mongum fólkasløgum, ið inkar tóku, ið
varðveittu mál sítt og politiskan bygnað.

Tað, at evropearar funnu Ekvador, bar í sær spanska hertøku og harðan ágang á
fólkið har. Í allari hjálandatíðini var ræði kirkjunnar ovurstórt. Kirkjan legði
undir seg stór jarðarlendi og eisini indiánska arbeiðsmegi, og hon gekk undan í
tøku av jørð. Sløk hundrað ár eftir, at spaniamenn komu til Ekvador, vóru 90 %
av indiánska fólkinum deyð. Høvuðsatvoldin var sjúkur, ið evropearar bóru við
sær, til dømis meslingar og pokur .

Esther Landetta hevur verið oddakvinna í tveimum bólkum, sum stríðast fyri at
verja áirnar Gala, Chiko, Tenguel og ánna Siete í Guayas-landspartinum við at
skjalprógva og almannakunngera dálkingina av hesum áum . Landetta er eisini
limur av einum kvinnubólki fyri mannarættindi - Women Defenders of the Pachamama
Front. Landetta, sum er leiðandi limur av tveimum felagsskapum, sum finnast at
óregluligum minuvirksemi, ið hótta heilsuna og vinnumøguleikarnar hjá fólki á
staðnum, hevur orsakað av deyðshóttanum verið noydd at goyma seg saman við
børnum sínum.

Orsakað av hesum hava myndugleikar á staðnum byrjað kanningar av m.a. dálking,
sum námsrakstur hevur havt á áirnar í apríl í 2008. Síðani tá hevur Landetta
verið fyri grovum hóttanum og eini deyðshóttan 12. juli í 2008. Hon hevur søkt
um almenna verju.

Ekvador er lítið land í Suðuramerika, og landslagið er ógvulig fjølbroytt. Á
eini ferð bara 200 km. inni í landinum fert tú úr láglendinum við strondina, har
nógv avfall er, upp í kalda hálendið í Andesfjøllum og oman aftur í tropiskar
regnskógir eystan fyri fjøllini. Fram við strondini eru mýrar, har vaksa
mangrovutrø, sum tola sjógv. Hetta gróðrarlendið gagnar fólkinum væl, úr
mangrovutrøunum fæst viður til brenni og byggitilfar, og fiskur, krabbadýr og
skeljafiskur, ið liva her, eru týdningarmikil føði hjá fólkinum.

Høvuðsstaðurin eitur Quito, hann er beint undir ekvator (miðkring), men av tí
hann stendur so høgt, 2850 m. yvir havinum, kennist veðurlagið rættiliga
svalligt. Í býnum møtast nýggja og gamla tíðin. Nógv av húsunum eru elligomul,
og vegirnar eru krókutir og smalir, men har koyra bussar, bilar og sporvognar,
og tey sum hava ráð hava somu hentleikar sum fólk á okkara leið. Størsta
skipahavnin eitur Gayaquil, har verður meginparturin av tí, landið hevur at
selja, fermdur.

Langt úti (umleið 1000 km.) í vesturi í Kyrrahavi eigur Ekvador nakrar oyggjar,
sum nevnast Galapagosoyggjar. Har er eitt so óføra stórt skjaldbøkuslag. Tær
størstu kunnu viga upp í 500 kg., og summar verða 400 ára gamlar. Ovurhonds
stóra skriðdjórið hevur verið illa fyri, tí sjófólk hevur havt hund, rottu og
onnur djór við sær á Galapagosoyggjarnar, eystarlaga í Kyrrahavi. Hon er nú
alfriðað. UNESCO hevur koyrt Galapagos á listan yvir støð í vanda fyri
umhvørvisoyðilegging.

Í Ekvador eru fýra kendar gosfjallarøðir, sum allar eru partur í Andesfjøllum.
Minst tíggju fjøll í hesum røðum goysa enn. Eitt hitt kendasta er
Cotopaksifjall, tað er 5897 metrar høgt og er ímillum hægstu gosfjøll í
heiminum. Seinast, tað goysti, var í 2010 .

Nógv olja og gass eru í Ekvador, og næstan helvtin av útflutningsvirðinum er av
hesari vinnu.

Fyrst í 1980-árunum bygdi búskapurin í Ekvador á tríggjar landbúnaðarvørur -
kakao, kaffi og bananir. Nú er vinnuvegurin ikki so eintáttaður longur, men enn
arbeiðir ein triðingur av fólkinum í landbúnaðinum.

Fiskivinna er týðandi vinnuvegur, mest verður veitt av sardinum, rækjum og
tunfiski. Rættiliga nýggj útflutningsvøra eru nývaksnar blómur, til dømis
nelikar, rósur og statisur, ið verða fluttar út til Evropa og USA. Rækjur eru
vorðnar týðandi útflutningsvøra, og stórar rækjualistøðir hava veitt túsundtals
fólki arbeiði. Men vansin við alingini er, at hon fer illa við viðbrekna
mangrovulendinum.

Kendi panamahatturin hevur ongantíð verið gjørdur í Panama. Hann er úr Ekvador,
men var í fyrstuni gjørdur sum søluvøra til Panama, av tí er navnið komið.
Tríggjar mánaðir varir tað at gera ein fyrsta floks hatt .

Fólkið kann býtast í tríggjar høvuðsflokkar - upprunaliga indiánska fólkið,
efitkomarar hjá evropeiskum niðursetufólki og fólk av ymiskum uppruna
(mestizar). Í seinni árunum hava teir lagt vegir um Suður- og Norðuramerika, og
fleiri av hesum vegunum ganga um Ekvador. Annars er tað líka vanligt ella
vanligari, at fólk í Ekvador ferðast við flogfari enn við bili ella toki.

Á skógunum á eystursíðuni á Andesfjøllunum livir eitt indiánafólk, sum kallast
jivaroindiánar. Teir hava verið grummir av skapi, og hini indiánafólkini hava
ræðst teir. Sum vápn brúktu teir blásirør og nálir við eitrandi oddi. Høvdini av
teimum, teir drupu, turkaðu teir og viðgjørdu, so tey vóru sum stór dukkuhøvd,
teyggjaðu tey so upp undir beltið sum sjónligt prógv um, hvat dugur var í
manninum .

Í býnum Otavalo, høgt uppi í Andesfjøllum, býr tað indiánska fólkið, ið er eina
best fyri í Suðuramerika. Otavaloar veva teppi, regnkápur, nevndar ponchoir,
máttur og mangt annað, sum teir selja ferðafólki og flyta út til alt Evropa, USA
og Suðuramerika. Eftirspuringurin eftir hesum vovnu vørum er so mikil, at nú
verður nógv hópvirkað, og teir nýta tilgjørdan tráð, tilgjørt litevni og
maskinvevar. Inntøkurnar hava við sær, at otavaloindiánarnir kunnu verja mentan
sína og liva, sum teir hava gjørt leingi. Ferðafólki dámar so væl marknaðin í
Otavalo, at hann nú er á øllum fimm torgunum í miðbýnum .

Ekvador er eitt katólskt land, men hevur ikki altíð verið tað . Hóast Ekvador er
katólskt land, eru gamlir átrúnaðarsiðir ikki heilt gloymdir.



https://fo.wikipedia.org/wiki/Ukraina

Ukraina ella Ukreina (ukrainskt: Україна ella Ukrajina) er eitt land í
Eysturevropa við 45,4 íbúgvum. Tað hevur mark við Russland, Hvítarussland,
Pólland, Slovakia, Ungarn, Rumenia, Moldova, ikki-alment viðurkenda landið
Transnistria og Svartahavið. Landið lýsti seg sjálvstøðugt í 1991. Ukraina er
næststørsta land í Evropa, næst eftir Russlandi, um hugt verður at
fermetratalinum. Høvuðsstaðurin er Kiev við 2,6 milliónum.

Í 1986 var ringasta kjarnorkuvanlukka í heiminum í Tjernobyl. Geislavirkin evni
vórðu spjadd víða um og gjørdu skaða á fólk, djór og umhvørvið, bæði í, men
eisini uttanfyri landið.

Víðu, fruktagóðu fløturnar í Ukraina og ovurnógva kolið gjørdu, at landið var
eitt hitt sterkasta lýðveldið í Sovjetsamveldinum (1922–1991). Síðan Ukraina
fekk sjálvstýri í 1991, hava viðurskiftini við Russland verið vánalig, serliga
tí, at londini hava ikki verið samd um, hvør eigur skip og vápn, ið vóru samogn
í Sovjettíðini.

Harðir samanbrestir hava verið millum mótmælisfólk og løgregluna í Kiev í
februar 2014. Síðani november 2013 hava fólk mótmælt sitandi forsetanum í
Ukreina. Støðan er spent í Ukreina, og stúrt verður fyri, at ófriðurin millum
andstøðuna og stjórnardeildir, sum hevur verið í høvuðsstaðnum fer at breiða seg
til aðrar býir, og at tað endar við borgarakríggi. Tað byrjaði í november 2013,
tá sitandi forsetin Viktor Janukovitsj valdi at lata vera við at skriva undir
eina avtalu við ES. Avtalan, sum nógv hildu fór at slóða fyri ukrainskum
ES-limaskapi, var klár at skriva undir, men í evstu løtu bakkaði forsetin út.
Janukovitsj sá út til at vera fyri avtaluni, men trýst úr Russlandi fekk
forsetan at hálsa um, og fyri hann hevði tað størri týdning at vera væl við
Vladimir Putin enn at førka Ukreina nærri Vesturevropa og USA. Hetta hevur
fingið øði í fólk, sum halda, at tættari samstarv við bæði USA og ES hevði
gagnað vanliga ukrainanum nógv meir enn samstarvið við Russland, og tey siga, at
Janukovitsj bara arbeiðir fyri tey ríku í landinum .

Fyri tað mesta hava mótmælini verið friðarlig, men 1. januar 2014 gjørdust tey
harðligari, tí Janukovitsj fyri at steðga mótmælunum setti eina lóg í gildi, sum
segði, at øll mótmælistiltøk skulu góðkennast av stjórnini, og at brot á lógina
kann revsast við upp í tíggju ára fongsli. Lógin segði millum annað eisini, at
fólk, sum møttu upp til mótmælini við maskum ella í hjálmi, skuldu fáa stórar
bøtur. Nógv halda, at stjórnin við hesum vil skerja teirra rættindini, og
eftirhondini er mótstøðan ikki bert ein rørsla fyri ES-limaskapi, men ein rørsla
ímóti sitandi stjórnini, sum eisini verður løgd undir at vera korrupt. Sagt
verður frá, at løgreglan fer harðliga fram móti mótmælisfólkum, og píning og
eyðmýking av tiknum mótmælisfólkum er gerandiskostur. Tað er servanda
løgregluliðið Berkut, sum hoyrir undir innlendisráðið, ið hevur til uppgávu at
hava eftirlit við stórum mannamúgvum. Berkut er tiltikið fyri at brúka harðskap
til at røkja sína uppgávu, og Amnesty International hevur longu heitt á
myndugleikar um at kanna søgur um óneyðugan harðskap frá Berkut í sambandi við
mótmælini. Amerikanski varaforsetin Joe Biden hevur tosað í telefon við
Janukovitsj í februar og hevur heitt inniliga á hann um ikki at brúka harðskap
til at steðga mótmælunum. Sambært USA hevur ukrainska stjórnin eina ábyrgd av at
loysa spenningin millum partarnar .

Kyiv er høvuðsstaðurin í Ukreina. Har eru m.a. nógv gomul kleystur og gamlar
kirkjur. Odessa er ein stórur havna- og ídnaðarbýur. Har eru eisini stórar
skipasmiðjur og kornsiloir. Kharkiv og Donetsk eru eisini stórir ídnaðarbýir,
har verða landbúnaðarmaskinur framleiddar.

Næstan alt Ukraina er opið landbúnaðarlendi. Har var kornkamarið í
Sovjetsamveldinum, men har er eisini ídnaður. Tey framleiða t.d. nógv stál,
klæði, kol og maskinur. Ukraina hevur verið tætt knýtt til Russland, tí landið
hevur fingið at at kalla alla orku frá russiskum gassi. Hetta er upphavið til
fleiri kreppur millum londini síðani Sovjetsamveldið fór í søguna í 1991.
Ukraina hevur eisini havt trupulleikar við at gjalda fyri gassið. Í 2015 ynskir
Ukraina at keypa gass frá øðrum, og tá er tað fyrst og fremst gass sum Noreg og
Bretland framleiða.

Besta jørðin er í Eysturukreina, sonevnda svarta jørðin . Á ovurvíðu fløtunum
eru akrar, so langt eygað ber. Her er ikki so nógv avfall sum í til dømis
kaukasuslýðveldunum, men breiðu, møku áirnar, tær størstu eru Dnjestrá og
Dneprá, gera at væl ber til at veita vatn á fruktagóðu, svørtu moldina. Næstan
75% av Ukraina eru fruktabarar fløtur, nevndar steppur. Stórur partur av hesum
flatnalendi er veltur og av bestu kornjørð.

Ukraina varð kallað "kornbing í Sovjetsamveldinum" , tí at so nógv korn, til
dømis bygg, havri, bókhveiti, mais, hveiti og rúgur, kom haðan. Yvir 23% av
øllum kortinum, Sovjetsamveldið brúkti í 1990, varð velt í Ukraina. Mesta fólkið
býr eisini á bygd og fæst við jarðarbrúk, tað ger, at tey eru sjálvbjargin við
mati. Breyð er høvuðsmatur og verður etið allar máltíðir. Ukrainar baka alskyns
sløg av breyði, t.d. kornbreyð, fullkornsbreyð og rugbreyð.

Í Ukraina eru viðurskiftini ring ímillum upprunafólkið og mongu russarnar, ið
vórðu eggjaðir at flyta higar í sovjettíðini. Fimtingurin av fólkinum eru russar
í 2010. Sovjetstýrið í Moskva royndi at fáa burtur munin ímillum fólkasløgini í
Sovjetsamveldinum og noyddi tey, ið ikki vóru russar, at læra seg russiskt og
taka við russiskari mentan, so at tey skuldu gloyma sína egnu mentan.



https://fo.wikipedia.org/wiki/T%C3%AD%C3%B0arsonur

Tíðarsonurnar vórðu gjørdar út frá nulllongdarlinjuni. Hendan tíðarsonan eitur
Greenwich Mean Time, vanliga stytt GMT. Fyri at gera tað lættari at máta tíðina,
er jørðin býtt upp í 24 tíðarsonur. Sonurnar ganga norður og suður. Í hvørjari
sonu er sama tíð galdandi. Tað hevur við sær, at vit í Føroyum hava somu tíð sum
til dømis Vesturafrika. Ein tími er vanliga millum sonurnar. Fert tú eystureftir
til eina nýggja tíðarsonu, mást tú flyta klokkuna ein tíma fram. Fert tú
harafturímóti vestureftir, mást tú flyta klokkuna ein tíma aftur. Hetta er so,
tí at sólin rísur í eystri og setur í vestri, og tað hevur við sær, at dagurin
byrjar eystanfyri. Tíðarsonurnar fylgja ikki heilt longdarlinjunum, tí
tíðarsonurnar eru ofta lagaðar til landamørkini hjá einstøku londunum av
praktiskum ávum. Tó hava stór lond fleiri tíðarsonur. Í USA eru til dømis fýra
tímar á muni millum eysturstrondina og vesturstrondina. Lítla landið Nepal hevur
valt eina tíð, sum er 15 minuttir frá indiskari tíð, fyri at vísa sjálvræði sítt
mótvegis stóra landinum sunnanfyri.



https://fo.wikipedia.org/wiki/Samkyndleiki

Samkyndleiki ella Samkynd er heiti, ið lýsur kynsligt samlív, eyðkent við
kensluligum og/ella kropsligum atdrátti at persóni av sama kyni. Hugtøkini
samkynd og hinskynd kunnu skiljast sum lutfalslig hugtøk í hvør sínum enda av
eini samanhangandi røð, har í tvíkynd er eitt stað í miðjuni. Grundin til, at
summi fólk eru samkynd, hevur altíð verið ein umstríddur spurningur, ið kjakast
hevur verið dúgligani um. Tað er eitt klassiskt dømi um spurningin um arv ella
umhvørvi, lívfrøði ella sálarfrøði.

Um 4 % av øllum menniskjum eru samkynd . Eitt tal, sum tó broytist frá kanning
til kanning. Eisini djór eru samkynd.

Tað finnast prógv fyri samkyndleiki í 1500 ymiskum sløgum av djórum, harímillum
fiskar, insektir, fuglar og seyðir, oksar og apur . Djór, sum hava fleiri makar,
og djór, sum eru monogam, kunnu hava samkynd forhold.

At vera samkyndur hevur verið loyvt í Føroyum síðan 1933, tá tað bleiv gjørt
lógligt í Danmark. Samstundis bleiv aldursmark fyri samkynd parlag set til 18
ár. Síðan bleiv tað í 1988 gjørt kynspartaleyst og harvið sett til 15 ár. Grein
266b í revsilógini kom í gildi 15. desember 2006 við 17 stemmun fyri og 15
ímóti, hon staðfestir at samkynd skuldu verða vard ímóti niðurgerð. Miðflokkurin
hevur fleiri ferðir tosa ímóti, at grein 266b skuldi koma í gildi í Føroyum. Í
Føroyum arbeiðir felagið LGBT Føroyar fyri rættindum og trivnaði fyri sam- og
tvíkyndar føroyingar.

Fyrsta juli í 2010 kom lógarbroyting í gildi í Danmark, sum gav skrásettum
samkyndum pørum sama rætt sum hjúnum at ættleiða børn. 15. juni 2012 varð lógin
um skrásett parlag avtikin í Danmørk, og samkynd kundu frá tí degi giftast eftir
somu lóg sum hinskynd pør, eftir Hjúnabandslógini (Ægteskabsloven). Samkynd pør
kunnu nú bæði ættleiða børn hjá hvørjum øðrum og søkja um at ættleiða fremmand
børn eftir somu reglum, sum galda fyri hjún. Samkyndar kvinnur, ið fáa børn við
ísáing, fáa felags foreldramynduleika yvir barninum saman við hjúnafelagnum. Í
Føroyum var onki av hesum galdandi fram til 2016, tá ið uppskot um at seta í
gildi fyri Føroyar donsku hjúnabandslógina varð samtykt í Løgtinginum. Munurin
er tó, at danska lógin ikki skal koma í gildi í Føroyum fyrr enn vissa er fingin
fyri, at samkynd pør ikki kunnu fáa borgarliga hjúnarband sítt signa í kirkjuni.

Tá Adolf Hitler var einaveldisharri, avgjørdi hann, at bólkar av øðrvísi fólkum
skuldu avrættast, herundir jødar og samkynd. Meðan jødarnir fingu eina gula
dávidsstjørnu á bringuna, fingu samkyndir ein ljósareyðan tríkant. Teir, sum
yvirlivdu krígstíðina, vórðu ikki leyslatnir, tá ið tey sameindu tóku valdið í
Týskland. Í staðin vóru teir fluttir til onnur fongsul at sita dómin fyri at
vera samkyndir, ið teir høvdu fingið áðrenn kríggið. Rættargongdin í Nürnberg
vildi aldrin viðgera mál viðvíkjandi samkyndu fangunum, og teir fingu heldur
einki endurgjald eftir kríggið. Tey árini, samkyndir krígsfangar høvdu sitið í
fangatippi, vóru enntá drigin frá í fólkapensjónini.

Tað er eitt sindur síðani, at granskingarútslit fyrst gjørdu vart við, at
sjálvmorðsroyndir eru nógvar ferðir vanligari millum samkynd enn millum onnur
fólk . Ein amerikonsk kanning frá 1998 av samkyndum dreingjum í
framhaldsskúlunum í aldrinum 15 til 22 vísti, at í mun til restina av fólkinum,
t.e. javngamlar dreingir, royndu næstan sjey ferðir so nógvir av hesum dreingjum
at beina fyri sær, ella ávikavist 28 % og 4 % .

Higartil mest umfatandi norðurlendska kanningin av vælferð og umstøðum hjá
samkyndum varð gjørd í 1999 í Noregi. Har kom fram, at 16 % av gjeikarunum og
20 % av teimum lesbisku høvdu onkuntíð roynt at forkomið sær . 88 % vóru undir
25 ár, tá ið tey gjørdu hesa roynd. Fjórða hvør menniskja undir 25 ár hevði
minst eina sjálvmorðsroynd á baki. Tøl siga ikki allan sannleika, men tey, sum
eru nevnd her, benda á, at tíðleikin av sjálvmorðsroyndum í Norðurlondum er upp
til fimm ferðir so høgur millum samkynd sum millum fólk annars.



https://fo.wikipedia.org/wiki/Libya

Libya (arábiskt ليبيا) er triðstørsta land í Afrika. Arábisku hertøkurnar í 7.
øld og 11. øld hava sett sjónlig merki eftir seg í Libya. Arábar gjørdust brátt
fjølmentari enn upprunafólkið, berbar, sum gjørdu uppreistur ímóti nýggju
valdsharrum sínum. Arábar settu skjótt bæði mál sítt (arábiskt) og átrúnað sín
(islam) í gildi í Libya.

Libya hevur mark við Tunesia og Algeria í vestri, Niger og Kjad í suðri, og
Egyptaland og Sudan í eystri.

Upp ígjøgnum tíðirnar hevur tað staðið undir rómverskum, býsantinskum, arábiskum
og turkiskum yvirvaldi, og frá 1911 til 1943 var Libya italskt hjáland. Mong
fornminni eru í Libya úr teirri tíðini, tá ið landið var undir fremmandum
yvirvaldi. Har eru m.a. ein av best varðveittu rómversku toftunum í
Norðurafrika, fornaldarbýurin Leptis Magna við torgi, vatnleiðing og
uttanduraleikpalli. Fønikar bygdu havnabýin um 800 f.Kr., og gjørdist hann
miðdepil í handlinum við Afrika. Seinni varð hann partur í Rómverjaríki, til
arábisku innrásina í 7. øld., tá ið býurin fór til grundar.

Libya varð fyrsta land í Afrika, sum fekk sjálvstýri eftir annan heimsbardaga.
Tað varð í 1951.

Við Miðjarðarhavsstrondina ímillum Egyptaland og Algeria er triðstørsta land í
Afrika, Libya. Um 90 % av landinum er oyðimørk, so at bara ein smalur geiri fram
við strondini er nýtiligt landbúnaðarlendi, har fólk liva av at halda geitir og
seyð. Mesta øki í Útnyrðingsafrika er glóðheit oyðimørk - Sahara - sum tíverri
veksur ógvuliga skjótt, tí at ov nógvur fenaður er uppiá í graslendinum í
útryðjunum í oyðimørkini.

Libyski leiðarin seinastu 42 árini (1969-2011), Muammar Gadaffi, doyði 20.
oktober 2011. Hann tók valdið í Libya við einum dreymi um at sameina alt
Norður­afrika til eina arábiska tjóð. Men hann legði seg út við bæði
granna­londini og Vestur­heimin og endaði sum ein avbyrgdur einaræðis­harri.
Eftir hernaðarúbúgving í Stóra Bretlandi í eitt ár, fór Gaddafi í 1966 aftur til
Libya. Trý ár seinni skipaði hann fyri einum friðarligum kvetti móti Idrisi
kongi, sum var í Grikkalandi í heilsubótarørindum. Libyska kongshúsið varð
avtikið, trónarvingin settur í húsavarðhald og Sosialistiska Arabiska Lýðveldið
Libya lýst. Gaddafi tók sjálvur ræðið og lýsti stjórn sína sum eina samanrenning
av arábiskum tjóðskapi og vesturlendskari vælferð, sum hann kallaði islamska
sosialismu. Vælferð og útbúgving vórðu raðfest frammarlaga. Gaddafi setti eisini
í gildi eina skipan við sonevndum islamskum siðsemiskodum - rúsdrekka og spæl um
pengar vórðu forbjóðað. Eins og Mao í Kina skrivaði sína "Lítlu reyðu", sum
sosialistiska lærubók, skrivaði Gaddafi sína "Lítlu grønu" sum hugsjónarligt
ástøði undir sínum politikki.

Við tað at allir politiskir flokkar vórðu bannaðir í 1971, hevur øll andstøða
ímóti Gadaffi verið stýrd úr útlondum. Av tí at Gadaffi hevur stuðlað
yvirgangsfelagsskapum, hava lond í Vesturheiminum sett revsiatgerðir í verk
ímóti Libya. Í t.d. apríl 1980 gav Gaddafi boð um at drepa allar libyskar
andstøðingar uttanlands. Níggju libyar vórðu fyribeindir hetta tíðarskeiðið.
Amerikanski forsetin Ronald Reagan metti Libya sum eitt "ránsmannabøli", m.a.
orsakað av fíggjarligum stuðuli til yvirgangsfelagsskapir, og hann skýrdi
Gaddafi "tann óða hundin í Miðeystri". Í 1986 skipaði Reagan fyri einum
loftálopi á Benghazi og Tripoli, tá staðfest varð, at libyska stjórnin hevði
skipað fyri bumbuálopinum á náttklubbin La Bella í Berlin, har tveir
amerikanskir hermenn lótu lív og 260 fólk vórðu særd. Reagan ætlaði við nevnda
loftálopi at drepa Gaddafi, sum mátti vera staddur á hernaðarstøð antin í
Benghazi ella Tripoli. Men Libya fekk njósn um álopsætlanina, so tað eydnaðist
Gaddafi í góðari tíð at leita sær skjól. Í 1988 sýtti Gaddafi fyri at útflýggja
tveir libyar undir illgruna fyri at hava lagt til rættis Lockerbie-bumbuna, sum
hetta árið kostaði 270 fólkum lívið, tá eitt ferðafólkaflogfar sprongdist yvir
Skotlandi.

Men Muammar Gaddafi hevur við árunum vunnið sær betri umdømi í Vesturheimi, Ásia
og eisini øðrum londum í Afrika; m.a. hevur hann fingið rós frá fyrrverandi
suðurafrikanska forsetanum Nelson Mandela. At Gaddafi hevur vunnið betri umdømi
í Vesturheimi skyldast m.a., at hann var ein av fyrstu muslimsku leiðarunum, sum
fordømdi al-Qaeda. Í oktober 2002 átóku libyskir myndugleikar sær ábyrgdina av
Lockerbie-yvirgangsgerðini og rindaðu stórt endurgjald. Í 2006 boðaði USA frá,
at tað fór at knýta diplomatiskt samband aftur við Libya, um Gaddafi afturfyri
lovaði at sleppa ætlanini at menna hópoyðingarvápn. Og tað gjørdi hann. Gaddafi
oberstur hevur stjórnað Libya við harðari hond í meira enn fjøruti ár -
umstøður, ið geva honum tann ivasama heiður at hava verið tann ríkisovastin í
Afrika, ið longst hevur sitið við valdinum.

Libya fer at hava tá islamsku sharialóggávuna, og stýrisskipan landsins verður
grundað á koranina. Tað kunngjørdi libyska tjóðarráðið í juli 2012. Ráðið legði
afturat, at tað kemur ikki upp á tal at leggja spurningar um átrúnaðarlig
viðurskifti út til fólkaatkvøðu . Leygardagin 7. juli 2012 verður val í Libya,
og hetta er tað fyrsta valið í landinum, síðani Muammar Gaddafi varð koyrdir frá
í 2011. Í fyrsta umfarið skulu fólk velja eitt ráð, sum skal orða nýggja vallóg
og lýsa tjóðartingsval innan eitt hálvt ár. Aftan á tjóðartingsvalið skal landið
so hava nýggja stjórn. Tjóðarráðið, sum er sett saman av umboðum fyri ymsar
uppreistrarbólkar, hevur stýrt Libya, síðani Gaddafi fall.

Mannrættindini í Libya hava ring kor. Níggju libiskir borgarar vórðu avrættaðir
í apríl mánaði í 2012, uttan at grundgeving varð givin fyri hesum. Nakrir
deyðadómar vórðu broyttir, um familjan rindaði eina stóra upphædd, og flóttafólk
og innflytarar eru í fleiri førum blivin pínd. Mismunur verður í stóran mun
gjørdur mótvegis kvinnum. Mismunur verður gjørdur í mun til arvareglur og
hjúnaskilnað, og enn er eingin lóg gjørd um at verja kvinnur, sum hava verið
fyri harðskapi heima .

Tá ið olja varð funnin í 1959, gjørdist Libya eftir fáum árum ríkt land. Síðan
oljuvinnan tók seg upp, eru eisini mangir útlendingar komnir til Libya at
arbeiða í oljuvinnuni. Oljuvinnan hevur alt at siga í libyska búskapinum, og
99 % av útflutninginum eru olja og gass. Áðrenn olja varð funnin, vórðu
týdningarmestu útflutningsvørurnar jarn og sev. Mesta oljan verður vunnin í
vestara parti í Libya, men landið eigur eisini oljuleiðir úti fyri strondina. So
hvørt oljuvinnan er vaksin, eru býirnir vaksnir, har hevur verið nógv bygt, og
vinnu- og tænastustøðið eru munandi batnað.

Um 84 % av fólkinum í Libya býr nú í býum. Frammanundan búði meginparturin á
bygd og livdi sum flakkfólk og bøndur. Flestu fólk í Libya eru arábar, men fyri
sunnan í landinum eru bæði tuaregar og berbar. Fólkið er skift sundur í
ættarbólkar ella høvdingadømi. Ættarbólkurin er týðandi partur í samfelagnum og
hevur politiska ávirkan. Fólkanøvnini siga ofta, úr hvørjum ættarbólki fólk eru.
Uppreisturin, sum kyknaði í februar í 2011, hevur skift landið sundur við trimum
mørkum, sum minna um tað í fornøldini. Í fornari tíð var ríkið skift sundur í
tríggjar sjálvstøðugar lands­partar, fólkaðir av hópatals ættarbólkum og
stættum.

Næstan øll eru muslimar (97 %). Undan krígnum í 2011 vóru knapt trý prosent av
libyska fólkinum kristin. Libyska fólkið, sum í høvuðsheitum er hóvligir
muslimar, hevur sambært fleiri kirkjuleiðarum hildið fram við tolseminum
mótvegis teimum kristnu, og kirkjurnar hava ongantíð fingið boð um at steingja
ella flyta.

Fá fólkasløg hava lagað seg til at búgva í Sahara. Eitt av hesum harðbalnu
fólkasløgum eru tuaregar, sum í øldir hava livað sum flakkfólk og eru gitnir
fyri at fara langar leiðir ígjøgnum oyðimørkina á marknaðirnar við salti.
Reiðdýr teirra er kamelur, og av honum fær fólkið eisini mjólk, kjøt, ull og
húðir. Alt fleiri tuaregar gevast nú við at liva sum flakkfólk og búseta seg í
býunum. Sumstaðni í stóru, kørgu oyðimørkini kemur vatn upp úr jørðini, og við
hesar keldur, nevndar grønur, hava fólk sett seg niður. Her veksur væl, og
landbúnaðurin hevur stóran týdning, men fólkið livir eisini av peningi frá
skyldfólkum, sum arbeiða í býunum, og av at handla við keypmenn, ið koma hagar
at keypa og selja. Fyrr vóru grønabygdirnar lívsneyðugir hvíldarstaðir hjá
kamelkaravanum, ið fluttu vøru ígjøgnum oyðimørkina. Nú er mesti flutningurin
við lastbili.



https://fo.wikipedia.org/wiki/Kristind%C3%B3mur

Kristindómurin varð til fyri 2.000 árum síðan. Stovnari var Jesus Kristus, ið
varð føddur í Betlehem í Ísrael. Jesus var føddur jødi, men fór at leggja út
jødisku skriftirnar øðrvísi enn teir skriftlærdu. Eftir at hann var deyður, varð
læra hansara skrivað niður, og er tann parturin av Bíbliuni, sum verður róptur
Nýggja Testamentið. Tey kristnu trúgva á ein Gud, og at Jesus er sonur Guds. At
hann reis upp frá deyðum, og at tey, sum trúgva á hann, skulu eiga ævigt lív.
Tekn kristindómins er krossurin, sum Jesus doyði á.

Í fyrstu øld e.Kr. stóð Ísrael undir rómverskum valdi, hóast tað var ímóti
jødafólksins vilja. Um ár 30 fór smiðurin, nevndur Jesus, at prædika. Læra
hansara varð væl umtókt og mong fylgdu honum. Men høvuðsprestarnir og hinir
elstu í jødiska samfelagnum løgdu Jesus undir at spotta Gud og villeiða fólkið.
Teir fingu rómverska landshøvdingan Pontius Pilatus at fáa hann fyri rættin.
Hann var funnin sekur í gudspottan og krossfestur um ár 33. Viðhaldsfólk hansara
hildu hann vera Messias, "hin útvalda" - á grikskum Khristos, haðan navnið á
trúarlæru hansara - kristindómur - er komið.

Ein maður, sum í fyrstuni eldhugaður stríddist ímóti læru Jesusar, men brádliga
varð umvendur, var ein lærdur jødiskur tjaldmakari úr Tarsos í Lítlaásia. Hann
æt Saul - betri kendur undir navninum Paulus. Lív sítt vígdi hann til at boða
nýggju trúnna og gjørdist ein av oddamonnum hennara. Í fyrstuni vóru tað næstan
bara tey, sum kendu Jesus og høvdu fylgt honum, ið hugsaðu um krossfestingina og
trúðu, at hann var risin upp frá deyðum. Men eftir rættiliga stuttari tíð var
læra hansara borin um rómverska heimin, og í 313 var kristindómurin alment
góðkendur í Rómaríkinum.

Kristin fólk trúgva, at Bíblian er innblást (inspirerað) av Gudi. Bíblian er
býtt í tveir høvuðspartar: Gamla Testamenti (heilaga skrift jødanna) og Nýggja
Testamenti, skrivað í 1. øld við ápostlunum sum heimildarmonnum.

Kvødið fyri, at hann doyði, át Jesus sína seinastu máltíð saman við
lærusveinunum, og hann breyt breyð og gav teimum at eta og vín at drekka. Allir
drukku úr sama kaliki, og hann bað teir gera tað so ofta, teir kundu, til sínar
áminningar. Alt frá tí degi hava kristin fólk býtt breyð og vín í einum rituali,
sum verður kallað evkaristi, ella altargangur. "Evkaristi" er grikskt og merkir
at veita tøkk . Vanliga er tað prestur, sum gevur fólkið breyð og vín, tá ið
altargangur er í kirkjuni.

Pávin í Vatikan í Róm er hægsti myndugleiki fyri Rómakirkjuni. 900 milliónir eru
rómversk-katólskar.

Søga kristindómsins er merkt av aldagomlum stríði og sundurlyndi, og tey kristnu
hava mangan gjørt seg sek í mannjagstran, píning og blóðúthelling framt í Guds
navni. Longu áðrenn Konstantin keisari í 313 viðurkendi tey kristnu í
Rómaríkinum, høvdu nakrar kristnar samkomur tikið seg burtur úr almennu
kirkjuni, og sum tíðin leið, gjørdust tær alt fleiri í tali.

Í mong hundrað ár var kristindómurin í tveimum høvuðsbólkum: Katólska
rómakirkjan í Vesturevropa, har pávin í Róm var hægstur, og ortodoksa kirkjan,
sum eysturrómverski keisarin í Konstantinopel stóð á odda fyri til í 1453, tá ið
turkar tóku býin, og patriarkurin í Moskva gjørdist hægsti kirkjuligi
myndugleiki fyri ortodoksu kirkjuni. Í Vesturevropa slitu trúbótarmenn sum
Luther og Calvin seg leysar frá yvirræði pávans í Róm. Teir og viðhaldsfólk
teirra vórðu nevndir protestantar. Teir ruddu slóð fyri protestantisku
kirkjunum, sum er nú á døgum. Henda gongdin heldur enn fram, og tí eru mangar
ymiskar kirkjur.

Hóast sundurlyndi er kristindómurin komin til næstan øll lond. Nú á døgum er
slakur triðingur av øllum heimsins fólki kristin. Nú á døgum gongur
kristindómurin skjótast fram sunnan fyri Sahel og Sahara í Afrika og í
ásiatiskum londum, til dømis Kina og Suðurkorea.

Korini hjá kristnum fólkið eru versnað nógv seinastu árini vísir ein nýggj
kanning. Tað er frágreiðingin "Persecuted and Forgotten 2007/2008" frá
felagsskapinum Aid to the Church in Need (ACN), sum slær fast, at tey kristnu
eru tey mest forfylgdu í heiminum. Umleið 550 milliónir kristin verða forfylgd
ella gjørd mismun á á ymsan hátt í dag. Tó er støðan batnað ymsastaðni í
heiminum, serliga á Kuba og í Kina, meðan støðan í Irak og Iran er vorðin verri
seinastu tíðina.

Felagsskapurin Evangelisk Alliance metir, at fleiri enn 200 milliónir kristin í
60 ymiskum londum verða atsøkt vegna teirra trúgv. Tey ringastu londini eru
Norðurkorea, Saudi-Arabia og Iran. Eisini muslimar, buddistar og onnur trúgvandi
uppliva átrúnaðarligar atsóknir, tí trúarfrælsið er tann mannarætturin, ið
oftast verður skúgvaður til síðis, men kristin eru tó tann størsti bólkurin, sum
upplivir hetta. Heilt einfalt tí kirkjan veksur mest í londum, har mannarættindi
ikki verða vird.

Nógv menniskju uppliva atsóknir vegna etniskar, sosialar og politiskar ósemjur.
Til ber hinvegin at tala um atsóknir vegna trúgv eina, tá ið menniskju kunnu fáa
betri viðurskifti í landinum við at skifta átrúnað til høvuðsátrúnaðin í
landinum. Vit kunnu tala um atsóknir, tá ið menniskjunnar mest grundleggjandi
rættindi ikki verða vird, og tað hevur líðing við sær. Fleiri hundraðtúsund
menniskju verða dripin, uppliva sera ógvusligan harðskap, verða seld sum trælir,
verða sett í fongsul, verða pínd, hótt, diskriminerað ella handtikin, bara tí at
tey eru kristin.

Listin við teimum 10 londunum, har atsóknir móti teimum kristnu eru ringast í
2010, er hesin:

1. Norðurkorea 2. Saudi-Arabia 3. Iran 4. Afghanistan 5. Somalia 6.
Maldivoyggjar 7. Jemen 8. Laos 9. Eritrea 10. Usbekistan

Ovast á listanum er Norðurkorea, og hetta er sjeynda árið á rað, at Norðurkorea
verður mett sum tað mest fíggindaliga landið mótvegis kristindóminum. Har verður
sagt, at kristindómurin er skaðiligur fyri landið, vil Open Doores verða við.
Felagsskapurin sigur, at umstøðurnar eru vanlukkuligar í Norðurkorea. 50.000
kristin eru í arbeiðslegum, og dagliga verða kristin fólk bukað, pínd ella
dripin orsaka av teirra trúgv.

Av teimum 10 londunum ovast á listanum hjá Open Doors eru sjey muslimsk lond . Í
Somalia vóru tað fyri fáum árum síðani bara nøkur fá hundrað kristin. Í dag er
talið minst 5.000. Men tá tey kristnu gerast fleiri, metir muslimski meirilutin
tey sum eina størri hóttan, og tí verða tey forfylgd, sigur Stig Magne Heitmann,
leiðari fyri norsku deildina hjá Open Doors, við Vårt Land. Hann sigur, at ein
týskur stovnur hevur staðfest, at 75 prosent av teimum, sum verða forfylgd fyri
sína trúgv, eru kristin.

Í kirkjunum eru ofta ímyndir, sum hava ávísan týðing í kristnum høpi. Tey eru
vorðin til í fyrstu kristnu kirkjuliðunum, tá ið tey flestu fólkini ikki dugdu
at lesa, og upp gjøgnum tíðirnar eru aðrar kristnar ímyndir og myndir komnar
afturat. Nógvastaðni í útlondum prýddu tey kirkjurnar við málningum, sum málaðir
vóru á veggirnar innan í kirkjunum. Ringastu brotsmenninir í Rómverjaríkinum
vórðu krossfestir, og rómverjar lótu teir hanga á krossinum, til teir doyðu. Tí
var ein krossur vanæruligt merki, til Jesus varð krossfestur. Eftir tað gjørdist
m.a. krossurin eyðkenni hjá teimum kristnu.

Skipið í kirkjuni er ein ímynd av, at eins og skipið verjir okkum móti vandum á
sjónum, soleiðis verjir kirkjuskipið ella kirkjan við boðskapi sínum okkum móti
vandum á okkara ferð gjøgnum lívið. Vit heingja eisini skip upp í kirkjuni at
minnast, at Jesu læruveinar vóru fiskimenn. Hesi skipini kunnu somuleiðis minna
okkum á, at Gud bjargaði Nóa undan flóðini miklu, tá ið hann bað Nóa byggja sær
skip.



https://fo.wikipedia.org/wiki/K%C3%BDpros

Kýpros (grikskt mál: Κύπρος, turkiskt mál: Kıbrıs) er ein stór, náttúruvøkur
oyggj eystarlaga í Miðjarðarhavi og væl umtókt ferðamannaland. Oyggin er
triðstørsta oyggj í Miðalhavinum. Høvuðsstaður er Nikosia, og landið hevur
umleið 800 túsund íbúgvar. Aðrir stórir býir er Limassol, Larnaca og Papos.
Almennu málini eru tvey í tali, grikskt og turkiskt. Kýpros er limur í EU.
Oyggin liggur eystanfyri Grikkaland, sunnanfyri Turkaland, vestanfyri Sýria og
Libanon í ein útnyrðin av Ísrael og norðanfyri Egyptaland.

Kýpros tað minsta landið, sum hevur havt eitt lið við í Champions League
bólkaspælinum.

Tey fornastu prógvini ella tekin um at menniskju hava búð á Kýpros kunnu førast
aftur til 10. øld áðrenn Krist. Fornaldar útgrevstir frá hesi tíðini eru m.a.
tann væl varda neolitiska bygdin Khirokitia, sum hevur fingið status sum World
Heritage Site við kravi frá UNESCO um "eyka verju" status, um so er at vápnaðar
konfliktir fara fram Tað sama er galdandi fyri Pafos og Málaðu kirkjurnar í
Troodos. Á Kýpros eru eisini nakrir av heimsins elstu vatnbrunnum.

Gjøgnum tíðina hevur Kýpros verið undir fleiri ymiskum harradømum. Oyggin var
bygd av grikskum mykenum í tveimum bylgjum í 2. øld áðrenn Krist. Síðan hevur
oyggin verið hersett av fleiri ymiskum stórmaktum: av Nýassíriska ríkinum,
Egyptalandi og síðan av Persiska ríkinum. Í 333 á. Kr. tók Aleksandur Mikli ræði
á oynni. Síðan varð oyggin stýrd av Ptolemaiska Kongaríkinum, av
Rómverjaríkinum, av Byzantinska Ríkinum, av árabisku kalifatunum eitt stutt
skifti, av tí franska Lusignan ríkinum og av Venesianarum, og síðan av
Ottomanska ríkinum í 1571.

Kýpros var undir Ottomanskum harradømi í meira enn trýggjar øldir. Kýpros kom
undir bretskt stýri í 1878 til oyggin fekk frælsi í 1960, og gjørdist ein limur
í Commonwealth árið eftir.

Áðrenn oyggin fekk frælsi í 1960, var hon undir turkiskum og síðan bretskum
yvirræði. Meginparturin av fólkinum eru grikkar, bara fimtingurin turkar. Drúgvt
stríð var ímillum tey bæði fólkasløgini, og tað hevði við sær, at oyggin varð
býtt sundur í 1974; sunnari partur er sjálvstøðugur við meiriluta av grikskt
talandi kýpriotum, meðan norðari partur er turkiskur.

Eitt vápnað stríð tók seg upp hin 21. desember 1963, sum byrjaði tá tveir
turkisk-kýpriotar vóru skotnir. Dagurin er síðan kendur sum Blóðigu jólini. Tað
var byrjanin til eitt stríð millum hesi bæði fólkasløgini, ein partur av
griksttalandi kýpriotunum ynsktu enosis, tvs. sameining við Grikkaland. EOKA B
var ein paramiliterur felagsskapur, stovnaður í 1971 av General Georgios
Grivas-Digenis, nevndur Grivas. Hesir royndu eina hernaðarliga kvettroynd, eitt
coup d'état, stuðlaðir av griksku juntaðini, í 1974, men hetta miseydnaðist
orsakað av at Turkaland gjørdi innrás og hersetti norðara partin av oynni.
Stríðið sum endaði við, at oyggin bleiv býtt sundur í ein grikskan og ein
turkiskan part í 1974. Umleið 150.000 griksttalandi kýpriotar búðu tó framvegis
í norðara partinum og eini 50.000 turkisttalandi kýpriotar búðu í syðra partinum
av oynni. Syðri parturin av Kýpros er sjálvstøðug tjóð og fevnir um 59% av
oynni, meðan Norður Kýpros, sum fevnir um 36% av oynni, bert er viðurkend av
Turkalandi. Stóra Bretland hevur harradømi yvir økjunum Akrotiri og Dhekelia,
sum eru suðurstrondini, ávikavist strandaøkið sunnanafyri Limassol í syðra
partinum av Kýpros og vestanfyri Famagusta í turkiska partinum av oynni og við
markið longri suðuri, sí kortið høgrumegin.

Turkaland er einasta land, sum viðurkennir lýðveldið í turkiska Norðurkýpros.
Lýðveldið varð stovnað eftir turkiska innrás á oynna í 1974 – eftir eitt kvett,
sum griksku kýprotarnir saman við griksku hernaðarjuntuni av grikska
meginlandinum skipaðu fyri. Grikski parturin av Kýpros hevur limaskap í ES.



https://fo.wikipedia.org/wiki/Guinea

Tjóðveldið Guinea (á fronskum République de Guinée) er eitt land í Vesturafrika.
Hetta fjallalendið var í gomlum døgum partur í stóra Malinkaríkinum, sum í
miðøld hevði valdið í meginpartinum í Vesturafrika. Í norðri hevur Guinea mark
við Mali og Senegal, í vestri við Guinea-Bissau, í eystri við Côte d'Ivoire, og
í suðri við Sierra Leona og Liberia. Fólkatalið var 10,1 mió. við ársbyrjan
2009. Høvuðsstaðurin eitur Conakry. Franskt er almenna málið í Guinea.

Seinast í 1860-árunum grundaði Samori Turé (f. 1830 - d. 1900), hernaðarligur
ævintýrari úr Konyan í tí, sum nú er Guinea, Manderíki í økinum á leiðini við
ovaru Nigerá. Tá ið Turé hevði verið í hertænastu hjá einum høvdingi á ungum
árum, stovnaði hann sín egna her. Turé var dugnaligur og ágrýtin herovasti og
grundaði eitt stórt ríki, sum stóð við í 20 ár. Í 1874 var høvuðsvinnan handil
við fílabeini og gulli fyri byrsur av strondini. Í 1885 var Manderíkið vestan úr
Sierra Leona eystur at Bamako í Mali. Hetta hótti fronsku framtøkini í økinum,
og frá 1886 kom Samori Turé sær eisini í innanlandsstríð, tí at hann ætlaði at
stovna eitt islamskt ríki. Herur hansara var stórur og hann útvegaði sær vápn úr
Sierra Leona, men í 1892 noyddu fraklendingar hann inn í norðara part í
Fílabeinsstrondini. Eystur eftir slapp hann ikki, tí at har vóru bretar fyri
honum. Í 1898 tóku fraklendingar Turé til fanga og sendu hann í útlegd til
Gabon. Har doyði hann tvey ár seinni .

Hetta gamla franska hjálandið er fruktagott fjallaland. Ógvuliga nógv steinsløg
eru í jørðini. Góða veðurlagið ger, at til dømis aldinfrukt, bananir og rís
vaksa væl. Tí kundi Guinea verið ríkt land, men í staðin er tað eitt av
fátækastu londum í heiminum, fólkið livir bara 58 ár í miðal , og heilsu- og
skúlaverkið eru lítið og einki ment. Høvuðsatvoldin er, at tá ið Frakland tók
seg út úr landinum, stuðlaðu teir hvørki fíggjarliga ella á annan hátt, eisini
hevur verið illa stýrt fíggjarliga. Meðan einaræðisharrin Ahmed Sékou Touré
ráddi frá 1958 til 1984, var eingin menning, og landið var púrasta vanstýrt.

Hálendið fyri sunnan er skógvaksið, og har verður nógvur viður høgdur. Av tí at
jørðin er fruktagóð, liggur væl fyri at dyrka ymiskar gagnplantur, til dømis
kaffitræið. Tríggjar tær størstu áirnar í Vesturafrika, Gambiaá, Nigerá og
Senegalá, vella fram her. Jarnmálmur er eisini, og í øllum landspartinum er nógv
avfall. Í fjøllunum í Guinea er nógvur aluminiumsmálmur, bauxit, ið verður
bræddur til aluminium. Næst eftir Avstralia høggur einki land í heiminum so
nógvan aluminiumsmálm sum Guinea. Um 80 % av allari útflutningsinntøkuni í
Guinea er av aluminiumsmálmi. Gull, jarn og diamantar eru eisini í Guinea.

Mong fólkasløg búgva í Guinea, m.o. fulani, malinka og susu. Flestu fólk eru
muslimar. Umleið ein triðingur av fólkinum hoyrir til malinkefólkið, sum eitur
eftir fjøllunum, ið eru á markinum ímóti Mali. Nú á døgum er malinkafólkið mest
gitið fyri at verða góð frásøgufólk og góðir tónleikarar.



https://fo.wikipedia.org/wiki/Facebook

Facebook er ein heimasíða sum er eitt sosialt netverk, sum minnir nógv um
Myspace.com, ið var nógv brúkt áðrenn Facebook. Facebook stendur í stórum
vøkstri. Facebook er eitt sosialt netverk, har fólk lætt kunnu koma í samband
við hvønn annan. Tað var tann tá 20-ára gamli Mark Zuckerberg (føddur 14. mai
1984 í New York, USA), sum fann uppá Facebook í 2004. Í mai 2013 hevði tænastan
meira enn 1,1 milliardir aktivar brúkarar um mánaðin um allan heim. Tað eru
umleið ein hálv millión danskir brúkarar á Facebook.

Í 2008 og 2009 fingu nógvir føroyingar sín egna Facebook profil, og skjótt var
tað eisini møguligt at nýta tað føroyska máli í skipanini sum brúkaramál, og
hetta hevur veruliga sett gongd á hugin hjá føroyingum at brúka Facebook.
Samstundis er talið á teimum, sum hava skift frá øðrum brúkaramáli sum td.
danskt, enskt, svenskt v.fl. til at nýta sítt egna mál, alsamt vaksandi.
Føroyingar hava eisini víst seg at vera skjótir at taka møguleikarnar á Facebook
til sín og ikki minst, møguleikan at deila tíðindi frá ymiskum tíðindaportalum á
Facebook.

Spælfyritøkan Zynga eigur fleiri av best dámdu spølunum, ið eru at finna á
Facebook. Teirra millum eru FarmVille, Mafia Wars og FishVille.

Hollywood manuskripthøvundurin Aaron Sorkin (føddur 9. juni 1961 í New York,
USA) hevur gjørt ein film um stovnanina av Facebook, sum ber heiti "The Social
Network."

Facebook verður nógv brúkt til at deila tíðindi við onnur við at leggja leinkjur
til tíðindastubba á Facebook. Hetta kann ofta gerast við at trýsta á ein "Dámar"
knøtt á tíðindasíðuni ella um tíðindasíðan hevur møguleikan fyri at deila
leinkjuna, so er tað ein sera lættur máti hjá fólki at deila ein tíðindastubba,
sum tey halda vera áhugaverdan. Facebook verður eisini nógv brúkt til at deila
tónleikafilmar, skemtifilmar, ítróttarfilmar og aðrir filmar sum liggja á
YouTube. Fólk leggja eisini myndir og filmsbrot á Facebook og deila soleiðis við
onnur. Til ber at velja, um bert vinir kunnu síggja myndirnar ella um øll kunnu
síggja tær. Til ber at skriva í síni status linju, hvat ið ein hugsar, at bera
onkur boð ella bara at siga góðan dagin o.s.fr. Onnur kunnu so gera viðmerkingar
til boðini ella koyra tummilin upp, og soleiðis kunnu vinir hjá vinum fáa boðini
eisini. Fleiri dømir eru um t.d. politikkarar sum hava skrivað okkurt óheppið
antin á sín egna status ella sum viðmerking til status hjá onkrum øðrum, og
eftirsum nógv fjølmiðlafólk eisini eru á Facebook, so fáa tey skjótt frænir av
hesum og bera hetta sum tíðindi í útvarpi, sjónvarpi, bløðum ella á tíðinda
heimasíðum.



https://fo.wikipedia.org/wiki/Danskt_m%C3%A1l

Danskt mál er málið í Danmark. Danskt er móðurmál hjá um 5.300.000 fólkum, harav
um 5.000.000 í Danmark, um 8.000 í Grønlandi og um 2.500 í Føroyum. Danskt er
eitt av germansku málunum. Av tí at Føroyar í fleiri hundrað ár hava verið í
ríkisfelagsskapi við Danmark, hevur danskt mál altíð havt sterka støðu her hjá
okkum. Danskt var lógarmál, kirkjumál og skúlamál langt upp í 20. øld. Serliga
sterka støðu hevði danskt í høvuðsstaðnum, Havnini, har tað fínara fólkið búði,
embætismenn, konslar og keypmenn. Børnini úr hesum umhvørvi við nógvum
blandingsgiftum tosaðu danskt, summi teirra høvdu beinleiðis danskt sum
móðurmál. Danskt er tryggjað í heimastýrislógini, har tað stendur at lesa, at:
"Føroyskt verður viðurkent sum høvuðsmál, men danskt skal lærast væl og
virðiliga, og danskt kann eins væl og føroyskt nýtast í almennum viðurskiftum".
Við øðrum hevur danskt serstøðu millum fremmandamálini, sum verða lærd í
fólkaskúlanum í Føroyum.



https://fo.wikipedia.org/wiki/B%C3%ADblian

Bíblian, Halgabók, er heimsins viðgitnasta bók. Bíblian er savn av heilagu
skriftum jødanna og teirra kristnu. Kristna Bíblian er týdd til væl fleiri enn
2.400 ymisk mál . Í Bíbliuni eru 66 bøkur. Tær eru býttar upp í kapittul og
vers, soleiðis tað er lættari og einfaldari at leita í henni. Orðið, biblia, er
grikskt og merkir bókasavn. Í Bíbliuni eru Gamla Testamenti, ið er í
høvuðsheitum grundað á halgitekstir jødanna, og umframt tað er Nýggja
Testamenti, ið er halgitekstir teirra kristnu. Tulkingar av tekstunum og
Bíbliuni eru ymisar. Í nýggjari tíð er tað vorðið vanligari, at tulka
bíbliusøgurnar sum myndamál ella tulkar tær sum frambornar í myndum og
samanberingum, hóast fleiri tulka søgur bókstavliga.

Bíblian hevur verið íblástur fyri fleiri listafólk, sum til dømis Michaelangelo.
Tað eru fleiri kirkjur við málningum, glasbrotamyndum og telgdum lutum, ið
viðgera bíblisk evni. Harumframt hava fleiri rithøvundar skrivað um evni í
Bíbliuni.

Í 5. øld varð Bíblian týdd til latín, og í nógv hundrað ár var bíbliumálið
latín. Aftan á trúbótina í Miðevropa varð Bíblian týdd til alskyns mál, og aðrar
týðingar enn tann latínska vórðu tiknar í nýtslu. Til dømis kom týska týðingin
eftir Martin Luther út í 1534. Í 1550 kom fyrsta danska týðingin. Tó vardi
leingi, áðrenn Bíblian varð týdd til føroyskt og í fleiri hundrað ár var
kirkjumál føroyinga danskt.

Fyrsta roynd at umseta Bíbliuna til føroyskt var umsetingin av Evangeliinum
eftir Matteus eftir danska prestinum J.H. Schrøter (1771 - 1851). Hendan
týðingin kom út í 1823. Schrøter skipaði so fyri, at eitt eintak varð prentað
til hvørt hús í Føroyum, íalt eini 1 500 eintøk. Móttøkan var tó misjøvn og sum
heild ring. Vanliga fólkið vildi ikki vita av umsetingini, tí tey vóru von við
danskt mál í átrúnaðarligum samanhangi, og teir meira lærdu funnust at vánaliga
málinum sum Schrøter brúkti. Einki føroyskt skriftmál var tá, og Schrøter hevði
gjørt sítt egna heldur suðuroyakenda og ljóðliga skriftmál. Sum dømi kann vísast
á Matteus 24,3-4:

Umsetingin hjá Schrøter er, hóast hon ongantíð varð nýtt, eitt, vegna fonetiska
skriftmálið, áhugavert innlit í málsligu støðuna í Føroyum fyrst í 19. øld.

Tað eru tvær fullfíggjaðar, føroyskar umsetingar av Bíbliuni, aðra hevur Victori
Danielsen (1894-1961) gjørt, og hina hava Jákupi Dahl (1878-1944) og Kristiani
Osvald Viderø (1906-1991) gjørt. Umsetingarnar vórðu fullfíggjaðar ávikavist í
1949 og 1961. Tær verða í høvðusheitum brúktar í brøðrasamkomuni (týðingin hjá
Victor Danielsen) og fólkakirkjuni og hennara undirbólkum, so sum
heimamissiónini (týðingin hjá Dahl og Viderø). Umsetingin hjá Danielsen var ikki
úr frummálunum, grikskum og hebraiskum, men úr ymiskum evropeiskum málum (so sum
týskum, enskum og teimum norðurlendsku málunum), meðan tann hjá Dahl og Viderø
var úr frummálunum. Vanliga verður mett, at umsetingin hjá Danielsen er tann
lættara at lesa av báðum umsetingunum. Endaliga arbeiðsbýtið ímillum Dahl og
Viderø var, at Viderø umsetti Sálmarnar, Orðtøkini, Prædikaran, Jobsbók 1-23,
Esaias 7,10-15; 9,6-7; 11,1-10; 12; 24,1-9; 40,1-8; 53; 55,6-7; 60,1-6. Dahl
umsetti Nýggja Testamentið og annars tað, sum ikki er at finna í listanum hjá
umsetingum Viderøs omanfyri.

Hans Jacob Joensen (1938), fyrrverandi bispur, er í løtuni í ferð við at umseta
Bíbliuna av nýggjum. Mál hansara er at gera eina økumeniska umseting, sum allir
kristnir bólkar í Føroyum kunnu semjast um at brúka. Hetta hugskot hava allar
samkomur tikið ímóti uttan brøðrasamkoman.

Sjúrður Højgaard er farin í holt við at týða ensku King James Bíbliuna til
føroyskt, tí sambært honum eru hinar týðingarnar eftir ávikavist Victor
Danielsen og Jákup Dahl/Kristian í Gerðabrekku skeivar ella hava týðandi villur
í umsetingini og orðavalinum. Higartil hevur Sjúrður týtt Nýggja Testamenti og
verið víða um í Føroyum og lagt tvey eintøk av sínum týðingum í hvønn postkassa.
Í Amerika er ein stór King Jamesrørsla, har kirkjur, samkomur og einstaklingar
einans nýta King James Bíbliuna og ongar aðrar týðingar, hóast King James
Bíblian ikki er skrivað á samtíðarenskum máli og er frá fyrst í 17. øld.

Hesi eru heitini av bókunum í Bíbliuni, soleiðis sum tær eru nevndar í umseting
Victor Danielsens. Bíblian er býtt í tveir høvuðspartar: Gamla Testamenti
(heilaga skrift jødanna) og Nýggja Testamenti, skrivað í 1. øld við ápostlunum
sum heimildarmonnum. Bíblian er samansett av 66 einstøkum bókum, 39 í Gamla
Testamenti og 27 í Nýggja Testamenti.



https://fo.wikipedia.org/wiki/Algeria

Algeria (arábiskt; الجمهورية الجزائرية الديمقراطية الشعبية ella Al-Jumhūrīyah
al-Jazā’irīyah) er størsta land í Afrika. Algeria hevur mark við Marokko og
Móritania í vestri, Mali og Niger í suðri og Tunesia og Libya í eystri. Í norðri
liggur Miðjarðarhavið. Størsi býurin og høvuðsstaður er Alger. Aðrir stórir býir
er Oran, Constantine, Annaba og Batna. Miðallívsævin í landinum er 73,77 ár.
Høvuðsmálið er arábiskt.

Meginparturin av fólkinum í Algeria býr í býum við strendurnar. Býirnir vórðu
bygdir her, tí at havið og vøtnini vóru týdningarmiklar samferðlsuleiðir. 30,1
prosent av fólkinum eru ikki lesifør og 12,9 prosent av fólkinum er arbeiðsleys.
Landið hevur umleið 33,7 millionar íbúgvar. Næstan allir algeriar eru muslimar
(99 prosent av fólkinum).

Meðan fraklendingar ráddu, búsettu hundraðtúsundtals evropearar seg í Algeria,
men mangir teirra fóru av aftur landinum, tá ið landið fekk sjálvstýri.

Meðan Suleyman 1. (1520-1566) stýrdi, var Osmannaríkið so stórt, at skuldi skil
verða á, mátti tað verða stýrt í landslutum. Sultánurin í Istanbul setti pasjar
(staðbundar landshøvdingar) at stýra. Sum tíðin leið, gjørdust landslutirnir
óheftari, og ráðandi embætismenninir bardust javnan um, hvør skuldi ráða, helst
í landslutunum í Norðurafrika. Alger var gitið fyri at vera miðdepil hjá
sjórænarum. Tað var stundum eisini kallað Barbárastrondin. Teir rændu kristin
skip og tóku gíðslar, sum teir kravdu loysigjald fyri ella seldu teir sum
trælir. Sjórænararnir, ið rændu fleiri enn 30 fólk í Hvalba í 1629, komu
haðandi. Eisini Tunis og Tripoli vunnu sær stórt ríkidømi av sjórænaravirksemi
sínum. Um 1700 gekk sjórænaravirksemið afturá, og hermenninir, sum vardu býin,
tóku valdið. Hesir hermenninir vóru upprunaliga osmanniskar úrvaldsherdeildir,
janitssjárar, sum høvdu búsett seg har, gift seg við konufólki haðan og skapað
sær sítt egið samfelag og vóru ein ráðandi stættur í Alger. Teir skipaðu síni
egnu viðurskifti og valdu sær hernaðarligan oddamann, nevndur dey. Í 1710 tók
oddamaðurin sær tignarheitið pasja, at staðfesta, at Alger hevði loyst frá
sultáninum í Istanbul. At útvegað ríkinum pening, legði hann ógvuliga høgan
skatt á fólk inni í landinum, og hann stuðlaði sjórænarunum. Algeria var í
veruleikanum ikki longur partur av tí viknandi Osmannaríkinum.

Landið vann sær sjálvstýri undan fronskum yvirræði í 1962. Frælsisbardagin stóð
við í átta ár og týndi eina millión mannalív.

Algeria er frá Miðjarðarhavsstrondini og langt suður í Saharaoyðimørk og er
næststørsta land í Afrika. Meginparturin av landinum er turr oyðimørk.
Meginparturin av teimum 33,76 milliónum fólkunum í Algeria búgva í smala
strandgeiranum út ímóti Miðjarðarhavi. Her er veðurlagið lýtt og slavið um
veturin og heitt og turt og summarið; tí er strandalendið betur egnað til
landbúnað enn lendið inni í landinum. Mesta øki í Algeria er glóðheit oyðimørk -
Sahara - sum veksur ógvuliga skjótt, tí at ov nógvur fenaður er uppiá í
graslendinum í útryðjunum í oyðimørkini. Yvirskipanin ger, at lendið verður
rótbitið, svarðlosnar og verður til dust og sand. Hóast hitin um dagin fer upp
um 50° C, hóast náttarfrost og turk í mong ár, liva her dýr, sum hava lagað seg
til hesar ómildu lívsumstøður.

Algeria hevur havt týðandi leiklut í heimspolitikkinum sum limur í ST og
Arábiasamgonguni. Størsta avbjóðingin hjá hernaðarstýrinum er, at alt fleiri
fólk fara upp í fundamentalistisku fylkingina, ið hevur sum mál, at Algeria skal
hava islamska stýrisskipan. Islamskir fundamentalistar eru farnir í kríggj ímóti
hernaðarstýrinum í Algeria. Eini 70.000 fólk eru deyð seinastu árini í stríðnum
ímillum partarnar. Søkt hevur eisini verið at útlendingum í Algeria, og bumbur
hava verið lagdar í París og øðrum fronskum býum.

Eitt hitt størsta vandamálið í Algeria er bráði fólkavøksturin. Í Algeria
fjølgaðist fólkið úr 12 milliónum upp í 25 frá 1966 til 1990. Fleiri milliónir
fólk eru flutt av bygd til býirnar at arbeiða. Hetta hevur elvt til stórt
íbúðartrot inni í býunum og ovfólkaðar fátækrabýlingar í býarútryðjunum. So
hvørt oljuvinnan er vaksin, eru býirnir eisini vaksnir; har hevur verið nógv
bygt, og vinnu- og tænastustøðið eru munandi batnað. Um 60 prosent av fólkinum í
Algeria býr nú í býum. Frammanundan búði meginparturin á bygd og livdi sum
flakkfólk og bøndur.

Í Algeria eru sera strangar lógir viðvíkjandi trúðarlívi. Til dømis er tað
strangliga forboði at royna at umvenda muslimar, samstundis eru allar religiøsar
samlingar undir sterkum eftirliti.

Oljuvinnan hevur alt at siga í algeriska búskapinum, og 97 prosent av
útflutninginum eru olja og gass. Tá ið olja varð funnin í 1958, gjørdist Algeria
eftir fáum árum ríkt land. Áðrenn olja varð funnin, vórðu týdningarmestu
útflutningsvørurnar sev og jarn. Olja og gass eru hjartatátturin í búskapinum í
Algeria, og landið eigur ógvuliga stórar olju- og gassleiðir inni í Sahara.
Oljuvinnan tók seg upp í 1958, og í 1979 vórðu vunnin 1,2 milliónir føt um
dagin. Fallandi oljuprísur á heimsmarknaðinum í 1980- og 1990-árunum hevur havt
við sær, at minni verður vunnið av olju nú, men teir vinna meiri gass enn áður.
Algeria selur bæði Fraklandi og Sambandsríki Amerika gass.

Algeria megnar ikki at dyrka nóg mikið av grøði til fólkið, sum fjølgast skjótt.
Landið má flyta inn 75 prosent av matinum, landinum tørvar. Kortini livir
helvtin av fólkinum av landbúnaði. Høvuðsgrøði er korn, aldinfrukt, vínber,
oljuber og tubbak; fikur og dadlur eru eisini týðandi grøði. Algeria er ímillum
tey lond í heiminum, ið dyrka mest av dadlum og gera mest av tundri. Dadlur
verða etnar feskar, turkaðar ella malnar til mjøl. Brendir og malnir
dadlusteinar verða nýttir til dadlukaffi. Dadlupálmin veksur í grønum í
oyðimørkini, har vatnið vellir upp úr jørðini. Úr træbulinum fæst viður.

Inn- og útflutningurin av vørum skift á ávikavist upprunaland og nýtsluland fyri
2007, sær soleiðis út sambært CIA Factbook:

Eini 33 milliónir fólk búgva í Algeria. Hóast arábar eru í stórum meiriluta, er
fimtingurin av fólkinum berbar, fólkið, ið var undan arábum. Arábiskt er alment
mál, og islam er høvuðsátrúnaður. Um ein millión evropearar búsettu seg í
Algeria, meðan fraklendingar ráddu har, men nú eru bara nakrir fáir túsund eftir
(undir 1 prosent av fólkinum). Flestir teirra eru ættaðir úr Fraklandi, Spania
og Italia.

Algerisk mentan hevur djúpar og nógvar røtur, bæði islamiskar og úr mentanum,
sum vóru frammanundan, at Algeria gjørdist islamskt land. Arábisku hertøkurnar í
7. og 11. øld hava sett sjónlig merki eftir seg í Algeria. Arábar gjørdust brátt
fjølmentari enn upprunafólkið, berbar, sum gjørdu uppreistur ímóti nýggju
valdsharrum sínum. Arábar settu skjótt bæði mál sítt (arabiskt) og átrúnað sín
(islam) í gildi. Fólkið inni í landinum í Algeria hevði sína egnu avgomlu
berbermentan, nógv øðrvísi enn mentanin hjá fólkinum í býunum úti við
strendurnar.



https://fo.wikipedia.org/wiki/Afghanistan

Afghanistan (Persiskt: جمهوری اسلامی افغانستان, Pashtu: د افغانستان اسلامى
جمهوري), ella Tað Islamska Lýðveldið Afghanistan er land í Miðeystur og Miðásia.
Kabul er høvuðsstaðurin. Kabul hevur 2,99 mió íbúgvar. Aðrir stórir býir er
Qandahar (329 300 íbúgvar), Herat (161 700 íbúgvar) og Mazare-Sharif (232 800
íbúgvar). Landið hevur mark við Turkmenistan, Usbekistan, Tadsjikistan, Kina,
Pakistan og Iran. Afghanistan er av fátækastu londum í heiminum. Afghanistan er
eitt land, har kríggj er gerandisdagur, og hvar fleiri børn læra at brúka eitt
vápn enn ganga í skúla. Tað eru nógvir víðgongdir islamistar í landinum, men
einaferð búðu her friðarelskandi buddhistar.

Í øldir hevur verið barst um yvirræðið í landinum, og serliga bretar og seinni
russar hava verið grammir at taka landið. Seinastu 30 árini hevur blóðugt
borgarakríggj syndrað landið, og enn eru eingi útlit fyri friði.

Afghanistan hevur eisini eina rokaliga søgu. Afghanski staturin, sum vit kenna
hann í dag, uppstóð í 1746 undir Durrani-fúrstaættini, men yvirvaldið varð latið
Stórabretlandi, heilt fram til Amanullah Kongur loysti í 1919. Síðan eru ellivu
afghanskir leiðarar tiknir av ræði á ódemokratiskan hátt. Seinasta støðuga
tíðarskeiðið í Afghanistan var millum 1933 og 1973, tá landið var undir leiðslu
av Zahir Shah kongi. Men í 1973 framdi svágur kong, Mohammed Daoud Khan, eitt
stjórnarkvett, ið setti gongd á enn eit óstøðugt tíðarskeið. Í 1978 vórðu Daoud
og øll familja hansara tikin av døgum í enn einum kvetti, ið kommunistaflokkurin
í landinum framdi. Longu í august sama ár byrjaði amerikanska stjórnin umvegis
pakistansku fregnartænastuna, at stuðla mujahedin-hermonnum í bardaganum móti
kommunistisku stjórnini, og tá stjórnin var í vanda fyri at missa valdið árið
eftir, hersetti Sovjetsamveldið Afghanistan. Hetta hendi 24. desember 1979.
Frælsisstríðið hjá Mujahedin vardi í tíggju ár og kostaði umleið 15.000
sovjetiskum hermonnum lívið, áðrenn viknandi samveldið í 1989 valdi at taka seg
úr Afghanistan. Eftir hetta valdaði í stóran mun borgarakríggj í landinum,
áðrenn Taliban, ið merkir lesandi, í 1996 tók ræðið í landinum og royndi at
innføra strongu Sharia-lógina. Harvið gjørdist Afghanistan til eitt stað fyri
Al-Qaeda. Í triðju øld gjørdu tey tvær standmyndir av Buddha norðan fyri
høvuðstaðin Kabul. David Adams var tann seinasti vesturlendingurin, sum filmaði
standmyndirnar, áðrenn Talibanhermenn sprongdu tær í spønir í 2001.

Tann amerikanska og bretska innrásin byrjaði 7. oktober 2001. Endamálið við
innrásini í Afghanistan, ið var eitt beinleiðis aftursvar til hendingarnar 11.
september 2001, tá Al-Qaeda framdi álop á World Trade Center og Pentagon í USA,
var at fanga Osama bin Laden, sum helt til í landinum, gera enda á Al-Qaeda og
taka Taliban-stýrið av ræði. Hálvanannan mánað seinni varð Taliban tikið av ræði
og ein afghansk stjórn undir leiðslu av Hamid-Karzai innsett. Hóast tað eru yvir
tíggju ár síðan, at USA leyp á Afghanistan, er støðan í landinum ófriðarlig og
ótrygg. Friðarskapandi herdeildir, sum vóru settar á stovn av ST í 2001 og
riknar av NATO síðan 2003, International Security Assistance Force, eru enn í
landinum, og tað kemur ofta fyri, at útlendskir hermenn og hjálparfólk verða
dripin. Ætlanin er, at seinastu amerikansku herdeildirnar skulu vera farnar úr
Afghanistan 31. desember í 2014. Barack Obama hevur roynt at fáa afghanska
forsetan Hamid-Karzai at ganga við til eina avtalu, sum loyvir nøkrum
amerikanskum herdeildum at verða verandi aftan á tað. Valdið hjá Hamid Karzai,
ið varð valdur til forseta í 2004, avmarkar seg í stóran mun til høvuðsstaðin
Kabul, og restin av landinum verður stýrd av valdsmiklum ættarbólkahøvdingum og
krígsharrum. Talan er um eitt sera samansett land við ikki minni enn 34
landslutum í fjallaríkum lendi, og tað ger tað torført at stýra.

Fleiri enn 20 fólkasløg búgva í Afghanistan. Fyri sunnan eru pashtunar, ella
afganar, ið er fjølmentasta fólkaslagið. Landið eitur eftir teimum, tí at teir
hava havt ræði í landinum seinastu 200 árini. Í stórbýunum og á bygd í
landnyrðingspartinum búgva tadjsjikar, ið tala dari, sum er skylt við persiskt,
flestu teirra eru keypmenn. Hazarar (o.f.) búgva mitt inni í landinum.

Næstan allir afganar eru muslimar. Børnini verða lærd um islam bæði í
bygdarmoskuni og í skúlanum. Ungdómurin gongur í madrasah (ein átrúnaðarligan
miðnámsskúla. Her lærir hann at duga long brot úr Koranini uttanat og granska
gudfrøði, islamskar lógir og skilvísi.

Afghanistan er ímillum Miðásia og Indianes og hevur tí havt stóran týdning
hermálsliga. Landslagið er ógvuliga fjølbroytt og skiftandi, við albeittum og
grasfløtum, sløttum steinoyðimørkum, stórum vøtnum og høgum fjøllum. Fáir og
vánaligir vegir eru í landinum, og har er eingin jarnbreyt.



https://fo.wikipedia.org/wiki/%C3%8Dsrael

Ísrael ella Ísraelsland (hebraiskt: יִשְׂרָאֵל‎, Yisrā'el; arábiskt:
إِسْرَائِيل‎, ʾIsrāʾīl), alment kent sum Ísraelsríki (hebraiskt: מְדִינַת
יִשְׂרָאֵל‎, Medīnat Yisrā'el; arábiskt: دَوْلَة إِسْرَائِيل‎, Dawlat ʾIsrāʾīl),
er eitt land í Miðeystri, statt eystan fyri Miðjarðarhavið. Landið hevur mark
við Libanon í norðri, Sýria í ein landnyrðing, Jordan og Vestara Áarbakka í
eystri, Egyptaland og Gasageiran í ein útsynning og hevur mong, landafrøðiliga
ymisk eyðkenni í lutfalsliga smáa øki sínum . Ísraelska ríkið var sett á stovn í
1948, til tess at jødar um allan heimin skuldu eiga eitt heimland. Ísrael er
einasta land í heiminum, har meginparturin av íbúgvunum eru jødar, og er ásett
av ísraelsku stjórnini at vera jødiskt fólkaræði .

Landsparturin var áður nevndur Palestina, og 600-700 000 arábar, ið høvdu búð
har í øldir, vórðu noyddir at flyta, tá ið Ísrael varð stovnað. Men aðrir vórðu
verandi, og av teimum 7,8 mió. fólkum, sum nú búgva í Ísrael, eru 20,5 %
palestinarábar. Høvuðsstaður er Jerúsalem og aðrir stórir býir er Tel
Aviv-Jaffa, Haifa og Rishon LeZion. Ísrael hevur umleið 7,2 mió. íbúgvar, og
hevur tvey almenn mál: hebraiskt og arábiskt. Miðallívsævin í landinum er 82 ár.

Í 198 f.Kr. tók Antiokius 3., eisini nevndur Antiokius Mikli, sum var kongur í
Selevkia (Sýria) ræði í Ísrael. Hann royndi at noyða grikska mentan og trúarlæru
í jødiska fólkið. Jødar høvdu ávíst sjálvstýri, sum høvuðsprestarnir stóðu á
odda fyri, men nakrir teirra brutu jødiska lóg fyri at toknast selevkum. Í 168
f.Kr. gjørdu jødar uppreistur við Judasi Makkabeusi og brøðrum hansara á odda og
settu á stovn egið ríki, sum varð stýrt eftir strongum trúarlógum. Teir tóku
høvuðsstaðin, Jerúsalem, settu eitt ráð at stýra og høvdu valdið til 63 f.Kr.,
tá ið rómverjar tóku Ísrael settu makkabearan Hyrkanus sum landshøvdinga. Í 37
f.Kr. settu rómverjar ráðharra Hyrkanusar, Heródes, sum var hálvur jødi, til
kong, og landið fekk navnið Júdea. Heródes læt m.a. stóra templið í Jerúsalem
byggja upp aftur, men hesin prýðiligi bygningurin var fullkomiliga lagdur í
oyði, tá ið rómverjar bardu niður ein uppreistur og rændu Jerúsalem í 70 f.Kr. Í
mangar øldir sluppu jødar bara einaferð um árið inn í Jerúsalem at biðja framman
fyri tí, ið eftir var av tempulmúrinum, Grátimúrinum, og syrgja um býin, teir
høvdu mist .

Makkabearar bygdu Masada, eitt verndarvirki ovast á einum berligum fjalli
sunnanfyri Jerúsalem. Heródes læt Masada byggja um til eina væl varda borg við
heitum baði, goymslurúmum og sýnagogu. Tá ið hann doyði, var borgin ikki nýtt
longur, men tey, sum livdu eftir, tá ið Jerúsalem varð lagdur oyðin, flýddu
hagar. Í trý ár vardu tey seg fyri rómverskum álopum. Tá ið tað umsíðir
eydnaðist rómverjum at taka Masada í 73 f.Kr., sóu teir, at tey, sum høvdu vart
borgina, høvdu beint fyri sær, tí at tey vildu ikki falla í fíggindahendur.

Rómverska hersetingarvaldið rak jødiska fólkið úr heimlandi teirra Ísrael fyrstu
øldirnar e.Kr. Jødarnir búsettu seg í mongum londum í Evropa, men gloymdu
ongantíð at teir vóru jødar og hildu fast um samleika sín. Javnan søktu onnur
fólkasløg at teimum. Í 19. øld høvdu hesar atsóknir, ella jødahatrið, við sær,
at ein rørsla, ið hevði til endamáls at fáa jødum gamla heimland teirra,
Palestina, aftur, varð stovnað. Rørslan varð nevnd sionisma, og fekk stóra
undirtøku í t.d. Stóra Bretlandi. Í brævi til Rothschild lord, ein av
oddamonnunum fyri bretsku jødunum, kunngerð uttanríkisráðharrin í Bretlandi
Arthur Balfour alment, at stjórnin stuðlaði kravinum. Brævið gjørdist kent sum
Balfouryvirlýsingin. Eftir Fyrra Heimsbardaga gjørdist Palestina bretskt
yvirvaldsøki eftir at hava staðið undir Osmannaríki í fýrahundrað ár. Næstan alt
fyri eitt kyknaði stríð ímillum jødiskar innflytarar og arábarar, sum høvdu búð
har í øldir. Í 1937 skutu bretar upp at býta Palestina sundur í tvey ríki, eitt
arábiskt og eitt jødiskt, men arábar góðtóku ikki uppskotið.

Í øðrum heimsbardaga (1939-1945) týndu týsku nasistarnir einar 6 milliónir jødar
. Í 1947 viðtók ST at seta á stovn eitt ísraelskt og eitt palestinskt-arábiskt
ríki í Palestina. Ísrael varð lýst sum jødiskt ríki 14. mai í 1948. Fyri tað æt
landið Palestina. Stórur partur av arábiska fólkinum varð noyddur at fara úr
Ísrael og mátti liva sum flóttafólk. Heimleysir palestinar flýddu til
flóttafólkalegur í t.d. Jordan, Gasa, Libanon og Sýria. Arábisku grannalondini
stýttu fyri, at ST skuldi leggja seg uppí, og lupu á Ísrael dagin eftir, men
vórðu við undirlutan. Fleiri enn 600 000 palestinar gjørdust heimleysir í
krígnum. Tí er mikil og áhaldandi fíggindaskapur ímillum ísraelsmenn, palestinar
og arábisku grannalondini. Fyri tað, at ísraelska ríkið varð sett á stovn, búðu
jødar spjaddir um allan heim. Mangan vóru teir fyri herviligum atsóknum . Eftir
annan heimsbardaga fluttu tíggjutúsundtals jødar úr øllum heiminum til Ísraels,
heimlandið hjá forfedrum sínum .

Í friðarsamráðingunum fekk Ísrael alt økið, sum teimum varð lutað í 1947, og
mong øki, sum vóru lutað palestinum. Ísrael noktaði at lata palestinum tað, teir
kravdu, og arábisku londini noktaðu at viðurkenna Ísrael, og tað elvdi til
kríggj í 1956, 1967 og í 1973. Í Seksdagakrígnum í 1967 hersetti Ísrael
Gasageiran og Vestara Áarbakka við Jordaná, har yvir ein millión palestinar
búðu. Drúgva stríðið í hesum økjum hevði við sær, at palestinar í 1987 birtu í
uppreistur, nevndur intifada, ímóti ísraelska hersetingarvaldinum, men hann varð
bardur niður.

Í september í 1993 undirskrivaðu PLO-formaðurin Yasser Arafat og ísraelski
forsætisráðharrin Yitzhak Rabin Oslo-avtaluna saman við amerikanska forsetanum
Bill Clinton. Teir vóru samdur um palestinskt sjálvstýri í bæði Jeriko og Gasa,
og at eitt palestinskt ráð skuldi verða valt. Tætt búskaparligt samstarv skuldi
verða millum partarnar. Í 1993 viðurkendi Palestina rætt Ísraels at verða til
aftur fyri, at ísraelsku myndugleikarnir lovaðu at geva palestinum avmarkað
sjálvstýri.

Síðani 2003 eru 9.400 rakettir og spreingivarparar sendir úr Gasa inn í Ísrael
(2009) . Í 2005 tók Ísrael seg úr Gasa sum ein part av "land fyri frið"
politikkinum hjá Ariel Sharon . Túsundatals jødar vóru noyddir at flyta úr húsum
sínum í Gasa tí ísraelska stjórning hevði gjørt eina avtalu við palestinsku
myndugleikarnar . Heilar ísraelskar bygdir og bygdaløg, á stødd við Klaksvík,
vóru javnaðar við jørðina av jødiskum myndugleikum, tí økið skuldi verða givið
palestinsku myndugleikunum í Gasa .

Hamas hevur ræðið í Gasageiranum. Teir hava sent rakettir í hópatali inn yvir
ísraelskar bygdir og sært og dripið nógvar ísraelar hesi seinastu árini .
Mestsum hvønn tann einasta dag hava rakettir verið sendar úr Gasa inn í Ísrael.
Í 2008 vóru 3278 rakettir og spreingivarparar send úr Gasa inn í Ísrael .
Serstakliga býurin Sderot hevur verið dýktur undir í rakettum frá Hamas .
Mestsum hvønn dag í 2008 so mong hava íbúgvararnir í Sdereot og aðrastaðni í
Suðurísrael verið noyddir at fara í bumbuskýli .

Í vápnahvíldartíðarskeiðinum millum Hamas og Ísrael 19. juni til 19. desember í
2008 sendi Hamas 543 rakettir og spreingivarparar inn í Ísrael . Øll hesi
raktett- og spreingivarparaálopini úr Gasa hava verið gjørd við tí endamáli at
oyðileggja og drepa so nógvar jødar sum gjørligt, børn, kvinnu og menn . Ongi
hernaðarmál hava verið nær í námind av har sum rakettirnar hava rakt .

Síðani álopini úr Gasa byrjaðu í 2001 hava 28 fólk í Ísrael latið lív, summi av
hesum hava verið palestinar og arbeiðarar úr øðrum londum, sum hava arbeitt í
Ísrael . Í hesum sama tíðarskeiðinum, 2001-2008 eru 1000 fólk í Suðurísrael særd
av somu rakettálopum . Í heili 8 ár hava ísraelsmenn verið dýktir undir í
rakettum og spreingivarparum úr Gasa.

Marijuana er lógligt í Ísrael um tú hevur læknaváttan. Tikun Olam-fyritøkan
hevur serloyvi til at selja marijuana til heilsuendamál . "Ætlan 70 Pluss" er
ein roynd at hjálpa eldri við tunglyndi, svøvnmangul, etingarólagi, v.f. Nógv av
teimum sum eru við í ætlanini yvirlivdu týningarlegurnar hjá Adolf Hitler, men
líða av seinárinum. Hesi eru millum tey sum nú fáa marijuana fyri at fáa kroppin
og sinnið at slappa av .

Nógvar stórar oyðimerkur eru veltar, og ídnaðurin er nútímans og fjølbroyttur.
Ísraelsmenn brýna nógvar diamantar, og fjórðingurin av útflutningsinntøkum
landsins eru frá diamanthandli. Óbrýndu diamantarnir verða innfluttir og síðan
skildir, brýndir og blankaðir.

Næstan helvtin av matinum í Ísrael kemur úr stórum samyrkisbúgvum, Kibbutzum,
har mong húski búgva og starva saman. Tey býta alt gerandisarbeiði sínámillum,
til dømis reingerð, matgerð og búnaðararbeiði. Soleiðis hava ísraelmenn lagt inn
stórt oyðimarkarlendi, sum verður vætað við teldustýrdum vatnveitingum. Av tí at
støðugt stríð hevur staðið ímillum Ísrael og palestinar, og landið ofta hevur
kríggjast við grannalond síni, eru herur og hertænasta natúrligur partur í lívi
ísraelsmanna. 18 ára gomul mega bæði dreingir og gentur gera hertænastu í nøkur
ár. Genturnar fáa somu hervenjing sum dreingirnir, men sleppa undan at fara á
vígvøllin í bardaga.

Av teimum 7 miljónum íbúgvunum í Ísrael, eru 20,5 prosent arábar; umleið ein
fimtapartur av íbúgvum Ísraels eru arábar, sum annaðhvørt eru muslimar ella
kristin. 1,6 prosent av jødiska fólkatalinum, ið er 8 milliónir, eru kristnir
arábarar. Arábiskir borgarar í Ísrael eru frítiknir fyri tænastu í ísraelska
herinum. Hetta hevur verið so síðani 1948, tá ið fleiri arábiskar bygdir og býir
gjørdust partur av nýstovnaða Ísraelska statinum, og fólkið í hesum bygdum og
býum fingu ísraelskan borgararætt.

Ísrael liggur út ímóti eystaru Miðjarðarhavsstrondini. Norðanfyri er Libanon,
eystanfyri eru Jordan og Sýria, og í ein útsynning er Egyptaland. Ísrael er
langt, smalt land á eysturstrondini við Miðjarðarhav. Landslagið er skiftandi,
fruktagóðir dalar, turrar oyðimerkur, fjøll, vøtn og áir. Ídnaðurin í landinum
er fjølbroyttur, og landbúnaðurin er framkomin. Ein fjallaryggur norðan úr
Libanon og suður ígjøgnum Ísrael skilur strandalendið frá oyðimørkunum
eystanfyri. Fjallatindarnir eru kavataktir næstan alt árið, og hagar fara mong
ítróttarfólk at aka á skíðum. Á markinum ímillum Ísrael og Jordan er stórt vatn,
ið eitur Deyðahav. Hetta er lægsti staður í heiminum (-395 m niðan sjóvar).



https://fo.wikipedia.org/wiki/St%C3%B3rabretland

Stóra Bretland ella Hitt Sameinda Kongsríki Bretlands og Norðurírlands (enskt:
United Kingdom of Great Britain and Northern Ireland, United Kingdom ella Great
Britain) evnir um tey fýra londini Ongland, Wales, Skotland og Norðurírland.
Hóast Bretland ikki er so stórt land, hevur tað havt ógvuliga stóra ávirkan á
allan heimin. Einaferð var tað ovurstórt heimsveldi, og tí er enskt eitt
heimsmál. Høvuðsstaður er London og høvuðsmálið er enskt. Í Stóra Bretlandi
búgva umleið 63,3 milliónir fólk (2013) á einum øki, ið er 242.910 km² til
støddar.

Stóra Bretland er í søguligum høpi eitt av heimsins størstu og mætastu londum.
Bretska kongaríkið fevndi eitt skiftið um meira enn ein fjórðapart av heiminum,
og seinast í 19. øld hevði ríkið lagt seg á odda á fleiri økjum, til dømis innan
ídnað, sjóvegis flutning og altjóða handil. Í seinastu øld førdi afturgongd á
ídnaðarøkinum til, at kappingarførið innan bretsku handilsvinnuna versnaði,
samstundis sum sosialir trupulleikar fóru at gera vart við seg. Seinastu árini
hevur aftur gingið framá. Við aldarmótið er Stóra Bretland í ferð við at
staðfesta seg sum ein av týdningarmiklastu tjóðunum í Evropa við stórari ávirkan
á politiska, handilsliga, búskaparliga og mentanarliga økinum, og London er ein
av týdningarmestu miðdeplum í heiminum.

Írar vildu ikki vita av enska yvirvaldinum, og í 1922 vóru teir komnir so langt
í frælsisstríði sinum, at stórar partur av Írlandi fekk sjálvstýri í Bretska
Heimsveldinum. Í 1949 gjørdist Írland óheft lýðveldi.

Síðan 1950-árini er Bretland vorðið alt meiri fjølmentað samfelag. Mong fólk úr
gomlu bretsku hjálondunum í Karibia, Afrika og India hava búsett seg í Bretlandi
og ríkað bretskt andslív við fremmandu mentanum sínum.

Bretar eru ítróttahugað fólk. Um veturin spæla teir fótbólt og rugby, og krikket
og golf um summarið. Bæði rugby, krikket og golf - ítróttargreinir, sum nú verða
spældar um allan heimin - tóku seg upp í Bretlandi, og fótbóltsspælið spratt úr
spølum, spæld vórðu á enskum dreingjaskúlum.

Bretska stjórnin situr í London í Onglandi; men tað eru sterkar frælsisrørslur
bæði í Skotlandi, Wales og Norðurírlandi. Norðurírar hava sítt egna ting, og tað
fáa skotar og valisar um stutta tíð. Tjóðskapareyðkennini í hesum londum verða
goymd í sermerktum handverki og siðum. Til dømis eru enn mangir skotar, sum
serligar hátíðardagar lata seg í puntuta skjúrt sítt.

Trý viðurskifti eyðkenna serliga bretskan uttanríkispolitikk. Tey eru tætta
sambandið við USA, tilknýtið til tey mongu londini, sum eru við í Bretska
Samveldinum (The Commonwealth) og sambandið við Evropa, serliga við Evropeiska
Samveldið. Eftir valið í 2001 fór Robin Cook frá sum uttanríkisráðharri, og Jack
Straw, sum tók við starvinum, gjørdi beinanvegin vart við, at góða sambandið við
bæði USA og ES skuldi varðveitast. Bretsku myndugleikarnir eru greiðir yvir, at
globaliseringin og teir ágóðar og vansar, hon hevur við sær, á mangan hátt ikki
akta vanlig landamørk. Tá ið tað ræður um umhvørvisspurningar,
narkotikatrupulleikar og størri samskipaðan kriminalitet, er fragasta loysnin
ofta at loysa trupulleikarnar í ymiskum altjóða felagsskapum.
Yvirgangsatsóknirnar 11. september 2001 hava tó havt við sær, at meginparturin
av bretska uttanríkispolitikkinum seinastu tvey árini hevur staðið í skugganum
av hesari hending og bardaganum ímoti altjóða yvirgangi, har Bretland hevur
verið hollasti stuðulin hjá USA.

Føroyar og Stóra Bretland eru grannatjóðir og hava í mong ár samstarvað væl. Í
søguligum høpi hevur leingi verið samstarvað landanna millum á fiskivinnuøkinum,
men seinastu tíðina er samstarv eisini fingið í lag til dømis í oljuvinnu,
útbúgving, ferðing og mentan. Seinastu árini, hava ávísar broytingar eisini havt
við sær, at møguleikarnir fyri meira samstarvi eru mentir. Í Stóra Bretlandi er
ein av stóru broytingunum til frama fyri meira politiskum samstarvi helst, at
skotska heimastýrið varð stovnsett; men eisini oljuleitingarvirksemið á
føroyskum havleiðum, øktir útbúgvingarmøguleikar og betri ferðasamband til
grannan fyri sunnan munnu vera atvoldin til, at føroyska-bretska samstarvið er
ment.

Samkynd í Stóra Bretlandi kunnu skráseta seg í parlagi, men tey verða ikki
viðurkend sum hjún; í 2005 varð lógarbroytingin um skrásett parlag samtykt í
Bretlandi. Í 1988 setti konservativa stjórnin við Thatcher á odda í verk Section
28. Section 28 var ein reglugerð, sum bannaði lokalum myndugleikum at kunna um
samkyndleika, eins og sýna viðurkenning mótvegis samkyndleika . Í 2003 varð
Section 28 reglugerðin strikað sambært kongaligari staðfesting. Fram til 2001
hevði Stóra Bretland eisini ein høgan kynsligan lógaldur fyri samkynd. Hann var
21 ár fram til 1994, meðan hann var 16 fyri hinar íbúgvarnar. Í 1994 varð
kynsligi lógaldurin fyri samkyndar menn settur niður, men var millum 1994-2001
tvey ár hægri enn fyri helmingin av bretsku íbúgvunum. Í 2005 kundu samkyndir
bretar frøðast um, at teir kundu ganga saman í skrásett parlag, og 17. juli í
2013 varð eitt lógaruppskot samtykt, sum loyvir samkyndum bretum og walisarum at
giftast tann frá 29. mars 2014. Talan er tó bert um borgarligar vígslur.

Leys av meginlandinum, í útnyrðingspartinum í Evropa, eru Stóra Bretland. Í
Sameinda Kongsríkinum eru Skotland, Ongland, Wales, Norðurírland umframt oyggjar
og oyggjalond fyri sunnan, vestan og norðan.

Í Bretlandi tóku fyrst landbúnaðarkollveltingin og síðan ídnaðarkollveltingin
seg upp í 18. øld og breiddi seg so um allan heimin. Nú á døgum er
tungídnaðurin, sum áður var álitið, ikki so týdningarmikil longur. Tænastuvinnan
er tann vinnugreinin, ið mennist mest, til dømis banka- og tryggingarvirksemi.
Bretland er sjálvbjargið við olju og gassi, tí landið eigur stórar oljukeldur í
Norðsjónum og á markinum ímillum Hetlands og Føroya.

Tungídnaðurin var einaferð stór og týdningarmikil vinna í Bretlandi, men
soleiðis er ikki longur. Nú er løtt maskintøknilig vøra, sum maskinur, amboð,
bilar og vápn, týdningarmesta útflutningsvøran, og ógvuliga mong fólk starvast í
fíggjar- og tænastuvinnuni. Hesar vinnur hava bøtt um bretska búskapin, ið ikki
hevur verið væl fyri, mest tí at Bretland má flyta inn nógvar matvørur og
rávørur.

Mest eru tað banka- og fíggjarvirksemi, sum hava fingið ferð á aftur bretska
búskapin. Prísstøðið í Stórabretlandi er væl lægri enn í Føroyum.



https://fo.wikipedia.org/wiki/Peter_Asmussen

Peter Asmussen (føddur 28. mars 1957 á Frederiksberg, deyður 25. juni 2016) var
ein danskur rithøvundur, leikskald og filmsrithøvundur.

Asmussen, ið var sonur Jes Peter Asmussen, gjørdist studentur frá Østre
Borgerdyd Gymnasium í 1975. Fyrsta bók hansara gjørdist stuttsøgusavnið Stemmer,
ið kom út í 1989. Eftir tað gav hann fleiri bøkur út og fekk fleiri ferðir
stuðulsveiting frá Statens Kunstfond. Í 1996 var hann annar av filmrithøvundunum
til kenda filmin hjá Lars von Trier Breaking the Waves.

Í 2000 fekk hann Kjeld Abell-prisen og Danske Dramatikeres Hæderspris og í 2010
fekk hann Reumert-virðislønina í bólkinum i Ársins leikskald fyri Ingen møder
nogen, ið varð framført á Husets Teater. Í 2016 fekk hanm Reumert-virðislønina í
sama bólki sum fyrr, hesaferð fyri Soli Deo Gloria, ið varð framført á Betty
Nansen Teatret.

Hann giftist Juliane Preisler í 1996. Hin 25. juni 2016 andaðist hann, eftir at
hava verið sjúkur í longri tíð.



https://fo.wikipedia.org/wiki/Malta

Malta er eitt land í Suðurevropa. Malta er tríggjar oyggjar: Malta, Gozo og
Comino; Malta er á stødd við Streymoynna, men tað búgva 400.000 fólk á Malta, so
har er ógvuliga tættbygt. Høvuðsstaðurin, sum eisini er mentanarligi og
umsitingarligi miðdepilin, eitur Valetta. Aðrir stórir býir er Birkirkara, Qormi
og Sliema. Almennu málini eru tvey í tali, maltiskt og enskt.

Uml. 1 mió. ferðafólk vitja árliga. Millum tey kendu, ið hava verið á Malta, er
Paulus ápostul.

Av tí at Malta liggur soleiðis fyri, at nógv skipaferðsla á miðjarðarhavi er har
í nánd , hava ymisk fremmand ríki rátt har í øldir. Men 21. september 1964 fær
Malta sjálvstýri frá Stóra Bretland. Tað, at tir hava staðið so leingi undir
øðrum, er kanska atvøld til, at maltesar eru so tjóðskaparsinnað fólk. Flestu
fólk eru katolikkar og tala sítt egna mál. Malta er tvær meginoyggjar, Malta og
Gozo, og lítla oyggin Comino.

Í Miðjarðarhavi, 90 km sunnan fyri Sisiliu og 290 km eystan fyri Tunesia, liggur
lítla oyggjalandið Malta. Oyggjarnar eru 320 ferkilometrar stórar til samans, og
sjálv Malta er 246 ferkilometrar - t.e. eitt sindur minni enn Eysturoyggin. Góð
419.000 fólk búðu í 2007 í oyggjunum, av teimum búðu um 360.000 á sjálvari
Malta.

Ferðavinna hevur stóran týdning í Malta. Mest er tað heita veðrið, strendurnar
og víkurnar, sum draga fólk higar. Eitt annað, ferðafólk koma at síggja, eru
vøkru bygningarnir, sum vórðu reistir, meðan rómverjar og seinni býsantinar
ráddu í Malta. Seinni er byggilistin eisini ávirkað av italskari og bretskari
byggilist. Jørðin er kørg, og landbúnaðurin gevur lítið av sær. Malta hevur at
kalla einki náttúruríkidømi at byggja búskap sín á. Hóast hetta er Malta
sjálvforsýnandi við fleiri landbúnaðarvørum. Seinastu árini hevur ymiskur
smáídnaður, t.d klædnaídnaður, vundið nógv upp á seg.

Mánadagin 14. apríl 2014 samtykti maltesiska parlamentið eina nýggja lóg sum
javnstillar samkynd parlag við hjúnabandið . Samkynd pør fáa eisini rættin at
ættleiða. Lógin var móttikin við miklum fagnaði frá fleiri túsund fólkum á einum
torgi uttanfyri høvuðsstaðin Valletta. Sambært Reuters var forsætisráðharrin
Joseph Muscat serdeilis vælnøgdur við nýggju lógina: Malta er nú meira liberalt
og meira europeiskt, og vit hava javnsett allar íbúgvarnar, segði hann .



https://fo.wikipedia.org/wiki/Los_Angeles

Los Angeles ella L.A. er næststørsti býur í USA og størsti býur í Kalifornia.
Los Angeles eitur í veruleikanum El Pueblo de Nuestra Señora la Reina de los
Ángeles de Porciúncula (á føroyskum "Bygdin hjá okkara frúgv, Porciúncula
einglanna drotning"), og býurin verður eisini róptur City of Angels (føroyskt
"einglanna býur"). Í sjálvum býnum búgva 3,8 milliónir í 2014. Men L.A. er
vaksin saman við fleiri aðrar býir, og til samans eru hesir býir eitt veldiga
stórt samanrunnið stórbýarøki, ið er uml. 10.000 km2. Í stórbýarøkinum búgva
uml. 13 milliónir fólk. Tað er meira enn 2 ferðir so nógv sum í Danmark. Stutt
haðani eru strendur og snotiligir havnarbýir. Har er lutfalsliga heitt alt árið,
og ikki so vátt. Fleiri milliónir fólk úr øllum heimi ferðast hagar á hvørjum
ári.

Hann er ídnaðarbýur, har verða mest gjørd bilar og flogfør. Bilarnir í Los
Angeles eru fleiri enn í nøkrum øðrum býi, og hetta kemur av, at býurin er
bygdur á so ógvuliga stórum øki. Nógv av fólkinum býr í egnum húsum við
urtagarði rundanum. Teir nógvu bilarnir elva til álvarsama luftdálking. Í Los
Angeles og har um leiðir fara motorvegir í hópatali í allar ættir. Allir hesir
bilarnir elva til álvarsama dálking. Tætt við býin eru góðar oljukeldur. Landið
rundan um býin er slætt og væl dyrkað, men teir mugu veita vatn til bøin.

 Fyrst var ein lítil handilsstaður, sum so við og við vaks til ein bý. Fyri
1920-árini vóru ikki nógvir bilar og bussar. Fólk, sum arbeiddu í ídnaðinum,
máttu fara til gongu til arbeiðis. Tí kundi ikki vera ov langt ímillum
bústaðarøki og ídnaðarøki. Ídnaðarfyritøkur vóru ofta mitt inni í býinum, og tað
hevði við sær álvarsama dálking og CO2-útlát, til dømis frá verkstøðum,
stálverkum og sláturvirkjum. Tess fleiri fólk flutu hagar at arbeiða, tess
størri varð tørvurin á handlum, sjúkahúsum, bústøðum, verkstøðum og samferðslu.
Fyri at gera pláss fyri øllum hesum fólkunum hava tey bygt ymsar forstaðir
rundan um býin. So hvørt sum býurin fór at vaksa, vasks eisini tørvurin á
bústøðum. Í nógvum býarpørtum var so trongligt, so heldur enn at byggja fleiri
íbúðarhús inni í býnum, fóru tey undir at byggja bústaðir í útjaðaranum á
býinum. Í 1950-árunum og 1960-árunum vórðu nógvir forstaðir bygdir uttan um Los
Angeles, serliga í Ventura- og Orange County. Síðan 1960-árini eru flestu
bústaðir í bygdir uttan um miðbýin. Nú á døgum er støðan tann, at ein meiriluti
av fólkinum býr í forstøðunum og arbeiðir inni í býunum. At so nógv fólk eiga
bil, hevur eisini havt við sær, at stórar sølumiðstøðir eru komnar uttan um.

 Tá ið jarnbreytirnar seinast í 19. øld vórðu útbygdar, og vegirnir blivu betri,
fóru býurin at vaksa, bæði í vídd og í íbúgvatali. Samferðslan gjørdi eisini, at
útsjóndin á býinum broyttist. Gjøgnum alla 20. øld eru arbeiðspláss og
bústaðarøki í býinum flutt alsamt longri hvørt frá øðrum. Tá ið fleiri bilar
komu, og eisini almenn samferðsla, so sum bussar, sporvognar og grundarbreytir,
bar til at flyta ídnaðin út. Í Downtown Los Angeles eru í staðin bygdir fleiri
bygningar til skrivstovur. So hvørt sum jarnbreytirnar komu, gjørdist tað m.a.
nógv lættari at flyta tungar vørur yvir land. Tá bar nógv betur til at fáa gagn
av náttúru­ tilfeingi innan úr statinum, til dømis jarnmálmi og gull.
Damp­maskinan varð upp­funnin, og hon varð rikin við koli. Men nú á døgum hava
teir ikki longur sama týdning. Ein orsøk er, at nógv av námsídnaðinum og
stálídnaðinum USA er givin, og framleiðslan er í staðin flutt til Latínamerika
og Ásia.

Í 1980-árunum og fyrst í 1990-árunum var búskaparlig afturgongd í USA, og
nógvastaðni vaks spenningurin aftur ímillum hvít og svørt. Í 1992 endaði hesin
spenningur við ógvusligum ófriði í Los Angeles, tá ið eitt nevningating, bara
hvít, fríkendi fýra hvítar løgreglumenn, sum vórðu ákærdir fyri grovan harðskap
ímóti einum ungum afroamerikonskum manni. Avgerð nevningatingsins fekk øði í tey
svørtu økjunum í Los Angeles. Ófriðurin stóð við í tvey samdøgur, eini 60 fólk
doyðu, og fleiri enn 2000 vórðu skadd. Oyðilagt var fyri einar 800 mió.
dollarar, og herurin og fleiri túsund løgreglufólk máttu leggja upp í. Ófriðurin
í Los Angeles í 1992 var ringasti rasuófriður í USA í næstan 30 ár og vísti, at
hóast nógv var batnað, var størri fíggindaskapur ímillum hvít og svørt enn
hildið. Ótti fyri ófriði og ráni og skotbardøgum vóru ófrættatíðindi. Ein
ríkisnevnd, ið varð sett at kanna ófriðin, fanst at løgregluni í Los Angeles og
segði hana fara alt ov harðliga fram.

Neistin sum festi í ófriðin í Los Angeles, var ein tilburður í 1991. Nakrir
hvítir løgreglumenn steðgaðu einum svørtum bilførara, nevndur Rodney King,
noyddu hann at leggja seg niður, lupu síðan á hann og slógu hann og sparkaðu
hann. Rodney King, ið einki hevði gjørt til saka, var fluttur á sjúkrahús, illa
skaddur. Ein eygleiðari tók álopið upp á sjónband, og upptøkan, ið vardi 2
minuttir, varð sýnd í amerikanska sjónvarpinum, men hóast álítandi prógv, vórðu
løgreglumenninir fríkendir í Simi Valley.

Los Angeles er størsti undirhaldsídnaðarbýur í heiminum. Av tí at luftin í
Kalifornia er so turr, og sólin sær at kalla hvønn dag, ber sera væl til at taka
film upp har. Hetta gera tey í tí viðgitna filmbýnum Los Angeles; haðani verða
filmar sendir um allan heim. Tíðliga í 20. øld byrjaðu filmsfeløg úr bæði New
Jersey og New York at flyta til Kalifornia orsakað av tí sólríka veðurlagnum.
Undirhalds-ídnaðurin er ein ídnaðargrein, sum veksur skjótt í Los Angeles. Hann
fevnir um til dømis filmar, sjónvarpssendingar, internetið, telduspøl, tónleik,
tíðarrit og bøkur. Vøksturin í undirhalds-ídnaðinum hevur samband við ta
tøkniligu menningina á KT-økinum, harundir sjónvarp yvir fylgisveinar ella kaðal
og internetið. Tøknin ger tað møguligt at røkka út til nógv fleiri fólk enn
nakrantíð áður, og tí ber til at brúka fyrimunirnar við hópframleiðslu og
samvirkandi fyrimunir. Fyrimunir við hópframleiðslu og samvirkandi fyrimunir
bera millum annað í sær, at ein filmfyritøka, sum t.d. Warner Bros í Burbank,
bæði kann vinna pening av sjálvum filminum (filmsfløgur, atgongumerki í
biohøllum og søla á internetinum) og av telduspølum, leikum og bókum. Eitt gott
dømi um hetta eru Star Wars-filmarnir, har sølan av leikum hevur kastað næstan
líka nógv av sær sum filmarnir sjálvir. Tað arbeiða 129,675 fólk í
undirhalds-ídnaðinum í Los Angeles í 2012.

Tað eru tey, sum halda, at vaksandi undirhaldsídnaðurin í Hollywood brýtur niður
landamørk og elvir til eina mentanarliga alheimsgerð. Tá ið tær somu
sjónvarpssendingarnar úr Hollywood verða vístar í t.d. Suðurafrika, Føroyum og
Suðurkorea, elvir tað til eitt slag av heimsmentan, har hugsarnir, rák og
brúkaraatferð verða felags.

  Ofta hava Los Angeles trupulleikar við umhvørvinum, serliga vegna útlát av
ymsum slag. Tann nógva bilferðslan og útlátið frá fabrikk­unum elva til
álvarsliga luftdálking. Viðhvørt er luftin so ring, at ávaringar verða sendar út
í sjónvarpi og útvarpi, so at fólk kunnu halda seg innandura. Ein tann størsta
orsøkin til dálkingina eru teir nógvu bilarnir. Vegirnir eru ofta stúvstappaðir
við bilum, og tað tekur alsamt longri tíð at koma fram. Í Los Angeles mugu nógv
fólk ferðast meira enn tveir tímar um dagin til arbeiðis og úr arbeiði inni í
býnum. Harumframt flyta so nógv fólk til býin, at har er stórur tørvur á
bústøðum. Eitt annað vandamál eru rúgvurnar av burturkasti, sum vaksa í
hvørjum.  

Tað regnar næstan ikki frá apríl til november. Og í sama tíðarskeiði er tann
hægsti miðalhitin uml. 30 °C. Um summarið er hitin ofta oman fyri 40 °C. Nógv
orka verður brúkt til at køla luftina á skrivstovum, gistingarhúsum, í húsum og
íbúðum. 

Sum við øllum øðrum stórbýum í USA, so myndar eisini harðskapur og annað
líknandi lívið í býnum, serliga náttarlívið. Lógloysið í Los Angeles er størri
her enn miðaltalið fyri landið; har vórðu 298 morð skrásett í 2012. Løgreglan í
Los Angeles, L.A.P.D., gav í 2012 út $200 innkeypsgávukort til fólk, ið lótu
automatisk skotvápn aftur, og $100 gávukort til teirra, ið lótu eina hondpistól,
høglbyrsu ella riflu. Líknandi hevur verið gjørt í fleiri øðrum býum so sum
Boston í Massachusetts og Detroit í Michigan. Nakrir serfrøðingar meta, at tað
at keypa skotvápnini aftur hevur lítla ávirkan á at minka um harðskap við
skotvápnum. Millum annað halda tey, at skotvápnini, ið verða givin vekk eru fyri
tað mesta gomul ella arvaði skotvápn, ið eru ólík at verða brúkt. So er tað
eisini lætt hjá vápnaeigarum í Kalifornia at keypa sær nýggj aftur.
Borgarstjórin í Los Angeles, Antonio Villaraigosa (D), heldur tað harafturímóti
vera eitt stig, ið kann takast móti skjótingini, sum var í Newtown í Connecticut
í 2012.



https://fo.wikipedia.org/wiki/Fartelefon

Ein fartelefon er ein tráðleys telefon at hava hjá sær, bæði heima og tá ein fer
út ella at ferðast. Umframt tær vanligu funktiónirnar, ið ein vanlig telefon
hevur, kann ein fartelefon eisini senda eini sms-boð til eina aðra fartelefon.
Summar fartelefonir kunnu taka myndir og video, spæla tónleik við mp3-fílu,
spæla útvarp og mangt annað. Menningin av fartelefonum hendir sera skjótt, og nú
er eitt nýtt slag av fartelefonum, sum á enskum verða nevndar smartphones. Hesar
eru sum ein lítil útgáva av einari teldu, tær kunnu senda teldupost, hava ofta
okkurt slag av brovsara, kunnu taka myndir og video.

Tær fyrstu fartelefonirnar vóru sera stórar í mun til tær nýggjaru útgávurnar.
Nú fær man tær í nógv minni støddum enn í fyrstani. Fartelefonir hava eitt
battarí, sum av og á skal løðast. Til hvørja fartelefon hoyrir ein løðara, sum
skal setast til vanligan streym, og so verður battaríið løtt av nýggjum. Tá
fartelefonin er nøkur ára gomul heldur battaríið ofta uppat at virka og má
skiftast út. Tað er ymiskt hvussu leingi eitt battarí varðir. Allar fartelefonir
hava eitt simkort, sum inniheldur upplýsingar sum fartelefonin hevur brúk fyri,
m.a. fartelefonnummarið. Ein fartelefon kann hava fast hald ella leyst hald. Tá
ein hevur fast hald, so verður goldin ein ávís upphædd um mánaðin til ein ávísan
veitara, í Føroyum kann veitarin t.d. vera Føroya Tele ella Vodafone. Um ein
hevur leyst hald, so kunnu pengar fyllast á fartelefonina antin við at keypa
umvegis internetið ella við at keypa eitt kort frá einum handli, har eitt ávíst
loynital stendur, sum so skal tastast inn á telefonina.

Tað finnast fleiri ymiskar fyritøkur, sum framleiða og menna fartelefonir.
Nakrar av teimum mest kendur fyritøkunum eru: Nokia, iPhone (Apple), Samsung,
LG, Apple, Sony Ericsson, Motorola, RIM, HTC og Huawei. Nokia er ein finsk
fyritøka, og hon hevur havt størsta partin av marknaðinum seinastu árini.
Størsti kappingarneytin hjá Nokia er Samsung, sum er ein fyritøka úr Suðurkorea.

Fyrsta fartelefonin úr 1973 var 23 cm høg og vigaði meira enn eitt kg. Um tú
løddi hana í 10 tímar, bar til at tosa í 20 minuttir. Henda fyrsta fartelefonin
var ein Motorola DynaTAC. Martin Cooper tók eina tílíka telefon við sær út á
Manhattan 3. apríl í 1973 og ringdi til Joel Engels, sum var høvuðsverkfrøðingur
í felagnum Bell Labs, sum tá var argasti kappingarneyti hjá Motorola. Soleiðis
kundi hann staðfesta sum stjóri í fyritøkuni, at Motorola hevði vunnið
kappingina um at verða fyrst við fartelefonini .



https://fo.wikipedia.org/wiki/F%C3%B3tb%C3%B3ltur

Fótbóltur er ein ítróttargrein, har tvey lið við ellivu leikarum stríðast fyri
at skjóta flest mál ímóti hvørjum øðrum. Fótbóltur er tann ítróttargrein, ið
flest fólk í øllum heiminum hyggja at, og hann er liðítróttin, ið flest íðka.
Vit spæla fótbólt við tí runda bóltinum - evropeiskur fótbóltur, - men í
amerikonskum fótbólti brúka teir ein avlangan bólt. Rugby-leikarar brúka eisini
avlangan bólt. Hesin fótbóltur, rugby, verður mest leiktur í Avstralia,
Nýsælandi, og Stórabretlandi. Fótbóltur, sum vit vita um hann hann í Føroyum,
verður leiktur á altjóða stigi í fleiri enn 209 londum í 2014.
Heimsmeistara-kappingar eru fjórða hvørt ár, og í ymsu heimspørtunum eru á
hvørjum ári meistarar og steypvinnarar í hesum kappingum. Fótbóltur er olympisk
ítróttargrein, men nú eru bara U-21 liðini í hesari kappingini. Evropeiskur
fótbóltur er sprottin úr einum bóltspæli, sum varð leikt í Bretlandi í miðøld.
Tað var eitt sera harðligt spæl og í 15. øld varð tað bannað.

Í evropeiskum fótbólti eru 11 leikarar á hvørjum liðnum. Ein bretsk nevnd ger
reglurnar, og henda nevndin hevur sitið síðan 1885. Í spælinum skal fótbólturin
verða skotin í málið hjá mótstøðuliðnum, men bara við fótunum, kroppinum ella
høvdinum. Einasti leikari, ið kann brúka hendurnar, er málmaðurin. Ein dystur
eru tveir hálvleikir, sum eru 45 minuttir hvør. Steðgurin er 10-15 minuttir. Ein
dómari stýrir dystinum, og tveir linjuverjar hjálpa honum. Liðið, ið fær flest
mál, vinnur.

Evropeiski fótbóltsvøllurin er vanliga snøgt kliptur grassvøllur, 50-90 metrar
breiður. Tó at teir kunnu vera ymiskir til breiddar og longdar, eru málteigur og
brotsteigur og miðringurin altíð eins stórir. Málini eru 2,444 m. høg og 7,32 m.
breið.



https://fo.wikipedia.org/wiki/Etiopia

Etiopia (amhariskt; ye-Ītyōṗṗyā Fēdēralāwī Dīmōkrāsīyāwī Rīpeblīk) er eitt land
í Eysturafrika við umleið 75 millionar íbúgvar. Etiopia er av fátækastu londum í
heiminum. Miðallívsævin í landinum er 49.43 ár. Í norðri hevur Etiopia mark við
Eritrea og Djibuti, í eystri við Somalia, í suðri við Kenja og í vestri við
Sudan. Seinastu árini hava turkur, hungursneyð og kríggj gingið á Etiopia, ið er
land við sjáldsomum og gomlum siðum. 57.3 % av fólkinum eru ikki lesifør.

Aksumríkið, sum var við Reyðahavsstrondina í Landnyrðingsafrika í Etiopia, varð
bygt í 2. øld. Fólkið í Aksum hevði fyrstan tíð sínar egnu gudar, men tíðliga í
4. øld gjørdist ein av landsins valdsharrum, Ezana kongur, kristin. Seinast í 5.
øld hevði meginparturin av fólkinum tikið við kristnari trúgv, sum so líðandi
breiddi seg til grannalondini. Síðan blómaði kristindómurin í hesum londum, og
nógvar merkisverdar kirkjur, tann kendasta var Santa Georgskirkjan í Lalibela í
Norðuretiopia, hon var høgd inn í sjálvan klettin. Aksum var týdningarmikið
handilsríkið, sum hevði handilssamband við fjarskotin lond, eitt nú India,
Persia, Egyptaland og Arábia. Aksum var mætasta ríkið í Landnyrðingsafrika til
miðskeiðis í 7. øld, tá ið tað fór at ganga úr hond, av tí at arábiska ávirkanin
tók at vaksa í ríkinum.

Næstan alla 20. øld var Etiopia einasta stóra ríkið í Afrika, har tey svørtu
høvdu sjálvræði sítt. Menelik keisari (17. august 1844 – 12. desember 1913)
ráddi í Etiopia frá 1889 til 1913. Meðan evropearar tóku meginpartin av Afrika,
tvífaldaði hann ríki sítt, og í 1896 vann hann á einari italskari álopsherdeild
við Adua. Í 1917 tók ein skyldmaður hansara, Ras Tafari (merkir fúrsti) (23.
juli 1892 – 27. august 1975), við valdinum, fyrst sum ríkisstjóri fyri dóttur
Meneliks, Judith, og frá 1930 sum keisari undir navninum Haile Selassie
("Tríeinda ljósið"). Haile Selassie setti sær sum mál at nýskipa Etiopia, helst
herin, og hann bannaði trælahaldi. Italiamenn tóku landið í 1935-1936, men í
1941 róku bretar teir burtur haðan, og keisarin kom aftur í trúnuna.

Í 1984-1985 var ræðulig hungursneyð í hálendinum fyri norðan; neyðan kom av
borgarakríggi, turki, ovfólkan, og at búnaðarjørðin varð útarmað. Um somu tíð
kríggjaðist Etiopia við Eritrea. Kríggið endaði í 1991.

Í Etiopia eru mong fólkasløg, sum øll hava egið mál og sínar egnu frásagna-,
tónleika- og dansisiðir. Fólkadansarar siga søgur úr gerandislívinum. Tónleikur
og sangur eiga stóran leiklut, tá ið bygdafólk siga frá siðum sínum og mentan.

Fýra av fimm etiopiarum liva av landbúnaði og dyrka til dømis teff (eitt
kornslag) ella halda húsdýr.

Etiopiska ortodoksa kirkjan hevur røtur sínar aftur í 4. øld. Stórslignastu
minnismerki hennara eru kirkjurnar í býnum Lalibela; tær vórðu høgdar inn í
klettin í 12. øld. Kirkjan í Etiopia líkist kirkjunum í Eysturevropa og hevur
eisini goymt einstakar jødiskar siðir; men hon hevur síni egnu stórslignu
hátíðarhald og sínar egnu høgtíðir.

Konufólkini høgga brenni og bera til hús, annaðhvørt at nýta heima ella at
selja. Trupulleikin er, at skógurin í Etiopia verður týndur. Tá ið eingi trø
eru, rennur moldin burtur í áarføri, ella hon fýkur burtur í vindi. Soleiðis er
nógv búnaðarjørð oyðiløgd og vorðin til oyðið skridnalendi.

Týdningarmesta útflutningsgrøðin er kaffi, sum mest verður dyrkað í fjøllunum í
landslutinum Kaffa, sum hevur givið hesi viðgitnu njótingarplantu navn.

Tjóðarrætturin í Etiopia er enjera, ið er bleytt flatbreyð, bakað av teffmjøli,
etið aftur við stúvningi av kjøti og grønmeti. Sterk, vælkryddað sós, nevnd wot,
verður stoytt oman yvir rættin. Rátt neytakjøt við sterkum kryddi og bræddum
smøri er gildismatur. Vanligt er at eta harðkókað egg aftur við rættinum.



https://fo.wikipedia.org/wiki/Eiv%C3%B8r_P%C3%A1lsd%C3%B3ttir

Eivør Pálsdóttir (fødd 21. juli 1983 í Syðrugøtu) er ein føroysk songkvinna. Hon
var ársins føroyingur 2004. Hon vann "Ársins Songrødd" og saman við Clickhaze
vann hon Prix Føroyar. Eitt skifti búði hon í Íslandi, har hon fekk
plátusáttmála við 12 Tónar í Íslandi. Hon er ein tann kendasta av føroyskum
tónleikarum og framførir ymsa staðni í Evropa. Hon hevur ofta fingið sera góð
viðmæli. Hennara fyrsta fløga saman við plátufelagnum 12 Tónum í Íslandi nevnist
"Krákan" og kom út í 2003. Eitt tað kendasta lagið er ivaleyst "Nú brennur tú í
mær". Fyrsta fløgan hjá Eivør kom út í 2000. 18. februar 2010 skrivaði Eivør
sáttmála vid Copenhagen Records. Eivør hevur fleiri ferðir vunnið føroysku
tónleikaheiðurslønina Planet Awards. Í 2012 vann hon 3 Planet Awards: ársins
songkvinna, ársins einstaklingur og fløga hennara Room varð kosin ársins útgáva.
Í 2012 varð Eivør tilnevnd til Tónleikavirðisløn norðurlandaráðsins



https://fo.wikipedia.org/wiki/Angola

Tjóðveldið Angola (Portugisiskt: República de Angola) er eitt land í Afrika. Í
norðri hevur Angola mark við Sair, í eystri við Sambia og í suðri við Namibia.
Høvuðsstaðurin eitur Luanda. Fólkatalið var 25 789 024 við ársbyrjan 2014.
Leingi hava borgarakríggj og hungur rakt Angola meint.

Bæði politiskt kegl og ósemjur millum ættbólkarnar elva ofta til kríggj. Fyrst í
nítiárunum vóru Angola herjað av borgarakríggi og skerpingi. Her er mattrot, og
í nógvum býum er eigin vatnútbúningur. Tað eru tey veikastu, børnini og tey
gomlu, sum doyggja fyrst. Í 2002 var so stór hungursneyð, at 18 000 fólk vóru
hótt .

Evropeiski trælahandilin í Angola vaks ógvuliga nógv í 17. øld. Portugisar
gjørdu herferðir inn í mong angolsk kongsríki eftir trælum. Í 1623 doyði
kongurin í Ndongoríkinum í Angola, og árið eftir gjørdist systir hansara, Nzinga
Mbande (1583–1663), drotning. Nzinga drotning setti seg uppímóti trælahandlinum,
tá ið hon hoyrdi, hvussu ræðuligt tað var hjá trælunum umborð á skipunum, sum
førdu teir til Suðuramerika. Tá ið Nzinga kom at samráðast við portugisar, vildu
teir ikki geva henni sess. Men hon setti seg á bakið á einum manni, sum var
komin við henni.

Ikki vardi leingi, til kríggj brast á ímillum hennara og portugisar, tí at hon
sýtti fyri at útvega teimum alsamt fleiri trælir, sum skuldu verða sendir til
gróðrarlundirar hjá portugisum í Suðuramerika. Hon fekk grannaríkini í part sær
ímóti portugisum, og tá ið teir róku hana úr Ndongo, tók hon ræðið í Matamba í
Norðurangola og helt fram frælsisbardaga sínum. Tá ið hon doyði í 1663, var
Matamba enn frælst ríki.

Seinast í 17. øld ráddu tvey bantufólk í Angola, lundar og lubar. Vælferð teirra
bygdi á handil, helst við salti, kopari og jarni. Upprunaliga Lundaríkinum
stýrdi kongsætt, sum nevndi seg Mwata Yamvo. Við kazembunum sum høvuðsmonnum
sendi hon út rannsóknarlið at taka grannaríkini og vinna sær nýtslurættindi yvir
náttúrutilfeinginum, sum har var. Ríkini, teir løgdu undir seg, gjørdust hjálond
hjá Angola.

Í 1740-árunum ráddi ein kazembur á leiðini við niðara enda á Luapulaá. Hetta
Luandakongsríkið kravdi inn skatt av salti og kopari í økinum vestantil og fekk
eftirlit við jarnmálmanámunum eystantil. Í 1780-árunum seldi sami kazembur
trælir vestureftir ígjøgnum Mwata Yamvo og kopar og fílabein eystureftir.

Tá ið portugisar fóru úr Angola í 1975, brast borgarakríggj á. Kríggið stóð
ímillum frælsisrørsluna MPLA, sum Kuba og Sovjetsamveldið stuðlaðu, og UNITA,
sum USA og Suðurafrika stuðlaðu. Í 1991 fekst vápnahvíld í lag. Stutt eftir var
val, MPLA vann, og so brustu bardagarnir á aftur. Í 1994-1995 samdust partarnir
um at binda frið, men seint hevur gingið at seta avtaluna í verk. So at siga
eingir landspartar sluppu óskalaðir undan krígnum. Túsundtals fólk lótu lív
(uml. 500 000 ), og uppaftur fleiri vórðu meiðslað .

Vegna tess, at uppreistur hevur herjað í Angola í fleiri ár, samstundis sum
uppreistrarherurin UNITA ikki enn hevur hildið sínar skyldur, sum eru fevndar av
Lusakasamtyktini, og samstundis sum støðan í Angola er ein hóttan í móti altjóða
friði, hevur Trygdarráð Sameindu Tjóða samtykt fleiri fyriskipanir, ið
limalondini eiga at útinna. Í 1993 varð samtykt at banna innflutningi av olju og
vápnum til UNITA. Í 1997 og 1998 vórðu aðrar samtyktir gjørdar, sum hava til
endamáls at avmarka og helst steðga virkseminum hjá UNITA.

Cabinda er oljuríkur landslutur í Angola, og eisini samtíðis eitt øki, har
uppreistrarmenn stríðast fyri sjálvstýri.

Togo hevur tikið seg úr African Nations Cup í 2010 . Orsøkin er, at
uppreistrarmenn úr Cabinda í 2010 skutu við maskinbyrsum eftir spælarabussinum
hjá Togo. Bussførarin doyði av skotunum og tveir leikarar vóru særdir.
Leikararnir hava tí gjørt av, at teir ikki luttaka í African Nations Cup 2010.
Bussurin var á veg úr Kongo til Angola.

Kendasti leikarin hjá Togo er óivað Emmanuel Adebayor, og hann er ikki ímillum
teir skaddu. Málverjin Kodjovi Obilalé og verjuleikarin Serge Akakpo eru
navngivnir sum skaddir, men lagt verður afturat, at fleiri eru á listanum.
Annars frættist, at leikarar sluppu so væl, tí tveir bussar vóru.
Uppreistrarmenninir skutu mest eftir fremra bussinum, har nærum bara viðføri var
í. Flestu leikararnir sótu í aftara bussinum. Spurnartekin verður nú sett við,
hví liðið úr Togo valdi at koyra í bussi gjøgnum vandaøki, tá teir eins væl
kundu ferðast við flogfari til høvuðstaðin í Angola, sum eitur Luanda.

José Fernando Lelo var tíðindamaður fyri Voice of America (VoA) í Cabinda frá
2003 til 2007. Hann skrivaði regluliga tíðindagreinir, har hann fanst at
politikkinum hjá stjórnini í Cabinda og vantandi áhuganum hjá stjórnini fyri at
halda friðaravtaluna. Hann hevur áður verið handtikin orsakað av kritisku
áskoðaum sínum. Lelo varð 6. september í 2008 dømdur 12 ára fongsul fyri at hava
mælt til uppreistur í landslutinum Cabinda . Hann varð handtikin á arbeiðsplássi
sínum 15. november 2007 av fólki frá vápnaða herliðnum í Angola, av tí at hann
var undir illgruna fyri at vilja skipa fyri vápnaðum uppreistri. Rættarmálið var
ikki rættvíst, og hann varð dømdur við ein hernaðardómstól.

José Fernando Lelo varð ákærdur fyri at hava givið seks hermonnum pening og
tilfar til vápnaðan uppreistur. Tann 28. november í 2007 skuldu hermenninir, sum
samstundis blivu handtiknir, vitna móti honum. Teir søgdu, at teir ongantíð
høvdu møtt honum, og at teir gjøgnum píning vórðu blivnir noyddir at siga, at
teir kendu hann og høvdu fingið pening frá honum. Hóast hetta bleiv José
Fernando Lelo, eftir at rættarmálið hevði verið útsett fleiri ferðir, dømdur 12
ára fongsul við ein hernaðardómstól fyri uppreistur móti statinum. Fimm av
teimum seks hermonnunum vórðu dømdir 13 ára fongsul.

Okavangooyrarnar eru ikki sum aðrar oyrar, ið leggjast við havið ella vøtn, men
renna út í oyðimørk. Áin vellir upp í Angola og rennur í landsynning ígjøgnum
Namibia, til hon ger oyrarnar í Kalaharioyðimørk í Botsvana. Stóru mýrarnar og
áirnar eru stívliga 22.000 km2 í vídd og tilhaldsstaður hjá sonnum djóra- og
plantumeingi.

Havnabýurin Luanda er høvuðsstaður og størsti býur í landinum. Portugisar bygdu
býin í 1576, og í fleiri hundrað ár var hann trælamiðstøð, haðan trælir vórðu
avskipaðir til Brasil, sum tá var portugisiskt hjáland. Portugisar bygdu eitt
verndaivirki, og mong onnur prýðilig hús, ið nú standa síð um síð við nýmótans
háhús.

Her eru t.d. heimsins minsta antilopa, dik-dik, og størsta dýr uppi á landi,
afrikanski fílurin. At verja hótt dýr eru stór øki løgd av sum friðingarøki og
tjóðgarðar.

Angola kundi verið ímillum tey lond í Afrika, har framburðurin var størstur.
Stórir partar í landinum eru fruktagóðir, fyri norðan eru stórir regnskógir,
fyri sunnan víðar, turrar grasfløtur. Dyrkað verður so mikið, at landið er
sjálvbjargið við mati, ríviligt av øðrum tilfeingi er eisini, bæði olja og gass
og alskyns steinsløg, ið veita landinum góða inntøku. Men drúgva og harða
borgarakríggið, ið vardi í 20 ár, hevur armað landið.

Í Syðra-Afrika eru ógvuliga nógv steinsløg. Meginparturin av øllum diamantum,
gulli, urani og kopari kemur hiðan, og hetta hevur broytt korini hjá fólki og
búskapin í londunum nógv. Drúgva borgarakríggið hevur oyðilagt nøkur nám og
ídnaðarvirki í Angola.

Í landnyrðingspartinum eru av størstu diamantlindum í heiminum, og syðri í
landinum høgga teir jarnmálm og onnur steinsløg. Benguelajarnbreytin varð latin
upp í 1931. Hon varð løgd at flyta kopar og onnur steinsløg eftir úr námunum í
Sambia og Fólkaræðiliga Lýðveldinum Kongo til havnabýirnar Lobito og Benguela í
Vesturangola. Mangir angolar arbeiddu á jarnbreytini og í havnabýnum, men mangir
teirra gjørdust arbeiðsleysir, tá ið jarnbreytin varð oyðiløgd í borgarakrígnum.
Eftir vápnahvíldina í 1991 eru partar av jarnbreytini gjørdir aftur.

Danska felagið Mærsk Oil hevur rakt við olju úti fyri strondini í Angola, og í
2011 fer felagið at taka støðu til, um tað skal fara undir framleiðslu har .
Mærsk Oil sigur við tíðindastovuna Reuters, at ein royndarboring gav 6.650
tunnur av olju úr brunninum um dagin, og tað er felagið væl nøgt við. Leitiøkið,
sum Mærsk Oil hevur, er einar 60 fjórðingar úr angolsku strondini. Danska
felagið eigur 50 prosent av loyvinum. Tað angolska ríkið og tvey onnur oljufeløg
eiga hin helmingin av loyvinum.

39 % av fólkinum í Angola bugva á bygd . Tó at ikki øll eru bøndur, fáast nógv
tey flestu við jarðarbrúk. Í útryðjuni í Luanda búgva túsundtals fólk í
fátækrabýlingum.



https://fo.wikipedia.org/wiki/Vjetnam

Vjetnam (vjetnamesiskt; Cộng hòa Xã hội Chủ nghĩa Việt Nam) er eitt land í
Suðurásia. Vjetnam hevur 87,3 mió. íbúgvar.

Londini ið avmarka Vjetnam eru Kambodja, Kina og Laos. Náttúran í Vjetnam er
stórsligin við teimum stóru Mekong-áarósunum, kálksteinafjøllunum í
Halong-víkini, longu strandaøkjunum, grønu rísakrunum og fjallasíðunum kløddum
við teak-trøðum. Høvuðsstaðurin í Vjetnam eitur Hanoi, men hetta er ikki tann
størsti býurin. Størsti býurin í Vjetnam eitur Ho Chi Minh City. Náttúran í
landinum er ógvuliga ymisk alt eftir hvar í landinum tú ferðast. Hetta kemst
m.a. av at suðurlendska veðurlagið er tropiskt, meðan norðurlendska veðurlagið
er eitt sindur meira svalligt. Vjetnam hevur eitt tropiskt monsun-veðurlag.
Tríggir fjórðingar av landinum eru klæddir við fjøllum og brekkum, meðan síðsti
fjórðingurin liggur rundan um tær báðar høvuðsáirnar Song Hong og Mekong.
Framvið næstan øllum landinum og áarósunum eru fult av grønum rísakrum.

Tríggir fjórðingar av vjetnamesarum búgva á bygd. Av tí at fá eiga bil, og bara
ein høvuðsjarnbreyt er í landinum, er tað ógvuliga sjáldsamt, at bygdafólk fara
til stóru býirnar Hanoi ella Ho Chi Minh. Mesta fólkið býr í smáum bygdum og
livir sum jarðyrkisfólk og verkafólk. Húsini eru smá og stoypt upp, laðað av
múrsteini, ella av viði og takt við hálmi og pálmabløðum. Í flestum húsum eru
tvey rúm; annað er køkur og borðstova í einum, hitt sovikamar. Vatn er ikki lagt
inn í húsini, tað verður borið úr brunninum ella undan lækjuni, sum er tætt við
húsini. Í flestum bygdum er ravmagn, og summi fólk hava sjónvarp.

Fyrr doyðu so mangir nýðføðingar í Vjetnam, stutt eftir at teir vórðu føddir, at
foreldrini hátíðarhildu ikki, at barnið var føtt, men bíðaðu, til tað var fýra
vikur gamalt. Hesin siður verður enn hildin. Tá ið barnið verður ársgamalt,
halda foreldrini dagin, ið verður nevndur thoi noi. Tey halda eini fjøl við
ymsum lutum framman fyri barnið. Tann lutur, barnið tekur í hondina, sigur, hvat
tað fer at gera, tá ið tað er tilkomið.

Tá ið kríggið var av, royndu mangir vjetnamesar at rýma av landinum at leita
eftir arbeiði ella av ótta fyri, at søkt varð at teimum. Tey hildu til havs í
báti og vónaðu at sleppa til Vesturheimin um Hongkong, Maleisia ella Singapor.
Eftir kríggið og fram til 1980 flýddu hálv mió. Færri fólk flýddu, tá ið
grannalondini fóru at senda flýddar vjetnamesar heimaftur.

Í flestum stórbýum í heiminum er bilurin vanligur á vegnum; men í Vjetnam er tað
súkklan. Heilt fáir vjetnamesar eru so múgvandi, at teir hava ráð at keypa bil,
og tí súkkla næstan øll til arbeiðis ella til handils. Í trokingartíðini á
morgni og á kvøldi eru gøturnar í Ho Chi Minh- býi og øðrum stórbýum fullar av
fólki á súkklu, sum ringja við klokkunum og rópa á hini, ið súkkla og ganga, um
ikki at vera fyri.

Hvønn dag í 13 ár bóru fjølmiðlar um allan heim tíðindi frá ræðuliga
Vjetnamkrígnum, sum var ímillum kommunistiska Norðurvjetnam og Suðurvjetnam, ið
amerikanarar stuðlaðu. Tá ið kríggið endaði í 1975 við Norðurvjetnamesiskum
sigri, var landið púra niðurundirkomið og útarmað, og mong fólk royndu at sleppa
sær av landinum. Mong teirra, ið flýddu í báti, doyðu á ferðini av sjúku ella
gingu burtur. Bátarnir vóru mangan so ovfyltir, veikir og vánaligir, at teir
sukku. Nú verður landið umrøtt, tí at tað ber skjótt framá búskaparliga.
Búskaparfrøðingar hava kallað landið "tikaran á súkklu", tí búskapurin er
sterkur, men fólkið er fátækt, og einasta akfar, tey hava ráð at keypa, er
súkkla. Útlendskar fyritøkur gera íløgur í nýggjan ídnað, og ferðafólk vilja nú
aftur.



https://fo.wikipedia.org/wiki/Theodor_Thomassen

Theodor Thomassen (føddur 28. oktober 1908 í Sørvági, deyður 9. mars 2016 í
Sørvági) var tann elsti føroyingur nakrantíð. Hann gjørdist 107 ára gamal og 4
mánaðir og 12 dagar.

Í 1930 giftist Theodor Nenceu Hansen, sum eisini varð ættað úr Sørvági. Theodor
og konan bygdu sær hús og saman fingu tey 10 børn. Hann gjørdist einkjumaður í
1987. Theodor Thomassen hevði handil í Sørvági og róði út einsamallur, til hann
var gott 98 ára gamal. Við børnum og barnabørnum vóru eftirkomararnir hjá
Theodori omanfyri 100 í tali, tá ið hann andaðist. Hann sovnaði stillisliga inn
mikukvøldið 9. mars 2016.

Tá ið Theordor fylti 105 ár, segði hann við Kringvarpið, at hann ikki hevði
væntað at gerast so gamal, tí tað lá ikki til slagið. Pápin doyði bert 48 ára
gamal, og ein pápabeiggi gjørdist bert 31 ára gamal. Hann hevði tá 107
eftirkomarar.

Tá ið Theodor á 105 ára føðingardegi sínum varð spurdur um, hvat hann hevði etið
nógv av gjøgnum lívið, svaraði hann, at hann hevði altíð etið nógvan fisk og
nógva grind, bæði tvøst og spik, og fiskurin var saltfiskur, ræstur fiskur,
turrur fiskur, feskur fiskur, frikadellur og knettir. Spurdur um hvat hann
ynskti sær í føðingardagsgávu frá Sigrun Brend, so svaraði hann, at hann átti
alt ið honum tørvaði, men kanska eina plátu av reinari sjokolátu.

Tá ið Theodor fylti 107 ár, var Kringvarp Føroya við Sigrun Brend og vitjaði
hann. Tá ið hon spurdi hann um uppskriftina uppá eitt so langt lív, so svaraði
hann, at hann hevði ikki nakra uppskrift, men so siteraði hann 2 ørindi úr
danska sálminum Tag Jesus med, ið danska sálmaskaldið Adolf Langsted yrkti í
1895:

Tag Jesus med, hvorhen du længes, da bliver du så let i sind. Og hvor din
frelser ude stænges, der skal du ikke selv gå ind.

Tag Jesus med hvorhen du farer, så skal du aldrig fare vild. Da vogter på dig
engleskarer, om verden lukker øjet til!

Theodor Thomassen eigur metið sum Føroya elsta fólk nakrantíð. Áðrenn Theodor
tók metið, átti Drikka á Fløtti við Gjógv hetta metið. Hon varð fødd 2. juli
1875 og doyði 23. november 1980 - 105 ára gomul. Um føroyingar ið búðu
uttanlands verða taldir við, so átti Jóhannes Tauser av Eiði, sum búði í
Helsingør seinna partin av sínum lívi, hetta metið áðrenn Theodor. Jóhannes
Tauser gjørdist eins og Drikka á Fløtti 105 ár. Hann var bert 42 dagar undir 106
ár tá hann doyði.



https://fo.wikipedia.org/wiki/Sydney

Sydney er býur í Avstralia. Á føroyskum verður býurin ofta nevndur Sidney.
Sydney er størsti og elsti býurin í Avstralia. Hann varð bygdur í 1788 sum ensk
fangalega við einum 1500 fangum. Nú búgva yvir 4,6 mió. fólk í Sydney. Býurin er
bygdur báðumegin ein langan fjørð og hevur tí eina góðan skipahavn, og hagar
koma skip úr øllum heimsins londum. Hann er tí ein stórur handilsstaður. Býurin
er við Port Jackson, ein øgiliga stór náttúruhavn, sum m.a. Sydney Harbour
Bridge gongur um tætt við Operahúsið. Sydney er eisini stórur ídnaðarstaður;
hann stendur ímillum teir stóru stálvirkisbýirnar Port Kembla og Newcastle. Í
Sydney er triðingurin av øllum landsins ídnaði; har gera teir vognar,
jarnbreytir, traktorar, lastbilar, kranar, landbúnaðaramboð, skip og annað, og
har eru eisini stór ullvirki, mjólkarvirki, slaktihallir og leðurvirki. Stór
kolanám eru tætt við býin, og nógv kol umframt annað, sum flutt verður út úr
Avstralia, verður skipað inn í Sydney. Sydney er týðandi ídnaðar- og
ferðamannabýur.



https://fo.wikipedia.org/wiki/Skotland

Skotland (enskt og skotskt Scotland),(skotskt gæliskt: Alba) er eitt av teim
fýra londunum ið mynda Kongsríki Stóra Bretlands og Norðurírlands. Skotland
fevnir formliga um norðasta partin av oynni Bretlandi umframt oyggjabólkarnar
norðanfyri Suðuroyar, Orknoyar og Hetland umframt aðrar oyggjar har á leið.
Orknoyggjar og Hetland gjørdust partur av Skotlandi í 1468, tá tær gjørdust
heimafylgja hjá eini danskari prinsessu, sum giftist James 3 kongi.

Skotska kongsríkið Alba varð savnað í 843 undir Kenneth I skotakong. Kenneth
gjørdi Scone í Piktaríkinum til høvuðsstað í ríkinum. Við sær tók hann
Lagnusteinin, dalriadiska krýningarsteinin. Í 1296 varð steinurin fluttur í
Westminister Abbey, men í 1996 var hann fluttur aftur til Skotlands. Skotska
flaggið, The Saltire, er mett at vera elsta tjóðarflaggið enn í nýtslu.

Seinast í 830-árunum var Skotland fleiri kongsríki, ímillum vóru teirra
piktaríkini fyri eystan og norðan og Dalriada fyri vestan. Kongurin í Dalriada
æt Kenneth Mac Alpin. Hann setti sær fyri at savna Skotland í eitt ríki, so at
teir betur kundu verja seg fyri víkingum. Í 841 rak hann víkingarnar úr
Dalariada, síðan gjørdi hann innrás í piktaríkini og rak víkingarnar burtur
hiðan. Í 843 gjørdist hann kongur yvir piktum. Fyri vestan bardust Rhoderi
Mikli, prinsur av Gwynedd við víkingar og enskar herdeildir, sigraði á teimum og
fekk valdið í meginpartinum av Wales. Tá ið Kenneth Mac Alpin doyði í 85, var
hann einavaldsharri í nýggja kongsríkinum Skotia norðan fyri ánna Forth.

Alt frá tíðliga í 11. øld høvdu enskir kongar verið grammir eftir at leggja
Skotland undir seg. Í 1296 sigraði Edward 1. (1239-1307) á skotska herinum og
tók ræðið í Skotlandi. Tá ið Edward 1. doyði í 1307, legði Robert Bruce
(1274-1329), sum var ein av teimum, ið kravdi skotsku krúnuna, til brots at reka
onglendingar úr Skotlandi. Hann tók nógvar borgir og gjørdi slyálop á enskar
herdeildir, og í 1314 møtti hann umsíðir enska herinum við Edwardi 2.
(1284-1327)) á odda við Bannockburn mitt í Skotlandi. Skotski herurin vann, og
Skotland varð frælst í meira enn 300 ár, hóast tað liðu nøkur ár, áðrenn Ongland
formliga viðurkendi tað.

1. mai 1707 varð skotskt fullveldi avtikið við Sameiningarsáttmálanum 1707, tá
ið Ongland og Skotland vórðu løgd saman í Kongsríki stóra Bretlands.

Í 1997 gjørdi fólkaatkvøða av, at skotska tjóðartingið skuldi endurreisast, og
at Skotland skuldi fáa heimastýri. Við sonevndu Skotlandslógini varð hetta sett
í verk, og skotar sluppu fyrstu ferð síðani sameiningina í 1707 at velja
tjóðarting í 1999.

Skotland hevur minni sjálvræði enn Føroyar, sum støðan er nú. Hin 18. september
2014 var fólkaatkvøða um loysing í Skotlandi. Úrslitið gjørdist nei til loysing,
55% atkvøddu nei og 45% atkvøddu ja.

Myndugleikarnir í Skotlandi kunngjørdu í juli 2012, at Skotland fer nú at loyva
samkyndum at verða vígd, og Skotland er sostatt tann fyrsti parturin av Stóra
Bretlandi, sum tekur hetta stigið. Tann katólska kirkjan í Skotlandi er ímóti
avgerðini og sigur, at talan er um eitt hættislig stig. Ætlanin hjá stjórnini er
so, at lógin skal koma nýggjársdag í 2015. Meiningakanningar hava víst, at
meirilutin av tí skotska fólkinum tekur undir við ætlanini hjá stjórnini .

At kalla allur norðari partur av Skotlandi er fjallalendi, høgar eggjar við
djúpum døum ímillum; ofta renna stríðar áir í dølunum. Uppi í fjøllunum kunnu
ofta vera heilt slættar heiðar og mýrar. Loðið er í grasi, og bøndurnir, sum
ofta búgva langt frá hvørjum øðrum, hava nógvan seyð, og summir hava eisini ein
hóp av neytum. Vøtn eru nógv millum fjøllini, og í summum er væl av sílum.
Onglendingum dámar væl at fiska sil, og tl kemur nógv fólk niðan í fjøllini á
hvørjum ári at royna eftir sílum. Við summar av teimum størstu áunum hava teir
nú bygt elverk. Skógi er heilt lítið til av, men tey seinnu árini eru menn
farnir at seta trø niður í stórum. Vesturstrondin í Skotlandi er meinlík teirri
norsku; skergarður er allan vegin uttanfyri. Nakað sunnarlaga er tann djúpi
Clyde-fjørðurin. Í sunnara parti av Skotlandi er nógv slættlendi, og landið har
er væl dyrkað. Á eystursíðuni er fyri tað mesta slættlendi, og har eru fleiri
góðar skipahavnir.



https://fo.wikipedia.org/wiki/Pakistan

Tað Islamska Tjóðveldið Pakistan (enskt Islamic Republic of Pakistan, urdu
اسلامی جمہوریۂ پاكستان ) varð sett á stovn í 1947 at hýsa muslimunum í India.
Landið var í tveimum - Eysturpakistan og Vesturpakistan, men í 1971 tók
Eysturpakistan loysing og nevndi seg Bangladesj. Vesturpakistan nevndi seg
Pakistan. Pakistan hevur í 2014 umleið 200 milliónir íbúgvar . Pakistan hevur
mark við India, Iran, Afganistan, Kina og hevur tann fyrimun at hava atgongd til
heimshøvini um Flógvan. Pakistan hevur tí avgerandi geopolitiskt strategiska
støðu í mun til økið annars. Tað pakistanska samfelagið er bæði óstøðugt og
spjatt, og er higartil tað einasta muslimska kjarnorkuveldið . Høvuðsstaðurin í
Pakistan eitur Islamabad; hann stendur í fjøllunum tætt við Rawalpindi.
Høvuðsstaðurin er nýggjur býur; farið varð at byggja hann í 1961. Navnið
Islamabad merkir "staður Islams". Býurin er bygdur eftir býarætlan, og har eru
mong opin torg og breiðir vegir. Størsti og týdningarmesti býurin er havnabýurin
Karachi; í sjálvum býnum búgva umleið 12 milliónir íbúgvar, meðan tað í Karachi
og økinum rundanum búgva 23,5 mió. fólk.

Alt síðan Pakistan gjørdist frælst ríki, hevur marknastríð verið ímillum
pakistanar og indar um muslimska landslutin Kashmir, ið hoyrir til India, men
sum Pakistan sigur seg eiga. Tá ið India varð býtt sundur í 1947, kom
landsluturin, har flestu fólk eru muslimar, undir India, har mesta fólkið er
hinduar, ístaðin fyri islamska tjóðveldið Pakistan, har tey flestu eru muslimar.
Kríggj brast á, og landsluturin varð býttur ímillum tey bæði londini í 1949.
Bæði Pakistan og India krevja enn hetta økið .

Pakistan hevur verið herjað av nógvum yvirgangsálopum. 92 prosent av øllum
yvirgangsatsóknum har fólk doyggja henda í tíggju londum. Tveir triðingar av
offrunum fyri yvirgang búgva í Pakistan, Irak ella Afganistan. Hetta vísa
yvirlit sum byggja á upplýsningar frá millum annað uttanríkisráðnum hjá USA og
hagstalsgrunninum Global Terrorism Database (GTD) í 2012 . Hagtølini vísa at 55
prosent av atsóknunum, 62 prosent av teimum dripnu og 65 prosent av teimum
løstaðu eru úr Pakistan, Irak ella Afganistan.

Í meira enn 200 ár var Persaríki heimsins bæði mætasta og størsta land.
Persaríki var tá Mesopotamia, Anatolia, londini við eystara part við
Miðjarðarhav og londini, sum nú eru Afganistan og Pakistan.

Tá ið India tók loysing í 1947, samdust muslimar og hindar ikki. Muslimar kravdu
land fyri seg, og teir fingu Pakistan. Pakistan varð býtt í Vesturpakistan (nú
Pakistan) og Eysturpakistan (nú Bangladesj), sum lógu langt hvørt frá øðrum. Sum
frá leið, bar ikki til at halda hesum kloyvda ríki saman; á valinum í 1970 vann
Awami-samgongan í Bangladesj (tá æt Bangladesj Eysturpakistan) stórsigur. Í 1971
tók Eysturpakistan loysing, og tjóðveldið Bangladesj varð stovnað.

Í Pakistan er ikki fólkaræði, talufrælsi ella trúarfrælsi. Í minsta lagið 16
fólk sita í fongsli í Pakistan og bíða eftir deyðadómi, tí sagt verður, at tey
hava spottað profetin Mohammed, og fleiri enn 20 sita í fongsli fyri lívið .

Tað Islamska Tjóðveldið Pakistan er landið, har sum áin Indus og tvøráir hennara
renna; áin Indus kemur úr fjøllunum í Tibet norðan fyri Himaleia. Hon rennur
ígjøgnum láglendið í Pakistan og út í Arábiuhavið . Fimm áir renna í Indus, tær
eru Jhelum, Chenab, Ravi, Sutlej og Beas, sum eru upprunin til navnið Punjap, ið
merkir "fimmáalandið". Aðrastaðni í Pakistan hava víðfevndar
vatnveitingarætlanir gjørt runnafløtur og hálvoyðimørk til fruktagott akurlendi.
Í Pakistan er veðurlagið sera turrligt. Tann vestari parturin av landinum er
oyðimørk ella runnasteppa . Har ganga hirðarnir við seyði, rossum, neytum,
dromedarum og geitum at leita sær eftir vatni og beiti. Men á láglendinum, har
sum Indus og tvøráir hennara renna, veksur betur, tí har hava teir áarvatnið at
veita á velturnar. Láglendið var einaferð í tíðini ein breiður fjørður inn úr
Arábiuhavinum, sum áin Indus hevur fylt við tí nógva gruggi, sum hon hevur havt
við sær úr Himaleiafjøllunum, tá ið regntíðin hevur herjað har. Indusáin er
byrgd í fleiri støðum. Tann størsta byrgingin er við Sukkur. Hon er 1,6 km long.
Úr tí stóra vatninum oman fyri Sukkur-byrgingina, hava teir lagt 60.000 km av
veitingum út á tær turru eingirnar fyri vestan og fingið tær til fruktagóðan
bø. 

Landbúnaður er høvuðsvinnan í Pakistan. Flestu fólk liva av landbúnaði, men stór
framgongd er í ídnaðinum, helst í bummullar- og klædnaídnaðinum .
Handverksídnaður sum teppiveving og metalsmíð eru eisini týdningarmiklir
vinnuvegir. Fruktagóða slættlendið í Punjab er besta landbúnaðarlendið í
Pakistan. Vatn úr Indus, haðan fólkið eisini fær drekkivatn og ravmagn, verður
veitt á fruktagóðu jørðina. Í teimum vatnaðu veltunum í Pakistan velta teir
hveiti í tí kaldari árstíðini og hirsi, bummull og mais í tí heitari árstíðini.
Bummullin verður virkað í bummulsvirkjunum í Karachi ella seld til onnur lond .
Teir selja eisini t.d. ull, húðir og skinn.

Nógv ár við kríggi og náttúruvanlukkum hava elvt til eina nýggja hungurskreppu í
2013, har umleið helmingurin av íbúgvunum ikki hevur trygga atgongd til mat.
Stríð og bardagar í stammuumráðum nærhendis afganska markinum hava bara gjørt
trupulleikarnar enn størri, samstundis sum fjølmiðlar hava gjørt lítið burturúr.
Tað upplýsir WFP, sum er heimsmatvørustovnurin hjá ST .

Um triðingurin av fólkinum í Pakistan býr í býum. Mong fólkasløg við egnum máli
og egnari mentan búgva í Pakistan. Pashtunar á útnyrðingsmarkinum við Afganistan
eru gitnir fyri sítt óvíkiliga trúfesti ímóti ætt sínari. Sindhiar, sum eru
landbúnaðarfólk sunnarlaga í landinum, eru kendir fyri gomlu tónleika- og
bókmentasiðvenju sína. Punjabar búgva á fruktagóða slættlendinum í Punjab.



https://fo.wikipedia.org/wiki/Luksemborg

Luksemborg er eitt land í Evropa. Høvuðsstaður er Luxembourg. Har eru nógv
ídnaðarvirkir, og har hevur høvuðsumsitingarráðið fyri felagsmarknaðin sæti.
Luksemburg hevur mark við Belgia, Frakland og Týskland.

Hetta lítla landið hevur í øldir verið miðdepil í Evropa. Væl vardar borgir og
víggirdir býir, bygd at verja seg fyri herdeildum, ið fóru ígjøgnum landið, eru
at síggja víða um.

Innibyrgt ímillum Týskland, Frakland og Belgia er lítla stórhertugadømið
Luksemburg. Luksemburg er eitt av minstu londunum í Evropa, men eisini eitt av
teimum vakrastu. Tað mesta av landinum er fjallalendi, og ofta eru fjøllini
skógvaksin. Í teimum djúpu dølunum renna fleiri rættiliga stórar áir. Stórir
partar av Luksemburg eru í Ardennufjøllum; landslagið har er heyggjut og
skógvaksið.

Landið er eitt hitt ríkasta í Evropa og gitið sum altjóða fíggjarmiðdepil og
skattaparadís. Meginparturin av inntøkunum eru frá tungídnaðinum og
tænastuvinnuni. Hóast landið er lítið, hevur tað stóran leiklut í ES, tí at
ES-dómstólurin og aðrar ES-skrivstovur eru har. Ferðavinnan veksur støðugt, tí
at mong fólk vilja fegin síggja óspiltu náttúruna og vøkru borgirnar og gomlu,
víggirdu býirnar.



https://fo.wikipedia.org/wiki/Kreta

Kreta (Grikskt mál:Κρήτη / Kriti) er ein oyggj í Grikkalandi. Hon er størsta
oyggin og eisini tann fólkaríkasta oyggin í Grikkalandi, í 2011 búðu 621.340
fólk har. Kreta er 5. størsta oyggj í Miðjarhavinum. Kreta er eitt av 13
fyrisitingarligum økjum í Grikkalandi. Kreta var miðdepil fyri Minoiska mentan
umleið 2700–1420 á.Kr., tað var tann fyrsta framkomna mentanin í Evropa, sum
m.a. gjørdi tey fyrstu slottini í Evropa. Kreta liggur millum Egearahavið, sum
er fyri norðan, og Libiska havið, sum er fyri sunnan. Kreta strekkir seg yvir
260 km frá vestara til eystara endan av oynni, hon er 60 km breið (suður/norður)
á breiðasta staðnum og bert 12 km á tí smalasta staðnum, sum er tætt við
Ierapetra. Kreta er 8.336 km2 til støddar, strandalinjan er 1.046 km. Kreta
liggur umleið 160 km sunnanfyri grikska meginlandið.

Hesi fjøllini hava givið Kreta dalar, so sum Amari Dalurin, fruktagóða jørð sum
t.d. Lasithi Víddirnar, Omalos og Nidha; holur, so sum Diktaion og Idaion
(føðistaðið hjá tí forna grikska gudinum Zeus); og nakrar gjáir.

Kreta hevur sína serligu dialekt, sum líkist frá málinum, sum verður tosað á
fastlandinum, tey brúka serlig orð sum bert verða brúkt á Kreta, og úttalan er
eisini serlig, t.d. hava tey nøkulunda sama ki (kji) ljóði, sum vit hava á
føroyskum. Á Kreta hava tey eisini sítt egna slag av skaldskapi, yrkingar sum
verð navndar ''Mantinades''. Kreta er kent fyri sín serliga mantinades tónleik,
har tey serliga brúka ljóðførini kretensisk lyra og laouto. Kretensarar hava
eisini teirra egnu fólkadansir, mest kendur er Pentozali. Í nýggjari tíð hava
rithøvundar av Kreta havt stóran týdning fyri grikskan skaldskap. Vikentios
Kornaros, skrivaði eina episka romansu Erotokritos í 17. øld (Grikskt mál:
Ερωτόκριτος), og í 20. øld gjørdist Nikos Kazantzakis ein sera kendur
rithøvundur, hann hevur t.d. skrivað Zorba the Greek, sum seinni bleiv
filmatiserað. Í renesansuni var Kreta heimstaður fyri tí kretensiska skúlanum
fyri ikon málningalist, sum seinni ávirkaði El Greco og gjøgnum hann ávirkaði
málningalist í Evropa.



https://fo.wikipedia.org/wiki/Kalda_kr%C3%ADggi%C3%B0

Síðan 16. øld og fram til Seinna heimsbardaga var Evropa maktmiðdepilin í
heiminum. Mong evropeisk lond framdu hjálandsstjórnamál og tað gjørdi at Evropa
í stóran mun gjørdi at tað grundarlagið undir búskaparligu menningini í Evropa
treivst væl.

Heimurin var býttir ímillum Vesturheim og Eysturheim. Og tað vóru tvey lond ið
bardust um oddasessin, megi og tað var USA og Sovjetsamveldið.

USA hevði stóra frammgongd við rúmdartøkni, men Sovjet sendu tann fyrsta
fylgisvein í rúmdini, stutt aftaná tað kundi Sovjet ikki hava ráð at reka teirra
rúmdartøkni, men nøkur ár aftaná tað vildu amerikanarar vera fyrstur at vera á
mánanum og tað eydnaðist í árinum 1969.

Sambandsríki Amerika og Sovjetsamveldið hevði størsta herin í heiminum, tað
kalda kríggið var ikki nakað beinleiðis kríggj við hvønn annan, men meira
politist, hernaðaætlanir, kjarnorkubombur og við rúmdaratøknum. Sovjet megnaði
at senda ein fylgisvein í rúmdina, fylgisveinurin kallaðist “Sputnik”, og seinni
var tann fyrsti maðurin sendur í rúmdina, og hann var eisini ein russari.

Aftaná seinna heimsbardaga byrjaði tað Kalda kríggið at byggja seg upp við at
tann berlinski múrurin bleiv bygdur, harvið bleiv vestur og eystur deilt upp.
Vesturheimurin var í helium betri fíggjarligt enn Eysturheimurin, men í
Vesturheiminum kundi fólk verða gjørd sek fyri at verða kommunist, meðan í
Eysturheiminum kundi fólk verða gjørd sek fyri at verða kapitalistar ella
heimsveldisligur (imperialistur).

Løgtingið hevði samtykt at Føroyar skuldi haldast uttanfyri allar
hernaðarsamgongur, men Føroyar vóru lýstar sum limur í NATO í 1952. Í 1958 gav
Landsstýrið NATO loyvi at byggja á Sornfelli og eina Loran C støð á Eiði.



https://fo.wikipedia.org/wiki/Indonesia

Indonesia (Lýðveldið Indonesia) er eitt av fólkaríkastu londum í heiminum.
Indonesia liggur í landsynningshorninum av Asia, tað er eitt oyggjaland, har eru
umleið 17.508 oyggjar. Har eru 33 provinsar og fólkatalið er meir enn 238
milliónir, sum er fjórð størsta fólkatal í heiminum. Indonesia er eitt lýðveldi
við forseta. Høvuðsstaðurin eitur Jakarta. Indonesar tosa nógv ymisk mál, tey
tosa 742 ymisk mál og dialektir.

Indonesia er heimsins størsta oyggjaríki. Landið er 5.100 km langt eystur og
vestur, havið er 8 milliónir km2 í vídd, og har eru tríggjar klokkutíðir.
Knappliga 230 milliónir fólk búgva í Indonesia, 60% av teimum í oynni Java,
hóast oyggin ikki er meiri enn 7% av víddini í landinum. Nógvar aðrar stórar
oyggjar eru, men mangar teirra eru ógvuliga strálbygdar. Høvuðsstaðurin í
Indonesia, Jakarta, við knappliga 9 mió. fólkum, er størsti býur í
Landsynningsasia.

Badminton og fótbóltur er best dámdi ítróttur í Indonesia. Lokalar
ítróttargreinar eru eisini. Í Indonesia búgva umleið 300 ymiskir etniskir
bólkar, sum hvør hevur síni mentanarligu serligu eyðkenni. Indonesia hevur ríkt
mentanarlív, sum er ávirkað av indiskari, arabiskari, kinesiskari og
europeiskari mentan. Indonesiskur matur er ymiskar, an uppá hvar í Indonesia ein
er staddur. Tey brúka nógv rís afturvið matinum. Fiskur og høsnarungi verður
nógv brúktur til høvuðsrættir. Tey brúka nógv kokosmjólk og kryddurtir sum kili
er nógv brúkt. Indonesiskur siðbundin tónleikurer m.a. gamelan og keronkong.
Dangdut er eitt vælumtókt nýmótans slag av pop tónleiki, sum hevur fingið
íblástur frá arabiskum, indiskum og malaysiskum tónleiki. Tær elstu skriftirnar
ið man hevur funnið í Indonesia er Sanskrit frá 5. øld. Nógv fólk í Indonesia
hava sterkar munnligar siðvenjur, sum hevur hjálpt teimum at varðveita teirra
egna mentunarliga samleika. Tá Suharto varð forseti vóru strangar reglar sum
settu mørk fyri útlendskum fjølmiðlum at gera seg galdandi í Indonesia, og sum
hevði strangt eftirlit við egnum miðlum eisini, men nú er tað nógv fríðari. Tað
eru umleið 10 lokalar, privatar sjónvarpsrásir, sum kappast móti tí almennu
rásini TVRI. Í september 2009 var mett, at internet nýtslan var 12,5% í
Indonesia. Yvir 30 milliónir fartelefonir verða seldar hvørt ár í Indonesia, og
harav eru 27% av teimum lokal merki.



https://fo.wikipedia.org/wiki/Alisfr%C3%B8%C3%B0i

Alisfrøði er læran um náttúruna í breiðasta høpi. Alisfrøðingar granska
samanspæli millum massa, rúmd og tíð og royna at seta hetta í støddfrøðiligar
lógir. Vísindini alisfrøði hevur verið nevnd náttúruheimspeki. Navnframir
alisfrøðingar hava roynt at svara spurningum, so sum “hvat heldur okkum at
Jørðini” ella “hvat er tíð?”. Alisfrøðingar hugsa seg fram til ymisk ástøði og
gera royndir. Royndirnar kunnu so prógva, um ástøðið er satt. Royndir at kanna
ymisk fyribrigdi kunnu eisini gera, at komið verður fram á nýggj ástøði. Nógv av
hesum ástøðum eru so væl prógvað, at tey nú kunnu roknast at vera náttúrulógir.
Týskarin Albert Einstein bar í 1905 fram sítt tilmunarástøði, sum m.a. sigur, at
einki fer skjótari enn ljósið. Alisfrøði eru vísindi um orku og evni. Tær ymsu
greinirnar í alisfrøði fevna um eitt veldugt øki, heilt frá atomum til rúmdina.
Stjørnufrøðingar brúka alisfrøðina at fáa greiði á upprunanum og byggingarlagnum
í jørðini. Sólini og teimum fjaru stjørnunum. Hesa alisfrøði rópa vit
stjørnualisfrøði.



https://fo.wikipedia.org/wiki/Venesuela

Venesuela er eitt land í Suðuramerika. Í vestri hevur Venesuela mark við
Kolombia, í suðri við Brasil, og í eystri við Guinea. Tá ið italski
rannsóknarfarin Amerigo Vespucci sigldi fram við strondini í Suðurkaribiahavi í
1499, kallaði hann landið Venesuela, ið merkir Lítla Venezia. Húsini stóðu á
steyrum, og tað minti hann um húsini og siglingarveitirnar í italska býnum
Venezia í Italia. Í 300 ár var landið spanskt hjáland, men í 1811 gjørdist
Venesuela frælst ríki. Stórur ójavni er í landinum: oljuvinnan gevur milliardir
av sær, kortini búgva ógvuliga mong fólk í fátækrabýlingum í stórbýunum. Inni í
landinum búgva indiánar, sum so at siga einki vita um nútíðarmentan okkara.

Venusuela er eitt land, sum ikki er serliga vinarligt móti USA. Tað kom tíðuliga
fram, tá fyrrverandi forsetin úr Venusuela Hugo Chavez koma á røðarapallin í ST
í 2006 beint eftir George W. Bush og segði at hann kundi lukta at Satan hevði
verðið her . Venesuela hevur verið rættiliga ófriðarligt í februar 2014; bæði
viðhaldsfólk hjá Nicolás Maduro forseta og andstøðan hava verið í gøtunum og
mótmælt. Tað sum byrjaði fyrst í februar sum mótmælir frá lesandi hevur spreitt
seg til at gerast eitt umfatandi mótmæli móti støðuni í landinum, har
fátækradømi er umfatandi, og kriminaliteturin er høgur. Tað verða t.d. dripin
umleið 25.000 fólk í Venesuela hvørt einasta ár. Tey krevja at Nicolás Maduro
leggur frá sær tí tey halda ikki at hann loysir politisku trupulleikarnar í
landinum. Maduro tók við sum forseti aftaná Hugo Chavez, tá hesin doyði.

USA hevur ikki vilja samstarva við Venesuela í fleiri ár, og støðan versnaði
herfyri tá Maduro sendi nakrar ameikanskar sendimenn av landinum í 2013 .



https://fo.wikipedia.org/wiki/Singapor

Lýðveldið Singapor (Maleisiskt; Republik Singapura, Kinverskt; 新加坡共和国, Tamilskt;
சிங்கப்பூர் குடியரசு, Enskt; Republic of Singapore) er ein lítil oyggj, sum
liggur mitt í Suðurkinahavi, nær við Maleisia. Á hesi oyggj búgva um 4,9 mió.
fólk (2011). Singapor hevur bara mark við Maleisia. Singapor var fyrstan tíð
keypsstaður á siglingarleiðini ímillum India og Kina. Bretin Stamford Raffles,
ið starvaðist í bretska eysturindiafelagnum grundaði býin í 1819.

Singapor hevur havt miklan búskaparvøkstur, tað er ríkt og er ein av stóru
fíggjarmiðdeplunum í heiminum. Landið er í 2015 fjórðríkasta land í heiminum
roknað pr. íbúgva og er lopið úr triðja heiminum og inn í fyrsta eftir einum
ættarliði.

Í gomlum døgum fór øll skipaferðsla úr Indiahavi í Kinahav ígjøgnum tronga
Malakkafjørð ímillum Sumatra og Malakkanes. Hann, sum ráddi í firðinum, hevði
eftirlit við øllum handli ímillum hesi høv. Í 15. øld hevði sultánurin í býnum
Malakka valdið í firðinum; býurin var tá ein av størstu og vakrastu býum í
heiminum. Í 1511 tóku portugisar býin, og í 1641 tóku niðurlendingar hann. Men
meðan niðurlendingar ráddu har, misti býurin týdning sín, tí at
niðurlendingarnir heldur vildu hava eftirlit við skipaferðsluni har um vegir úr
høvuðsstøð síni á Java. Í 1819 tók so enski hjálandaumboðsmaðurin Stamford
Raffles Singapor, ið tá var lítil býur á eini oyggj við suðurstrondina á
Maleisia. Og undir enskum yvirræði fekk Singapor sama týdning, sum Malakka hevði
havt nakrar øldir frammanundan, og gjørdist miðdepil fyri handlinum ígjøgnum
Malakkafjørð.

Landið er eitt av ríkastu londum í heiminum. Triðja hvønn minutt siglir eitt
skip inn í havnina ella út úr havnini í Singapor, sum er skundmesta havn í
heiminum. Tangabátar koma av Persaflógva fullfermdir við ráolju, sum verður
gjørd til bensin og aðrar oljuúrdráttir, ið síðan verða fluttir til aðrar
havnabýir í øllum Landsynningsásia. Meginparturin av stóra útflutninginum hjá
Maleisia verður avskipaður í Singapor. Um 25 % inntøkum landsins koma frá bankum
og gjaldoyra- og virðisbrævamarknaðinum í Singaporbýi.

Lee Kuan Yew (1923-2015) var forsætisráðharri í Singapor í 31 ár (1959-1990),
verður roknaður sum landsfaðir og framdi eina sanna búskaparkollvelting. Árini
frá 1960 til 1980 fimtanfaldaðist bruttotjóðarúrtøkan, og býarstaturin gjørdist
eitt framkomið vælferðarsamfelag. Hóast hann fór úr embætinum í 1990 hevði Yew
alla tíðina ávirkan á politisku kósina í Singapor, har sonur hansara, Lee Hsein
Loong, nú er forsætisráðharri.

Tríggir fjórðingar av fólkinum í Singapor eru kinverjar; hini eru maleiar ella
ættað frá fólkið úr India. Flestu fólk hava góð lívskor, tí at Singapor er ríkt
land. Men myndugleikarnir halda gjølla eyga við øllum viðurskiftum; teir stýra
fjølmiðlunum, eiga sjónvarps- og útvarpsstøðir og hava avmarkað rættindini hjá
fólki at eiga bil, fyri at sleppa undan ferðsluruðuleika. Fólk verða revsað,
tveita tey rusk á gøtuna, eta í niðanjarðartokbreytini ella tyggja tyggigummi á
almennum støðum. Miðallívsævin í landinum er 81 ár. 7,5 % av fólkinum eru ikki
lesifør. Um 77 % eru kinverjar, 14,2 malaiar, 7,1 % eru indarar og 1,2 % onnur
fólkasløg. Nógvir ymiskir trúarbólkar eru, og hinduistar, buddistar, taoistar,
muhamedanarar og kristin liva lið um lið.

Heimsins sunnasta land er Singapor; tað vísir ein uppgerð frá WHO og ST í 2015.
Kanningin er gjørd við at hyggja eftir heilsustøðuni í ymsu londunum. Fyrst og
fremst er hugt eftir miðallívsævi og deyðsorsøkum. Harafturat er kannað, hvat
tað er, sum ávirkar heilsustøðuna, til dømis talið av roykjarum, talið av fólki
við høgum kolesteroltali og talið av koppsetingum. Út frá hesum eru útroknaði
stig til hvørt landið, har 100 er tað hægsta, sum til ber at fáa.cSingapor fekk
89,45 prosent og beint í hølunum er Italia og Avstralia.

Beint suður úr Malakkanesi eystast í Malakkafirði er lítla oyggjaríkið Singapor,
sum er ímillum fjølbygdastu lond í heiminum. Til samans er Singapor 641
ferkilometrar til støddar. Høvuðsoyggin er 583 ferkilometrar; um leið 42 km long
og 23 km breið, og er sum Streymoyggin og Vágarnar til samans.



https://fo.wikipedia.org/wiki/Osiania

Kyrrahavsoyggjarnar verða býttar sundur í tríggjar høvuðspartar: Mikronesia har
norðuri, Melanesia har suðuri og Polynesia har eysturi. Hesir oyggjabólkar eru
partar av einum uppaftur størri øki nevnt Oseania ella Osiania. Oseania stavar
frá franska orðinum fyri hav Océanie . Fjúrtan sjálvstøðug lond eru har, teirra
millum onkur av heimsins smæstu tjóðum: Nauru, Fiji og Tonga . Evropearar komu í
Kyrrahav í 16. øld, og flestu oyggjarnar gjørdust evropeisk hjálond. Nógvar
oyggjar eru enn undir til dømis Nýsælandi, Fraklandi og Bretlandi. Árinið úr
Vesturheimurin er stórt: nútíðar verksmiðjur, námsvinna, ferðafólkavinna og
fiskivinna.

Veðurlagið og landslagið í Oseania er líka fjølbroytt sum økið sjálvt: til dømis
í Norðuravstralia vaksa regnskógir, í Nýsælandi eru jøklar, og í mongu
kyrrahavsoyggjunum eru pollar og gosfjøll.

Á korti og á globusi eru tær mongu sólsveiptu oyggjarnar í Kyrrahavi sum smá
sandkorn, spjadd um alt tað stóra havið. Kyrrahavið er heimsins størsta hav. Tað
er stívur triðingurin av allari jørðini og hálvaaðru ferðir størri enn øll
heimsins lond tilsamans. Umleið 30 000 Kyrrahavsoyggjar eru, men fólk búgva bara
á nøkrum fáum túsund oyggjum . Oyggjar eru um alt Kyrrahav frá Suðuramerika
vestur ímóti Landsynningsásia og Avstralia. Hesar ovurnógvu oyggjar eru um
stóran part í Kyrrahavi suður úr Landsynningsásia. Avstralásia er Avstralia,
Nýsæland, Papua Ný Guinea og ørgrynni av oyggjum tætt við. Avstralia er einasta
land, sum er stórt meginland og heimspartur, tann minsti av teimum sjey
heimspørtum. Nógvar Kyrrahavsoyggjar eru ógvuliga smáar. Tær eru fjallatindar á
havbotninum. Koralriv verja oyggjarnar fyri havalduni.

Kendastu oyggjaflokkarnir eru Tongaoyggjar, Mariannuoyggjar, Sámoaoyggjar,
Fijioyggjar og Hawaiioyggjar. Bretland, Avstralia, Frakland og USA hava havt
oyggjarnar sum hjálond. Nú eru Fijioyggjar, Sámoaoyggjar og Tongaoyggjar fræls
ríki, meðan Hawaiioyggjar eru eitt av veldunum í USA.

Summar koraloyggjar eru heilar, meðan summar eru ringbygdar við pollum í miðjuni
og grynnum ímillum ringarnar. Onkustaðni á ringunum er lið ella sund, sum bátar
kunnu sleppa ígjøgnum. Men ringt er at koma at landi, tí ofta er avvelt í brimi.
Oyggjabúgvarnir eru frálíkir sjómenn. Bátarnir, teir brúka, eru grunnir
stokkabátar. Stokkabátarnir eru góðir at leggja inn í brimið við, tí teir koppa
ikki so lættliga, um teir koma undir eitt óløgi. Tá ið koraloyggin er komin upp
úr havinum, er tað ikki leingi, fyrr enn hon er búgvin at bera frukt. Fuglar
setast á hana og taða hana, fræ og gras rekst upp á land og festir røtur. Og í
tí lýggja grøðiliga veðurlagi, sum har er, er hon skjótt avvaksin við
kokuspálmum og alskyns fruktum.

Fyrstu niðursetufólkini komu úr Landsynningsásia til Ný Guinea. Haðani spjaddust
tey so við og við til hinar oyggjarnar. Tey sigldu í sjógóðum træbátum. Bara
1000 ár eru síðan fyrstu búseting á t.d. Nýsælandi og Hawaiioyggjum.
Upprunafólkið er runnið av trimum ættargreinum, blámennaættini úr Afrika,
indo-evropaættini úr India og Indonesia og mongolaættini úr Eysturásia. Nakað
væl fyri Kristi føðing vóru stórar fólkaflytingar í syðra parti av Ásia. Tá fóru
stórar fjøldir av blámonnum heiman úr Afrika við smábátum eystur í hav. Bátarnir
vóru smidliga bygdir við sjóstokkum út frá síðunum, so at teir skuldu ikki
koppa. Menninir búsettust eina tíð í Indonesia. Haðani fóru teir longur eystur
og komu til Ný Guinea og oyggjarnar eystan fyri hana. Har búsettust teir av
øllum.

Tá ið evropararnir um ár 1500 fyrstu ferð settu fótin á land í
Kyrrahavsoyggjunum, vóru tær allar bygdar. Oyggjabúgvarnir dyrkaðu jørðina og
róðu út. Teir høvdu eisini hundar, svín og høsn. Jarn kendu teir ikki, men á
summum av kyrrahavsoyggjunum vóru risastórar pyramidur, steinmyndir og tempul.
Teir høvdu einki skriftmál. Tað tropiska havveðurlagið gjørdi, at teimum nýttist
ikki klæðir, brúktu bara eitt skúrt, sum teir nevndu tapa. Tapa gera teir úr
børkinum á pappír-morberjatrænum. Konufólkið bukar tann avskrædda børkin við
einum serligum lurki, inntil bara trevlarnir eru eftir. Tapaskúrtið lita teir
brúnt og nýta tað enn sum veitslubúna. Tann nakna kroppin tatoveraðu teir,
prikaðu sjáldsom mynstur ella myndir inn í húðina . Teir vóru góðir
træskurðarmenn og bátarsmiðir. Teir trúðu á forfedrarnar, helst gamlar
høvdingar, og varðveittu væl minni teirra. Sum tíðin leið, løgdu ymisk long
oyggjarnar undir seg. Trúboðarar kristnaðu eisini fólkið. Japanesarar,
kinesarar, indarar og evroparar búsettust á summum av oyggjunum og runnu saman
við upprunafólkið .

Ný Guinea og oyggjarnar eystan fyri hana eita undir einum Melanesia. Fólkið, sum
býr í teimum, eitur melanesar. Melanesar eru sera átøkir skyldmonnum sínum í
Afrika, hóast teir hava verið í útlegd í túsundtals ár og eru ímeðan runnir
saman við nógvum øðrum fólkasløgum. Eystan fyri Filipsoyggjar er ein annar
oyggjarflokkur, sum eitur Mikronesia. Fólkið í Mikronesia, sum vit kalla
mikronesar, er runnið av mongolskari og evropeiskari ætt og er komið úr
Eysturásia. Tær mongu smáu oyggjarnar og oyggjalondini sum eru í øllum
Kyrrahavinum frá Avstralia og eystur ímóti Amerika, kallast undir einum
Polynesia. Fólkið, sum býr í Polynesia, eitur polynesar. Polynesar eru
upprunaliga komnir úr Suðurásia og Indonesia, haðani teir við bátum hava siglt
víða um í øllum Kyrrahavinum og tikið búgv í oyggjunum; sólarrisvíkingarnir vóru
teir kallaðir .

Summir menn halda, at oyggjarnar kunnu eisini vera bygdar av fólki úr
Suðuramerika. Í Perú er mannasøgn, at maður, sum æt Kon Tiki, fór um ár 500
haðani vestur í Kyrrahavið. Hann kom til nakrar oyggjar, sum hann nam og
búsettist á. Fróðir menn siga, at henda søgnin má vera skeiv, tí fólkið, sum
búði undan inkunum í Andesfjøllunum, dugdi ikki at byggja bátar, men hevði
flakar í staðin. Tá var tað, at norðmaðurin Thor Heyerdahl (1914-2002) setti sær
fyri at prógva, at søgnin kundi vera sonn. Hann gjørdi sær flaka av balsaviði,
líkan teimum flakum, sum indiánararnir nýttu. Flakan kallaði hann Kon-Tiki. 28.
apríl í 1947 legði hann út av Perú sjálvur sætti vestur í hav. 7. august sama ár
var hann komin 8000 km. vestur úr Suðuramerika. Tá strandaði hann á Raroia
rivinum og slapp upp á Taumotuoyggjar. Thor Heyerdahl hevur soleiðis prógvað, at
tað kann bera til at koma á flakum úr Suðuramerika í Kyrrahavsoyggjarnar .

Har vaksa pálmar - bæði sagopálmar og kokuspálmar - breyðfrukt - bananir, tarro,
sum líkist nakað aftur í epli, og yams. Har eru eisini stórir garðar við
sukurrørum og gummitrøum. Kokuspálmin hevur alla tíðir verið aðalfruktin á
oyggjunum, tí hann veksur bæði í mold og kálki, og sjóroki ger honum einki.
Kokuspálmin veksur skjótt og kann verða 30 m. høgur. Fruktirnar, sum eita
kokusnøtir, vaksa uppi í trøunum. Inni í nøtunum er kjarni, sum eitur kopra, tá
ið hann er turkaður. Uttan um kjarnan er kokusmjólkin, sum er sera føðgandi og
verður havd til drekka. Úr kopruni persa teir kokusolju, sum er góð til mat ella
at lata á lapuna. Meginparturin av kopruni verður seldur til ídnaðarlondini, har
kokusoljan verður gjørd til t.d. margarin, palmin ella sápu, meðan kokusmjólkið
verður havt til sjokulátu ella í húsarhaldinum. Uttan á kokusnøtunum er skal,
sum kann trevjast og gerast til tog, teppir og máttur. Nøtin sjálv er góð til
bollar, skálir og aðrar búnyttir. Pálmaviður er góður til bátar og hús, og
røturnar at flætta til kurvar. Tey longu pálmabløðini eru góð at tekja við, og
tey ungu smakka væl, tey eita pálmakál. Úr blómuni fáa teir sukursøta sevja, sum
teir gera til vín og kalla arrak.

Turkað kokusnøt spillist seint og er tí góð útflutningsvøra, meðan bananirnar
spilast skjótt; tær hava teir sjálvir til matna. Tað hendir stundum, at
herviligt ódnarveður tekur seg upp. Stormarnir kunnu vera so frekir, at teir
skræða pálmarnar upp við rót, taka hús av grund og reisa so stóra aldu, at hon
leggur oman yvir ein stóran part av oyggjunum. Á fjarløgdum oyggjum búleikast
fólk næstan sum forfedrarnir. Húsini eru strátakt ella takt við pálmabløðum.
Fólk hava høsn og svín og velta fruktir og grønmeti. Tey nýta enn holabát við
studningsfjøll til fiskiskap og flutnings. Kokos er týdningarmesta grøðin.



https://fo.wikipedia.org/wiki/Nigeria

Nigeria, alment navn: Federal Republic of Nigeria (Sambandstjóðveldið Nigeria)
er stórt land í Vesturafrika. Í vestri hevur Nigeria mark við Benin, í norðri
við Niger, í eystri við Kamerun og í suðri við Guinea-flógvan. Høvuðsstaðurin er
Abuja, og landið hevur umleið 174 millionir íbúgvar og er tað fólkaríkasta í
Afrika og sjeyndfólkaríkasta landi í heiminum. Nigeria hevur fyrr verið bretskt
hjáland og gjørdist sjálvstøðug tjóð í 1960, men sjey ár seinni var
borgarakríggj í landinum, ið vardi í tvey ár. Síðan tá hevur tað skift ímillum
demokratiskt valdar stjórnir og hernaðarstýri. Í 2011 var forsetaval, ið var
undir eftirliti og var rímuliga frítt og rættvíst.

Umframt almenna málið enskt duga nógvir nigerianar igbo, hausa og joruba. Í
Nigeria búgva fleiri enn 500 fólkasløg og ættarbólkar. Nærum helmingurin av
fólkunum eru kristin, 48,2 %, og hin helmingurin er muslimar, 50,4 %, tey flestu
sunnimuslimar. Tey kristnu búgva í stóran mun í syðra partinum og í Miðnigeria,
meðan muslimar búgva í stóran mun í norðara partinum og í útsynningspartinum av
landinum. Umleið 1,4 % hoyra til aðrir átrúnaðir. Fleiri lutstatir har norðuri í
landinum hava sett Sharia-lógina í gildi. Muslimski yvirgangsfelagsskapurin Boko
Haram hevur framt yvirgangsatsóknir í Nigeria.

Í 1938 fann ein bóndi í bygdini Igbo-Ukwu í Suðurnigeria nakrar bronsubollar í
moldini. Tá ið farið varð at grava út har seinni, funnu menn eitt gravkamar við
lutum av jarni, kopari, bronsu og mongd av perlum. Bronsulutirnir vóru stoyttir
soleiðis - Luturin, sum skuldi verða stoyptur, varð evnaður til úr voksi,
fjaldur við leiri og heitaður. Voksið bráðnaði og rann út í gjøgnum eitt hol í
leirinum, og brædd bronsa var síðan stoytt í leirformin, sum varð brotin uttan
av, tá ið bronsan var stadnað.

Hesir lutir vísa eina hugtakandi mentan í Igbo-Ukwu um 950 e.Kr. Søgufrøðingar
vita ikki nógv um hesa mentan, men halda, at fólkið hevði politiskt frælsi,
javnrætt og sjálvt valdi ein mann at stýra. Í gravkamarinum var eitt ílatið lík,
sum var jarðað sitandi á einum krakki. Hin deyði var tignarligur maður, tí at
ein krúna varð eisini funnin. Søgufrøðingar halda, at hann hevur verið
valdsharri við sama valdi sum ein eze nri, eitt heiti, ið hevur verið nýtt um
oddamenn fólksins á hesum leiðum til fyrst í 20. øld.

Nokmentanin var á Josháslættanum í Norðurnigeria, einar 160 km norðan fyri ánna
Benue. Um 600 f.Kr. fór hetta landbúnaðarfólkið at høgga málm og bræða hann til
jarn í lagum ovnum, sum vóru grivnar niður í jørðina. Fólkið er uppkallað eftir
bygdini Nok, har nógvar terrakottamyndir vóru funnar. Tey gjørdu øvaroddar,
spjótsoddar og øksir og saksingarjørn at rudda og dyrka tropiska skógin við. Tey
dugdu væl at gera steinamboð.

Gerandisdagur Nok-fólksins verður endurspeglaður í mongu terrakotamyndum teirra.
Til dømis brúktu teir perlubond og høvdu træskaft í øksunum. Nokmentanin endar
helst 200 e.Kr., en nógv av tí, sum eyðkendi hana, helst terrakottamyndlistin og
aðrir mentalutir, sæst seinni aftur í afrikanskum mentanum, serstakliga í teirri
meistarligu natúralistisku høggmyndini í Ife-mentanini. Nógvar terrakottamyndir
eru funnar tætt við Jos, tí at teir hava høgt tin har. Mangar teirra høvdu
undarligt tilevnað hársnið og eygu við holum í.

Fulanifólkið fór við fylgjum sínum um meginpartin av Nigeria. Mangir fulaniar
settu seg niður í Hausalondum í Norðurnigeria. Summir fluttu til býirnar og tóku
við muslimskari trúgv. Usuman dan Fodio, islamskur prestur av fulanifólkinum í
Hausaríkinum Gobir fanst um 1788 harðliga at kongi, tí hann stýrdi ikki eftir
strongu muslimsku lógunum. Hann fekk mong viðhaldsfólk, og í 1790-árunum vóru
Usuman og viðhaldsmenn hans álvarslig hóttan ímóti Gobiríkinum.

Í 1804 rýmdi Usuman úr Gobir og eggjaði fólki til heilagt kríggj (jihad) ímóti
øllum Hausakongum. Í 1812 vóru flestu Hausaríkini limað inn í nýtt stórveldi,
sett saman av fulaniríkjum. Usuman fekk sær tignarheitið kaliffur, og tá ið hann
doyði, gekk tað í arv til son hansara, Muhammed Bello, sum stýrdi úr nýbygda
býnum Sokota. Fulaniar vóru einasta flakkfólkið í Vesturafrika og vóru javnan á
ferð við fylgjum sínum. Teir fóru eystureftir úr Senegal til Norðurnigeria.

Boko Haram er ein lutfalsliga nýggjur islamistiskur felagsskapur, sum fyrr hevur
skipað fyri álopum á kristnar kirkjur, løgreglustøðir og fongsul. Umleið 367
menniskju eru deyð í 22 álopum frá Boko Haram tær fyrstu seks vikurnar í 2014.
Tann 15. februar lupu m.a. fólk frá Boko Haram á átta bygdir í landslutunum
Borno og Adamawa í Norðurnigeria. Tey vóru vápnað við byrsum, knívum og eldi, og
tey drupu minst 200 fólk og brendu bæði bústaðir og handlar. Í bygdini Izghe í
Borno, har tey flestu eru kristin, doyðu 121 fólk. Tveir dagar frammanundan
doyðu 10 hermenn eftir samanbrestir við Boko Haram, men høvdu síðan tikið seg
aftur. Tann 14. apríl í 2014 burturflutti Boko Haram meiri enn 270 gentur úr
einum ungdómsskúla í bygdini Chibok og flutti tær til eitt øki nærhendis
markinum við Kamerun. 57 av gentunum eru slopnar leysar, men 219 eru framvegis
ikki komnar afturíaftur. Summar keldur vilja vera við, at umleið 30 bygdarfólk
doyðu, tá Boko Haram leyp á bygdina. Leiðarin fyri Boko Haram, Abubakar Shekau,
sigur, at tað kemur ikki upp á tal at lata genturnar fara, tí tær hava
konverterað til islam, eru giftar monnum og eru nú í hjúnarlagsliga heimi sínum.
"Málið um genturnar eru farið, tí eg havi fyri langari tíð gift tær burtur. Í
hesum krígnum kanst tú ikki broyta fortíðina", sigur leiðarin, Abubakar Shekau
við AP-tíðindastovuna.

Frá 3. til 7. januar 2015 hevur Boko Haram framt hópdráp í býnum Baga í
lutstatinum Borno í landnyrðingshorninum á Nigeria. Tað byrjaði við at teir lupu
á eina hernaðarliga støð í býnum. Tað er óvist hvussu nógv fólk eru dripin,
summi ið eru flýdd siga, at talan er um umleið 2000 fólk, ið antin eru dripin
ella horvin, onnur siga at talan er um í minsta lagi 100 dripin. Sambært tí
lokala leiðaranum, Baba Abba Hassan, vóru í minsta lagi 100 fólk dripin í tí
fyrsta álopinum, ið fór fram 3. januar 2015. Hann segði eisini, at fleiri
kvinnur og børn vóru millum tey deyðu. Hildið verður, at 35.000 fólk eru flýdd
úr Baga, fleiri teirra eru flýdd til grannalondini Cameroon og Chad.

Í 1995 handtók hernaðarstýrið í Nigeria navnframa rithøvdundin og andstøðingin
Ken Saro-Wiwa og átta aðrar umhvørvisstríðsmenn og dømdi teir til deyða.
Saro-Wiwa hevði staðið á odda fyri einum átaki ímóti miklu dálkingini á oyrunum
í ánni Nigeria, har mong oljufeløg pumpa upp olju. Hóast altjóða mótmæli og
áheitanir um at eira teimum deyðadømdu, vóru allir níggju avrættaðir. Sum
mótmæli ímóti hesari beistagerð varð Nigeria tveitt út úr Commonwealth of
Nations. Sterkastu Commonwealth-londini gjørdu av í 1997 ikki at seta fleiri
atgerðir í verk ímóti Nigeria.

Tað hevur verið ófriðarligt har norðuri í Nigeria síðani forsetavalið í 2011,
har verandi forsetin, Goodluck Jonathan, varð afturvaldur við 57 % av
atkvøðunum. Reyði Krossur sigur, at fólk hava sett eld á moskur, kirkjur og
sethús. Felagsskapurin sigur eisini, at fleiri fólk hava latið lív, og at minst
2000 fólk eru flýdd frá húsi og heimi. Eygleiðarar hava sagt, at valið var tað
best skipaða í Nigeria í fleiri áratíggju, men viðhaldsfólk hjá andstøðuni
leggja stjórnarflokkin undir valsvik.

Eygleiðararnir vísa á, at valúrslitið vísir, hvussu Nigeria er býtt sundur í
tveir partar. Goodluck, sum er kristin, vann har suðuri í landinum, meðan hitt
valevnið, Butheri, vann í teimum muslimsku økjunum har norðuri, har ein stórur
partur av fólkinum eru muslimar.

Sharia-lógin varð sett í gildi í Nigeria í 2001, men tað er ymiskt, hvussu væl
hon verður hildin. Norðurnigeria er fyri tað mesta muslimskt, men har suðuri í
landinum eru nógv kristin. Tað er tað serliga løgregluliðið Hisbah, sum hevur
til uppgávu at syrgja fyri, at lógirnar verða hildnar. Hetta moralpolitiið er
mannað við 9000 fólkum, sum arbeiða saman við vanligu løgregluni. Tað sigst, at
umframt at handtaka fólk, sum hava brúkt rúsdrekka, hevur Hisbah eisini verið
eftir skøkjum og samkyndum. Tað hevur leingi verið stórur spenningur millum
kristin og muslimar í Norðurnigeria, og felagsskapurin Boko Haram, sum vil hava
sharia-lóggávu í Nigeria, hevur skipað fyri fleiri blóðugum álopum, sum tey
kristnu so hava hevnt.

Í minsta lagi 800 fólk hava latið lív í samanbrestum millum etniskar og
átrúnaðarligar bólkar í 2010 . Corinne Dufka, sum er talskvinna hjá Human Rights
Watch, sigur við tíðindastovurnar, at tey fullkomiliga meiningsleysu drápini
kunnu breiða seg. Higartil hava teir flestu samanbrestirnir verið í statinum
Plateau, sum er miðskeiðis í landinum. Sambært felagsskapinum hava partarnir
verið eirindaleysir, og tað finnast dømi um, at fólk eru brend livandi í 2011 .

Nigeria liggur í Vesturafrika við Guinea flógvan og fevnir um eitt øki á 923768
km2, ið ger landið til tað 32. størsta í heiminum (næst eftir Tansania). Støddin
kann samanberast við støddina á Venezuela, og er umleið tvær ferðir so stórt sum
amerikanski lutstaturin Kalifornia. Nigeria hevur mark á 4047 km við Benin
(773 km), Niger (1497 km), Kjad (87 km), Kamerun (1690 km), og hevur eina
strandalinju á í minsta lagi 853 km. Nigeria liggur millum breiddargradir 4° og
14°N, og longdargradir 2° og 15°E.

Hægsta staðið í Nigeria er Chappal Waddi, ið er 2419 m høgt. Høvuðsáirnar eru
Niger og Benue, ið renna saman og renna út í Niger áarósan, ið er ein av
heimsins størstu áarósum, og fevnir um ein stóran part av miðafrikanska
mangrovuvøkstri.

Býurin Lagos er á eini oyggj beint úti fyri strondina í útsynningspartinum í
Nigeria. Fyrstu fólk, ið búsettu seg í oynni, vóru yorubar, ið komu higar í 15.
øld. Býurin vaks skjótt og gjørdist stórur handilsstaður, tá ið evropearar komu
til Afrika. Tá ið Nigeria loysti í 1960, gjørdist Lagos høvuðsstaður í landinum,
í 1992 gjørdist Abuja, inni í landinum, høvuðsstaður . Men enn er Lagos størsti
býur.

Strondin við Guineaflógvan er útgrunn og tann beri sandur. Har er tí ómøguligt
at koma at við skipi, og tá ið havnirnar eru fáar, mugu skipini varpa upp uttan
fyri lónna ofta fleiri kilometrar frá landi. Fólk og førningur verður so ført á
land við báti. Sandurin liggur inn ímóti brekkunum. Í sandinum vaksa bara
einstakir pálmar. Men í brekkunum, sum ganga niðan ímóti háslættunum, vaksa
baobabtrø og pálmar. Har er nóg mikið av avfalli, sum vindurin ber uttan av
havinum. Uppi á háslættunum regnar dúgliga alt árið, har eru stórar víddar
avvaksnar við kakaotrøum. Tað er vatnflóð í Nigeria á hvørjum ári orsakað av
teirri árligu regntíðini.

Tá ið evropeararnir komu hagar fyri einum 500 árum síðan, fóru teir at handla
við høvdingarnar og keyptu frá teimum vørur, sum vóru sjáldsamar í Evropa, mest
fílabein, gull og kryddarí, men seinni kom trælahandilin við USA at vera tann
berandi.

Nigeráin er 4000 km long, hon er góð at sigla á og kann, um hon verður byrgd,
veita landinum nógva elmegi at virka teir nógvu málmar, sum í jørðini eru, og at
edla tær nógvu fruktir, sum í jørðini vaksa. Nigeria kundi verið ríkt, tí at har
eru nógv gass, olja og steinsløg, og har er nógv góð landbúnaðarjørð. Knappliga
155 milliónir fólk búgva í Nigeria, meiri enn í nøkrum øðrum landi í Afrika, sum
heild er fólkið betur útbúgvið enn nógvastaðni í heimspartinum.

Men Nigeria er spjatt í nógvar ættbólkar við nógvum tungumálum, so tað er
stríggið at halda ríkinum saman í einum. Men eitt hernaðarkvett fyri og annað
eftir og stríð ímillum fólkasløgini birtu í borgarakríggj í 1967. Nú stríðist
Nigeria við at gjalda aftur ovurstóru uttanlandsskuld sína og at menna og
nútímansgera ídnaðin og landbúnaðin. Arbeiðsloysi er ein av størstu
trupulleikunum í Nigeria í dag; arbeiðsloysið í 2011 var 23,9 % . Arbeiðsloysi
er methøgt í oljulandinum Nigeria; meir enn 38 prosent av øllum undir 25 ár hava
onki arbeiði í 2014 .

Olja er týdningarmesta stakvøra, handlað verður við nú á døgum. Oljuvinnan í
Nigeria tók seg upp í 1956, og 20 ár var oljan høvuðsstuðulin undir øllum
búskapinum í landinum. Oljan í Nigeria er rein og góð, og tí er hon væl egnað at
gera til brennievni í flogførum. Men tað er ógvuliga svikaligt, at búskapurin í
einum landi hevur bara ein rávøra at líta á. Tá ið oljuprísurin fall í
1980-árunum kom Nigeria í svára búskaparkreppu. Nú verður roynt at menna annan
ídnað, so at landið hevur fleiri stuðlar at standa á búskaparliga.

Nigeráin rennur gjøgnum Niger og Mali, men ósin er í Nigeria. Fleiri enn 100 000
tons í fiski verða á hvørjum ári veidd har uppi millum oyrarnar í Nigeránni.
Oyrarnar eru eitt tað mætasta náttúrulendið í Vesturafrika.

Í 1990-árunum vóru lagdar inn stórar gróðrarlundir nógvastaðni í Nigeria, har
ymisk grøði, mest ætlað til útflutnings, verður dyrkað. Her verður arbeitt við
maskinum og dyrkað verða til dømis kaffi, kakao, bummull, sukur og oljupálmar.
Kakaotræið hevur uppruna sín í Brasil, men trívist væl við Guineaflógvan.
Nigeria er tað land í heiminum, sum ger mestu pálmaoljuna. Pálmaoljan verður
nýtt til matolju, sápu, margarin, kertiljós og máling. Oljupálmarnir vaksa
villir í regnskógunum, fruktirnareru oljukeldar, og oljan verður eins og
jørðnøtaoljan gjørd til bæði margarin og sápu. Umframt hetta hava menn stórar
garðar við teplantum, gummi- og kaffitrøum.

Faroe Marine Product (FMP), sum var ársins virki í 2005, turkar høvd og ryggir
av ymsum fiskasløgum og størsti parturin av framleiðsluni verður seldur til
Nigeria. Nigerianski marknaðurin er ein bíligur marknaður og tí er sera
umráðandi fyri FMP at halda orku-, lønar- og rávørukostnaðinum niðri. Einasti
marknaður er Nigeria, og her eru turkað toskarhøvd reint luksus. Eitt toskarhøvd
kostar tað sama sum fýra tímalønir.

Faroes Apama í Vági er eitt virki ið arbeiðir við turking av fiskahøvdum og
ryggjum, ið verða seld til matna í Nigeria.

Svartkjafturin verður skráskorin umborð og síðan seldur til FMP, vanliga kallað
Høvdavirkið, í Leirvík. Har verður hann turkaður og síðan seldur til Nigeria.
Høvdini verða skorin sundur og verða so kókað. Hetta er eisini ein sunn føði, tí
70 % eru protein. At bert eitt land er marknaður merkir, at tað er avmarkað,
hvussu nógv framleiðslan kann økjast í einum, uttan at hetta gongur útyvir
prísin. Men hinvegin er Nigeria fólkaríkasta land í Afrika, og oljuríkidømið har
merkir, at tað eru í hvussu er nakað nógv, sum hava ráð til at keypa.

Men so gjørdist borgarakríggj í Nigeria, hvør minnist ikki biafrakríggið.
Nigeria var høvuðsmarknaðurin, og hesin útflutningurin fall iður í lítið og
einki. Seinastu árini er hann tó øktur eitt lítið sindur og tað er hann vist í
Noregi eisini.

Í Nigeria eru mangir átrúnaðir. Nigeria kann sigast at vera býtt sundur í ein
sunnara og ein norðara part, tá ið talan er um t.d. landslag og veðurlag, sama
kann verða sagt um tað átrúnaðarliga. Fyri norðan eru flestu fólk muslimar, fyri
sunnan eru mong fólk kristin. Í øllum Nigeria eru eisini gamlir afrikanskir
átrúnaðir.

Í norðara parti í landinum eru flestu fólk muslimar, tað vóru arábiskir keypmenn
úr Norðurafrika, ið bóru trúnna hagar við sær í 11. øld. Átrúnaðarligar høgtíðir
eru vanligar, til dømis sallahskrúðgongan, ið siður er at ganga, tá ið muslimski
føstumánaðurin, ramadan, er úti.

Fimm hundrað ár seinni høvdu keypmenn úr Evropa kristindómin við sær, tá ið teir
komu til Suðurnigeria. Fyrsti trúboðarin kom til Nigeria í 1913 og í 1916 varð
fyrsta kirkjan vígd. Tað var tann lítla St. Johns kirkjan í Numan. Síðani tá
hevur Mission Afrika sent nógvar trúboðarar út. Ein teirra er Kaja Nemuel, fødd
Lamhauge, sum er ættað úr Rituvík. Lutherska kirkjan í Nigeria er í stórum
vøkstri. Afrikanskir átrúnaðir eru eisini vanligir í Nigeria.

Bretska deildin av Aid to the Church in Need, hevur kannað 33 lond, har
átrúnaðarlig forfylging er skrásett. Lond sum Nigeria, Irak og Pakistan eru
millum tey ringastu .

Tveir heimar møtast ofta í nigerianskari list og í gerandisdegi afrikanaranna,
gamli siðbundni heimurin og nýggi. Arbeiðið, hugskot og dreymar, sum nýggja
tíðin hevur við sær, gerast alt vanligari, men fornir siðir og gamal lívsháttur
hevur enn djúpar røtur í fólkinum. So er eisini, tá um átrúnað er at røða, hóast
kristindómur og islam vinna skjótt fram í Nigeria.

Yourubafólkið í Útsynningsnigeria dugir væl at lita klæði, ið tey prýða við
fjølbroyttum mynstrum. Tey nýta litevni úr náttúruni. Klæðini verða vanliga
litað í stórum leirkørum. Hausafólkið í Kano í Norðurnigeria hevur grivið og
stoypt stórar litingarbrunnar niður í jørðina at lita í.

Fótbóltur er tjóðarítróttin í Nigeria, og landið hevur sína egnu Premier League
í fótbólti. Nigerianska fótbóltslandsliðið, kent sum Super Eagles, er komið
víðari til endaumfarið í HM fimm ferðir: 1994, 1998, 2002, 2010 og 2014. Teir
hava vunnið Afrikanska meistaraskapin í fótbólti tríggjar ferðir, 1980, 1994 og
2013.



https://fo.wikipedia.org/wiki/Moldova

Moldova er lýðveldi í Eysturevropa. Í norðri, eystri og suðri hevur Moldova mark
við Ukraina, og í vestri við Rumenia. Landið er fruktagott, og væl fæst av
fruktum, víni og grønmeti. Moldova er tó fátækasta landið í Evropa . Tað almenna
málið er rumenskt, men tó eru tað mong, ið tosa russiskt. Høvuðsstaðurin eitur
Chisinau.

Moldova er gamalt rumenskt fúrstadømi; hetta lítla lanbúnaðarlandið var partur
av Rumenia, áðrenn tað varð tikið og lagt undir Sovjetsamveldið í 1940. Hóast
tað var fjølbygdasta lýðveldið í gamla Sovjetsamveldinum, eru færri enn tveir
triðingar av fólkinum moldavar. Ófriðarligt hevur verið í landinum, síðan tað
fekk sjálvstýri í 1991. Ukreinar og russarar, ið eru hin triðingurin, vilja
loysa frá Moldava, og víðgongdir moldaviskir tjóðskaparmenn vilja, at Moldava
aftur gerst partur í Rumenia.

Moldova liggur millum Ukreina og Rumenia í Eysturevropa. Tað er ógvuliga stórur
munur á hitanum um veturin og summarið í Rumenia.



https://fo.wikipedia.org/wiki/Kili

Lýðveldið Kili (spanskt: República de Chile) er eitt land í Suðuramerika. Í
norðri hevur Kili mark við Perú og Bolivia, og í eystri við Argentina.
Høvuðsstaður er Santiago. Landið er lýðveldi, og trúgvin er sum allastaðni í
Suðuramerika tann katólska.

Tað var har, at USA-stuðlaðir fascistar tóku ræðið í 1973, og í 1647 var ein av
heimsins allarringastu jarðskjálvtum har. Í Kili fór gosfjallið Puyehue-Cordón
Caulle at goysa í 2011 . Í Suðuramerika hevur gosið darvað flogferðsluni í Kili,
Uruguei, Argentina og Brasil. Øskuskýggið gjørdi eisini sítt til, at ein fundur
millum suðuramerikansku fíggjarmálaráðharrarnar í Buenos Aires mátti avlýsast.

Í 1525, tá ið inkaríkið stóð í besta blóma, vóru 3200 km ímillum suður- og
norðurmarkið. Landið var fram við Kyrrahavi. Har eru nú londini Kili, Peru,
Ekvador og Bolivia.

Síðan hernaðarkvettið í Kili á heysti 1973 hevur ivi valdað, um hermenn beindu
fyri marxistiska, fólkavalda forsetanum Salvador Allende ella um hann doyði fyri
egnari hond. Grøvin hjá Salvador Allende í kilenska høvuðsstaðnum Santiago er
opnað og líkið grivið upp. Rættarlæknar skulu nú kanna líkið av fyrrverandi
forsetanum í Kili til tess at staðfesta veruligu orsøkina til deyða hansara fyri
umleið 40 árum síðan. Spurningurin er, um talan er um sjálvmorð ella um forsetin
varð avrættaður av hernaðarstjórnini hjá Augusto Pinochet, sum tók valdið í Kili
við einum kvetti á heysti 1973. Hesar ógreiðu umstøður kring deyða Allendes hava
plágað kilenska samfelagið.

Marxisturin Allende var fyrsti fólkavaldi forseti í Kili í 1970. Undir kvettinum
11. september í 1973 doyði hann. Alment hevur sjálvmorð verið nevnt sum
deyðsorsøk. At hann beindi fyri sær við einari rifflu, sum hann hevði fingið frá
fyrrverandi kubanska forsetanum Fidel Castro. Tá Allende skuldi beina fyri sær,
var forsetaborgin undir álopi bæði á landi og í luftini. Við hernaðarkvettinum
kom Augusto Pinochet, herovasti, fram at valdinum sum einaræðisharri.
Hernaðarstjórnin sýtti næstingum Allendes at síggja deyða forsetan. Ístaðin
segði herurin, at líkið varð kannað á einum hernaðarsjúkrahúsi, har staðfest
varð, at hann var deyður fyri egnari hond.

Castro, tíðindafólk og mangir eygleiðarar hava leingi ivast í almennu
frágreiðingini. Tey halda hermenn hjá Pinochet hava beint fyri Allende.
Næstingarnir hjá Allende halda hann hava beint fyri sær sjálvum, men vilja tó,
at líkið verður kannað til tess at beina av vegnum allan iva. Fyri kvettið hevði
Allende sagt seg vera til reiðar at doyggja heldur enn at geva seg yvir til
herin. Tað var kilenski ríkisákærin, sum í januar 2011 gav boð um, at líkið av
Allende skuldi kannast. Boðini komu í sambandi við, at 725 deyðstilburðir undir
Pinochet-stjórnini skuldu kannast.

Andesfjøllini, ið sum ein høgur verjugarður eru suður ígjøgnum landið, høvdu við
sær, at Kili varð síðsta land í Amerika, spaniamenn løgdu undir seg. Landið
loysti frá Spania í 1818. Frá 1973 til 1990 stýrdi rái einaræðisharrin Augusto
Pinochet Kili, men nú eru politisku viðurskiftini broytt til tað betra.

Á valinum í 2009 vann tann høgrasinnaði ríkmaðurin Sebastián Piñera á
sosialdemokratinum Eduardo Frei. Sambært valnevndini fekk Sebastian Pinera 52
prosent av atkvøðunum og Eduardo Frei 48 prosent. Piñera stillaði eisini upp á
valinum fyri fýra árum síðani, men ta ferðina mátti hann lúta fyri sosialistinum
Michelle Bachelet. Undir valstríðnum hevur Piñera millum annað sagt, at hann fer
at leggja dent á at bøta um trygdina í landinum, og at hann fer at brúka sína
støðu sum vinnulívsmaður til at hjálpa vinnuni burtur úr kreppuni, sum hon er í
.

Ein norsk vindmylluverkætlan í Kili hevur vakt ans. Verkætlanin undir heitinum
El Totoral umfatar 23 2 MW myllur á 120 metrar og skal framleiða 110 GWh um
árið. Hetta svarar til nýtsluna hjá 50.000 kilenskum húsarhaldum. Talan er um
størstu vindmylluverkætlan í Kili. Myllurnar standa á einum øki, ið er 900
hektarar, 300 kilometrar norðanfyri høvuðsstaðin Santiago.

Norðmenn hava gjørt íløgur fyri 140 mió norskar krónur í verkætlanina, sum
verður fíggjað undir eini nýggjari kilenskari lóg, sum krevur, at í minsta lagi
5 % av elektrisitetinum frá kilenskum veitarum skulu koma frá varandi orku.
Samlaði kostnaðurin av verkætlanini er sambært Teknisk Ukeblad 140 mió.
amerikanskar dollarar . Almenna norska orkufelagið Statkraft eigur 60 pst. í SN
Powers og almenna íleggingarfelagið Norfund 40 pst. Felagið rekur frammanundan
vatnorkuverk í Suðuramerika og Ásia.

Forsetin í Kili stóð fyri almennu vígsluni av vindmylluparkini, sum norska
felagið SN Powers hevur staðið á odda fyri.

Kili er limir í IDEA (stytting fyri "International Institute for Democracy and
Electoral Assistance"). IDEA er ein altjóða felagsskapur, sum arbeiðir fyri at
útbreiða og styrkja demokrati í heiminum. Øktur kvinnuleiklutur í politikki er
ein sjálvsagdur lutur í arbeiðinum hjá IDEA. IDEA varð stovnað í 1995.

Kili er tað longsta og javnsmalasta land í heiminum. Landið er 4 200 km langt
norður og suður, líka langur teinur sum úr Føroyum til Kanariaoyggjar. Har
landið er breiðast, ertað 180 km. Mesta fólkið býr miðskeiðis í Kili kring
høvuðsstaðin og størsta havnabýin, Valparaíso. Frukt, korn og vínber verða
dyrkað í dølunum í Miðkili, har nógv vatn rennur oman úr fjøllunum.

Kili er ógvuliga smalt og langt. Tað liggur ímillum Andesfjøll eystanfyri og
Kyrrahav vestanfyri. Onganstaðni eru fleiri enn 25 km ímillum Kyrrahav og
argentinska markið, men 4300 km eru úr sólsvidnu oyðimørkunum norðanfyri suður í
jøklarnar sunnanfyri. Har sum landið er breiðast, er tað 350 km, har tað er
smalast bara 100 km.

Fram við sunnara parti av strondini gongur skergarður. Í kalda og veðurbarda
Suðurkili eru 55 gosfjøll, sum goysa, vakrir firðir, fleiri stórir jøklar byrgja
dalarnar og snjóklæddir fjallatindar. Longri norðuri ganga lág fjøll heilt út
ímóti strondini. Eystan fyri hesi fjøll eru dalar, sum ganga norður og suður, og
so koma Andesfjøll, sum eru markið millum Kili og Argentina. Fleiri eldfjøll eru
ímillum, og jarðskjálvti er vanligari í Kili enn í nøkrum øðrum landi.

Norðast í landinum er tann stóra Atakamaoyðimørkin, har man vera eitt tað
turrasta pláss í heiminum, men kilingar fáa væl burtur úr henni kortini, tí har
eru tjúkkar fláir av salpetri, sum teir høgga, síðan verður salpetrið reinsað og
selt sum tøð. Á teimum høgu fjøllunum liggur kavi og ísur, og í støðum gongur
hann heilt út móti strondini. Lítið fólk býr suðuri í landinum.

Punta Arenas er syðsti býur í heiminum. Einasti landbúnaður har suðuri er
seyðahald. Býurin er við Magellanssund, farleiðin, sum skipini plaga at sigla at
sleppa undan at fara um veðurringa Hornið. Havnin er full av fiskiførum og
skipum, sum gera kanningar við Suðurkoll, og hon er eisini miðdepil fyri
oljuvinnu. Býurin er undir holinum í osonlagnum, og tí mega fólk har verja seg
væl fyri sólini.

Høvuðsstaðurin Santiago er í einum dali heilt uppi í fjøllunum. Til henda býin
kemur nógv ferðafólk úr USA. Valparaíso er stór skipahavn.

Kili er býtt sundur í 15 landslutir . Nú á døgum hevur hetta sundurbýtið lítið
uppá seg hjá vanligum fólki. Hvør landslutur hevur sín høvuðsstaði.
Landspartarnir eru:

Páskaoyggin er eystasta oyggin í Kyrrahavi. Oyggin er gitin fyri veldugu
standmyndirnar í tí berliga landslagnum. Forfedrar polynesiamanna høgdu tær í
grót fyri stívliga 1000 árum síðan. Fleiri enn 600 slíkar standmyndir eru á
Páskaoynni. Summar eru um 20 m høgar. Kili eigur Páskaoynna nú .

Í Andesfjøllum, á markinum millum Kili og Peru, er Titikakavatn. Titikakavatn
liggur ógvuliga høgt, 3821 m oman sjóvar. So høgt liggur onki annað vatn í
heiminum. Mesta dýpið er 265 m. Tó at nútíðarskip sigla á vatninum, gera
útróðrarmenn enn bátar úr sevi. Í Titikakavatni er nógvur fiskur, sum kemur
fólki har á leið væl við.

Í sunnara parti av Kili liggur oftast vesturætt, og hon hevur nógv regn við sær.
Annars er veðurlagið so lýtt, at trø og runnar standa grøn alt árið. Norðan úr
turru, steinoydnu Atakamaoyðimørkini og suður at jøkulsklæddu fjøllunum suðuri
við Hornið eru næstan øll veðurlagsbelti og landslagsfyribrigdi, sum eru í
heiminum. Atakamaoyðimørk í Norðurkili er ein hin turrasti staður á jørðini.
Sumstaðni í Atakamaoyðimørk hevur aldri regnað, tað fólk veit.

Í landbúnaðarlendinum í Miðkili er miðjarðarhavsveðurlag sum í Kalifornia og
Suðurevropa. Í fruktagóðu dølunum í Miðkili verður frukt dyrkað, til dømis
ferskur, aprikosur og nektarinir. Syðri verður mest dyrkað av perum, súreplum og
blommum.

Í Kili finnast ymisk málmsløg, har er gull, jarn, sink og nógv av kopari. Einki
land í heiminum brýtur so nógvan koparmálm sum Kili. Kili hevur heimsins størstu
goymslur av kopari, sum eisini er tann størsta útflutningsvøran . Koparmálmurin
verður stoyttur í landinum, og síðan verður hann útfluttur. Høgt uppi í
Atakamaoyðimørkini í Norðurkili er ein av heimsins størstu koparlindum. Námið í
Chuquicamata er 4 115 m langt og 670 m djúpt. Hvørja viku verða fleiri milliónir
tons av tilfari brotin og førd burtur at knúsa og vaska.

Meiri enn 80 % av Kili eru berlig fjøll, og næstan alt, sum eftir er, er skógur.
Bara heilt lítil partur av landinum er dyrkilendi. Mitt í Kili er veðurlagið
nakað sum í Kalifornia, og nóg mikið av regni er fyri grøðina. Í støðum kann
kortini vera heldur turrligt, men væl ber til at veita vatn úr fjøllunum oman á
bøin. Har verður nógv drivið up á landbúnaðin, og á gørðunum dyrka teir bygg,
epli, vín, rís, mairs og hveiti. Haraftrat verður nógv dyrkað av fóðurplantuni
lucerne. Rossum og neytum er nógv til av, og suðuri í landinum er heilt nógvur
seyður. Eplini eru av fyrstan tíð komin úr Kili, indiánar veltu epli, tá ið
spaniólar komu til landið.

Spaniamenn tóku vínberjarunnar við sær til Kili og gróðursettu teir, so at teir
skuldu fáa altarvín. Nú eru dalarnir við Santiago eitt hitt besta vínlendið í
øllum Suðuramerika. Kilskt vín er so gott og væl umtókt, at tað verður selt um
allan heim.

Fiskiskapur fram við Kyrrahavsstrondini hevur stóran búskaparligan týdning.
Føroyingar byggja skip í Kili, og vit kappast við kilenarar um laksaaling. Tann
lági lønarkostnaðurin í Kili gera tað torført hjá øðrum londum at kappast við
hesar vørur. Kilenar framleiða ikki bara atlantiskan laks og ælabogasíl, men
eisini kyrrahavslaksin Coho.

Fram við strondini er nógvur fiskur, og nú eru teir farnir at driva nakað upp á
fiskiskap. Kili kom í gongd væl seinni enn bæði Føroyar og Norra. Hildið varð,
at produktiviteturin í Kili var sera lágur, men síðstu 3 árini hava prógvað, at
Kili hevur yvirhálað okkum. Í dag er kappingin við kilenar blivin so hørð, at
tiltøk mugu setast í verk, skulu føroyingar, norðmenn og skotar verða
kappingarførir. Í 1988 var kilenska framleiðslan av atlantiskum laksi einans 400
tons. 13 ár seinni var framleiðslan økt til 140 000 t. Meðan 45 feløg stóðu fyri
70-80 % av framleiðsluni í Noregi í 2003, so var tilsvarandi tal í Kili 11.

Lágu lønirnar og stóra fjarstøðan frá flestu marknaðum hevði ført til, at teir
vóru blivnir sera kappingarførir at tilvirka laksin til fløk og annað, meðan
hildið var, at teir á sjálvari alisíðuni høvdu nógv at læra. Men síðst í
1990unum og fyrst í 2000 fáa bæði føroyingar, norðmenn og skotar og eyguni upp
fyri tí øgiliga vøkstrinum í aliframleiðsluni í Kili.

Um 87 % av kilensku alingini er í einum øki, ið kallast Region X . Hetta øki er
á stødd við norska fylkið Sør-Trøndelag. Onnur 12 % av framleiðsluni eru í
Region XI, og er her væntandi, at størsti vøksturin í framtíðini verður innan
laksaframleiðsluna. Hetta øki hevur tó sera vánaligan infrastruktur, og tí
verður hesin vøksturin ikki uttan trupulleikar. Í Region X liggur Puerto Montt,
sum eisini ber heitið laksahøvuðsstaðurin í Kili. Her búgva 170 000 fólk, og er
hetta ein øking í fólkatalinum í 10 ár upp á 45 000. Talið av fólki, sum liva í
fátækradømi, er minkað við 15 % hetta sama tíðarskeiði. Um 25 000 fólk arbeiða
beinleiðis í alivinnuni og verður mett, at umleið 15 000 fólk arbeiða í
avleiddum vinnum.

Høvuðsmarknaðirnir hjá kilensku alivinnuni eru USA og Japan. Í USA er
laksamarknaðuin í støðugum vøkstri, meðan vøksturin í ES er fallandi. Tann
amerikanski marknaðurin klárar harvið at taka ímóti einum vøkstri í
framleiðsluni uttan at hetta ávirkar prísin stórvegis. Tann góði marknaðurin í
USA hevur gjørt, at kilensku alararnir hava forvunnið pengar tað mesta av 2003,
meðan føroyingar hava mist hópin av peningi. Føroyskar fyritøkur hava eisini
roynt at bjóða seg fram í USA, og hevur hetta givið betri prís fyri nakað av
fiski.

Tað gongur betri í kilensku alivinnuni aftur, eftir at alivinnan í landinum
hevur verið so álvarsliga herjað av fiskasjúkum seinnu árini. Kili hevur ikki ta
herviligu ILA-sjúkuna at stríðast við, men teir hava eina sjúku, ið verður
kallað SRS. Henda sjúka er mett at kosta vinnuni um 100 millionir $ um árið. SRS
er orsøkin til, at vinnan nýtir stórar nøgdir av antibiotika. Tað hevur ikki
verið møguligt at koppseta ímóti SRS. Mett verður, at laksalús kostar kilensku
alivinnuni eins nógv og tí norsku, um 70 milliónir $ árliga. Sjúkan IPN varð
staðfest í 1999, og hevur hon síðan kostað vinnuni nógvan pening. Sjúkurnar
furunkolosa og BKD eru einans trupulleikar í nøkrum fáum økjum.

Á aliráðstevnu í Oslo í 2010 var ført fram, at kilenska alivinnan kemur at
framleiða 300 000 tons av laksi longu í 2013. Metingarnar hjá Aqua Gen siga, at
tað verður selt 230 mió. rogn í Kili í 2010. Um helvtin av hesum rognum gerast
smolt og verða sett út á sjógv, eru 110–120 mió. smolt at seta út. Verður roknað
við vanligum fellið í sjónum, og at fiskurin veksur til eina sláturvekt á, í
meðal 3,0 kg verða 300.000 tons av laksi, sum er klárur til tøku í 2013.

Tað eru tó røddir frammi um, at alivinnan í Kili hevur trupulleikar at dragast
við. Bjørn Hersough, professari á Norges Fiskerihøgskole, sum hevur granskað
kilensku alivinnuna, sigur, at alivinnan í Kili kann fáa enn eitt knekk, og at
sannlíkindini fyri hesum eru til staðar. Hinvegin er eingin ivi um, at fyrr ella
seinni er Kili aftur stór laksaalitjóð, men hann væntar, at tað kann taka nøkur
ár enn.

Norsk feløg, ið hava keypt seg inn í alivinnuna fyri milliarda upphæddir, eru
Cermaq og Fjord Seafood .

Í Kili er nógv fólk av týskum uppruna. Tað mesta av fólkinum er hvítt og býr í
miðjum landinum.

Okkurt um 692 192 indiánar eru eftir , og teir búgva uppi í fjøllunum ella
allarnorðast í Atakamaoyðimørkini.

Í øldir hava mapucheindiánar stríðst fyri frælsi. Fyrst ímóti inkunum í Perú,
síðan ímóti spanska hjálandaveldinum og seinast ímóti kilsku myndugleikunum. Nú
á døgum livir meginparturin av teimum 800 000 mapucheindiánunum í friðingarøkjum
sunnarlaga í landinum. Eitt fótbóltsfelag í Kili eitur Colo-Colo eftir einum
gomlum mapuchehøvdingi.

Suðuri í Kili er nakað av fólki av týskari ætt . Forfedrar teirra fluttu til
landið umleið 1850. Har sum teir búsettust, var tá bara mýrar og regnskógur, men
nú er tað eitt tað fruktabesta lendið í Kili. Hetta fólkið tosar týskt og hevur
varðveitt týskan sið og týskan mentan.

Rithøvundurin Isabel Allende er úr Kili, hon er eftirkomari hjá fyrrverandi
forsetanum Salvador Allende.



https://fo.wikipedia.org/wiki/Daniel_Jacob_Danielsen

Daniel Jacob Danielsen (í Føroyum vanliga nevndur Dollin ella Dánjal, í enskum
tekstum oftast nevndur Danielson, føddur 15. juni 1871 í Keypmannahavn,
uppvaksin í Tórshavn, deyður 16. oktober 1916 í Tórshavn) var ein føroyskur
trúboðari, prædikumaður og humaniterur undangongumaður. Hann var tann fyrsti
føroyingurin, ið starvaðist uttanlanda sum trúboðari og var við til at broyta
søguna í Fólkaræðiliga Lýðveldinum Kongo. Hann arbeiddi tætt saman við íranum
Roger Casement í arbeiðinum við at skjalfesta valdsgerðir, ið vórðu framdar av
fyrisitingarfólkum og hermonnum hjá tí belgiska konginum móti teimum innføddu
kongolesarunum, og var við til at stovna Congo Reform Association í Stóra
Bretlandi í 1904.

Dánjal Jacob Danielsen varð føddur í Keypmannahavn í 1871 av einari ungari
ógiftari føroyskari kvinnu, Sigrid Danielsen, ið flutti til Keypmannahavnar sum
ung genta. Hon var fastir Victor Danielsen. Tann lítli drongurin varð navngivin
Ludvig Daniel Jacob Danielsen, tað fyrsta fornavnið, Ludvig, verður sagt at vera
eftir faðir hansara. Dollin kendi aldri pápa sín og brúkti heldur ikki
Ludvig-navnið. Í Føroyum varð hann nevndur Dollin. Stutta tíð eftir føðingina
fluttu mamma og sonur aftur til Føroya, til Havnar, har mamman giftist í 1874.

Dollin fór til sjós sum 18 ára gamal og búsettist í Skotlandi, har hann lærdi
til maskinmeistara og skipsførara. Hann kom frá einari trúgvandi familju í
Føroyum, men var ikki trúgvandi sjálvur sum ungur. Men 27 ára gamal varð hann
umvendur av Brøðrasamkomuni á einum vekingarmøti í Glasgow. Hann fór til Kongo
sum trúboðari fyri Congo Balolo Mission, við støð í Bonginda. Hann var trúboðari
í privata hjálandinum hjá tí belgiska konginum Leopold 2., Frístatinum Kongo
1901–03. Hann hevði høvuðsábyrgdina fyri rakstrinum av hjóldamparanum hjá
missiónini, ið nevndist Pioneer og sigldi til og frá missiónini eftir Kongoánni.
Í 1903 var hann skipsførari og hjálparmaður og myndamaður hjá Casement, meðan
hesin gjørdi kanningarferðir fyri bretsku stjórnina fram við Kongoánni. Eftir
heimkomuna til Ongland í 1904 helt Dollin eina røð av ljósmyndafyrilestrum um
viðurskiftini í Kongo, har hann vísti ljósmyndir av ræðuleikunum, ið fóru fram
har móti teimum lokalu fólkunum. Í enskum tekstum verður Dollin nevndur
Danielson, ikki Danielsen.

Í 1904 flutti Dollin saman við konu síni Linu aftur til Føroya. Her virkaði hann
sum prædikumaður fyri Brøðrasamkomuna í Føroyum. Hann andaðist í 1916 og varð
grivin í Gamla Kirkjugarði á Svínaryggi í Havn. Á gravsteini hansara stendur:
Virkaði í Congo 1901–1903 / Ein óræddur hermaður Harrans.

Í 2014 varð hann eitt av motivunum á einum av føroysku frímerkjunum, og
fyrrverandi formaður í Føroya Fiskimannafelagi og politikari Óli Jacobsen hevur
givið út tvær bøkur um lívið hjá Dollanum og um hansara lut í Kongo.



https://fo.wikipedia.org/wiki/D%C3%BDr

Dýr ella djór (frøðiheiti - Animalia ella Metazoa) er ein bólkur av fleirkyknu
lívverum, sum kunna røra seg runt. Dýr er eitt av teimun lívfrøðiligu ríkinum.
Flestu livandi verur eru dýr. Vísindafólk halda, at til eru umleið 10 mió sløg.
Dýrini eru ymisk, frá teimum smæstu, einføldu verunum, ið líkjast ørsmáum
slímklattum, til tær størstu ránsdýr. Øll dýr eru skipað í fleiri bólkar.
Tindasvín eru t.d. í tí bólkinum, ið livir av skordýrum. Men tað er eisini í
einum undirbólki av súgdýrum innan súgdýraflokkin. Øll sugdýr eru síðan í
ryggdýrabólkinum.

Dýr er livandi skapningur, sum etur, flytur seg og nørist. Tað sansar alt uttan
um seg við tevi, kenslu, sjón, hoyrn og smakki. Livumfarið hjá einum dýri er, at
tað verður borið í heim, veksur, verður kynsbúgvið, nørist og doyr. Tað etur, so
kroppurin mennist og búnast. Føðin gevur dýrunum orku at flyta seg úr stað. Bara
fáir dýrabólkar flyta seg ongantíð, til dømis standa soppar festir á steinum alt
lívið. Bara ein lítil partur av øllum dýrasløgum, ið hava livað á jørðini, er
til nú á døgum. Óteljandi sløg, líka frá stóru eðlunum til drontarnar, eru
útdeyð. Nógv dýr, sum t.d. fílar og tikarar, eru í stórum vanda at doyggja út.



https://fo.wikipedia.org/wiki/Butan

Kongaríkið Bhutan ella Butan (dzongkha: Brug rGyal-Khab) er eitt sjálvstøðugt
kongsríki í Himaleia millum Tibet í Vesturkina og India. Har búgva umleið
700.000 fólk, sum eru millum tey fátækastu í heiminum. Av hesum búgva eini 100
túsund í Thimphu. Thimphu er høvuðsstaður í Butan. Landið hevur valt at avbyrgja
seg og hevur tí í øldir gingið sína egnu leið. Í norðri hevur Butan mark við
Kina, í eystri, suðri og í vestri við India. Kongsríkið Butan er gátuført og
lítið kent land, tí at tað var stongt fyri umheimurin langt upp í 1970-árini.
Eisini er ringt at koma fram í óføra fjallalendinum. Butan er buddistiskt land,
og kongurin, nevndur drekakongurin (nú Jigme Khesar Namgyel Wangchuck), er
einaveldugur. Miðallívsævin í landinum er 65.53 ár.

Um 70 % av fólkinum í Butan er drupukar, ið eru ættaðir úr Tibet. Drupukarnir
tala dzongkha, almenna málið í Butan, sum er skylt við tibetanskt. Í 1990 elvdu
samanbrestir ímillum drupukar og lotsampafólkið, ið er ættað úr Nepal, til
harðligar mótmælisgongur ímóti kongsveldinum. Hetta hevði við sær, at Butan varð
stongt fyri útlendingum.

Í Butan verður viðgongd máld í mun til økologiska, etiska og andaliga menning.
Moralur og upplýsingarstøði telja meira enn materiell vælferð. Buddhistisk virði
eru varðveitt. Kongurin Wangchuk sigur, at "brutto tjóðareydna hevur størri
týdning enn bruttotjóðarframleiðsla".

Inn- og útflutningurin av vørum skift á ávikavist upprunaland og nýtsluland fyri
2006, sær soleiðis út sambært CIA World Factbook:

Í 1998 vitjaðu 500.000 ferðafólk grannalandið Nepal. Butan loyvdi ikki meira enn
6.000 ferðafólkum inn í landið. Hvør einstakur ferðamaður fekk strong boð um,
hvussu hann skuldi fyrihalda seg. Millum annað varð forboðið teimum at geva
børnum góðgæti ella annað, tí tey skuldu ikki verða lærd at bidda.

Men fangarmarnir hjá altjóða kapitalismuni røkka langt. Líka til Butan, har
parabolantennur vaksa sum hundaland. Ávirkanin frá Vesturheiminum sæst longu
væl. Kurvabóltur er vorðin tjóðarítrótt í staðin fyri bogaskjóting. Boogie
Woogie, eitt sjónvarpsshow, sum Golcate stuðlar fíggjarliga, kappast við
panoramaútsýnið til Himaleia. Teldupostur er komin í staðin fyri brævskriving,
hóast tann elsta av teimum fýra konunum hjá kongi bjóðaði fólki at senda brøv
ókeypis í 10 dagar fyri at forða hesari gongd. Børn, sum fara pílagrímsferð til
kleystur at biðja, eru ílatin Spice Girls t-skjúrtur. Í høvuðsstaðnum Thimphu
selja 25 privatar sølubúðir sjónbond. Sjálvt Butan, tað seinasta Shangri-La, er
fallið. Landið loyvir vesturlendskari ávirkan, tí tað er ikki ført fyri at halda
ímóti freistingunum og kann ikki halda fram við avbyrgingarpolitikkinum.

Støðan reisir nógvar spurningar. Hvussu long tíð gongur, til altjóðagerðin og
tær frælsu marknaðarkreftirnar hava víggirt seg so væl, at tað vendist ikki
aftur? Verður Butan ført fyri at finna eina millumleið? Fara mammon og
MTV-mentanin skjótt at yvirtaka tann fagnað, Budda hevur átt? Hvussu leingi
aftrat kunna kongur og hansara fýra konur stýra búskapinum og átaka sær
ábyrgdina av vælferðini hjá borgarunum?

Neyvan leingi, skula vit meta eftir gongdini aðrastaðni. Men so leingi tað varar
hevur butanski staturin tað størsta fíggjarliga valdið, til dømis er tað mesta
av ídnaðinum statsogn, og staturin røkir fólksins vælferð. Tað sama var galdandi
í USA og Evropa stóran part av farnu øld, til lat-standa-til-kapitalisman tók
seg fram í 1970-unum og 80-unum. Áðrenn myndugleikarnir løgdu saman ástir við
fría marknaðin.



https://fo.wikipedia.org/wiki/B.B._King

Riley B. "B.B." King (føddur 16. september 1925 , deyður 14. mai 2015) var ein
amerikanskur blues sangari, sangskrivari, tónleikari, plátuframleiðari og
sjónleikari.

Rolling Stone setti King sum nummar 6 á teirra lista í 2011 yvir 100 bestu
gittarleikarar allar tíðir. King innførdi ein framkomnan stíl av solospæli við
støði í flótandi string bending og shimmering vibrato ið seinni hevur ávirkað
nógvar elektriskir blues gittarleikarar. King gjørdist partur av Rock and Roll
Hall of Fame í 1987 og verður mettur at vera ein av teimum mest ávirkandi blues
tónleikarum allar tíðir, hann fekk eisini kelinavnið "The King of the Blues", og
ein av teimum "Three Kings of the Blues Guitar" saman við Albert og Freddie.
King var kendur fyri at framføra uttan at gerast troyttur gjøgnum alla
tónleikayrkisleið sína, hann framførdi á meira enn 200 konsertum um árið í meðal
til hann var komin upp í 70-árini. Í 1956 luttók hann í 342 framførslum.

King andaðist 89 ára gamal í Las Vegas, Nevada hin 14. mai 2015 orsakað av
fylgdarsjúkum til Alzheimers sjúku umframt hjartasvík og fylgdarsjúkum til
sukursjúku.

King var virkin tónleikari líka til hann doyði. Hin 21. februar 2012 var King
millum tey ið framførdu á tiltakinum "In Performance at the White House: Red,
White and Blues", har Barack Obama forseti sang ein part av "Sweet Home
Chicago". Hin 5. juli 2012 framførdi King á einari konsert á Byblos
International Festival í Libanon. Hin 26. mai 2013 spældi hann á New Orleans
Jazz Festival. Hin 3. oktober 2014 spældi hann á House of Blues í Chicago,
Illinois, men noyddist at gevast, og ein lækni staðfesti, at hann var
dehydreraður og útlúgvaður. Hann varð noyddur at avlýsa ætlaðar konsertir tað ið
av eftir av 2014.



https://fo.wikipedia.org/wiki/Sj%C3%A1lvmor%C3%B0

Sjálvmorð er tað, tá ið ein við vilja tekur seg sjálvan av døgum. Sjálvmorð er
ofta orsakað vónloysi, tunglyndi, sinnissjúku ella/og rúsevnis- og
rúsdrekkamisnýtslu. Harafturat kann sovorðið sum fíggjarligir trupulleikar og
vánalig viðurskifti við onnur fólk vera ein orsøk. Í 2012 gjørdu trý fólk við
føstum bústaði í Føroyum sjálvmorð. Frá 2007 til 2012 hava 13 fólk tikið seg av
døgum í Føroyum og bara í 2010 vóru heili 6 sjálvmorð. Sambært heilsulýsing
landslæknans var eitt sjálvmorð framt í Føroyum í 2007. Hetta er eitt vet minni
enn seinastu trý árini, tí í 2006 vórðu trý sjálvmorð framd, meðan seks vórðu í
2005. Størsta sjálvmorðstalið eitt einstakt ár í Føroyum var árið 1985, tá sjey
fólk doyðu fyri egnari hond. Í 1984, 1986, 1988, 1992, 2005 og í 2010 tóku seks
fólk lívið av sær hvørt av hesum árunum. Tað er bara í árunum 1999, 2001 og í
2009, at eingin føroyingur doyði fyri egnari hond. Frá ársbyrjan 1981 til og við
2007 eru tilsamans 88 sjálvmorð staðfest her á landi. Samanborið við hini
Norðurlondini og londini í Evropa eru føroysku sjálvmorðstølini sera lág. Tølini
yvir sjálvmorð í Føroym eru ikki økt seinastu 30 árini, men heldur eru tølini
minkað.

Flest menn gera sjálvmorð; í so at siga øllum aldursbólkum eru menn teir, ið
liggja ovast á listanum yvir sjálvmorð. Í 2012 gjørdu 661 fólk sjálvmorð í
Danmark. Kanningin hjá Jyllands-Posten vísir, at av teimum 661 sum gjørdu
sjálvmorð hetta árið, vórðu 494 teirra menn . Tað er serliga menn í aldrinum 20
til 40 ár.



https://fo.wikipedia.org/wiki/Ruanda

Lýðveldið Ruanda (enskt: Republic of Rwanda, franskt: République du Rwanda og
kinyarwanda: Repubulika y'u Rwanda) er eitt lítið land í Miðafrika. Ruanda hevur
mark við Burundi í suðri, Tansania í eystri, Uganda í norðri og í vestri við
Fólkaræðiliga Lýðveldið Kongo. Høvuðsstaðurin í Ruanda er Kigali. Kigali er
eisini størsti býur og hevur uml. 1 mió. íbúgvar. Almennu málini eru trý í tali,
enskt, franskt og kinyarwanda. Fólkatalið í landinum er 11,7 milliónir. Landið
er eitt av fátækastu londum í heiminum. Á vári 1994 fóru ósigandi ræðuleikar
fram í Ruanda. Í 100 dagar drupu hutuar eina millión tutsiar, meðan ST-herlið
hjálparleys hugdu at. Tey høvdu nevniliga fingið boð frá ST um at varðveita
friðin, ikki at skapa hann. Ruanda hevur størstu umboðanina av kvinnum í
tjóðartinginum, nevniliga 48,8 prosent. Í Føroyum er kvinnuliga umboðanin í
Løgtinginum bara 9,4 prosent.

Stríð ímillum fólkasløg hevur merkt søgu Ruanda. Í 1962 tók fjølmentara fólkið,
nevnt hutufólkið, ræði frá tutsifólkinum, ið hevði rátt har í stívliga 500 ár.
Mong tutsifólk flýddu til grannalondini. Í 1990 leyp Frælsisrørsla Ruanda (RPF),
ið tutsifólki stóð á odda fyri, á úr Uganda. Samráðingar vóru um at brýta valdið
ímillum bæði fólkasløgini, men í 1994 doyði forsetin í Ruanda, Juvenal
Habyarimana (8. mars 1937 – 6. apríl 1994), í flogvanlukku; hildið verður, at
menn úr forsetahirðini, høvdu skyldina í flogvanlukkuni. Ógvisligt stríð brast á
aftur partanna millum, tað endaði í ræðuligum blóðbaði, og fleiri enn 200.000
fólk - mest tutsiar - vórðu dripin. Hundraðtúsundtals fólk, mest hutufólk,
flýddu til Tansania og Kongo.

Í 1994 var fólkadráp framt í Ruanda, og um 800.000 fólk vórðu myrd eftir bert
100 døgum. Í Ruanda eru tveir ættarbólkar, hutuar sum eru um 84 prosent av
fólkinum og tutsiar, sum eru um 15 prosent. Ein lítil bólkur av hutuarum stóðu
fyri drápunum, og teir nýttu m.a. miðlarnar at heita á hutuar um at gera sína
skyldu at drepa tutsiar. Miðlarnir høvdu tí ein ræðandi leiklut. Málið er nú at
nýta miðlarnar positivt. Hetta skal gerast við at førleikamenna børn, ung og
fjølmiðlafólk, sum skulu lýsa og umrøða evnir, sum hava við børn og ung at gera.

Ruanda er av fjølbygdastu londum í Afrika, og fólkið fjølgast skjótt. Flestu
konur í Ruanda eiga seks børn; í ríku ídnaðarlondunum eiga konurnar eitt ella
tvey børn. Men fá fólk í Ruanda liva, til tey eru farin um 50 ár. Miðallívsævin
í landinum er bara 49 ár. Sjúkur sum malaria og eyðkvæmi (AIDS) eru vanligar,
heilsuverkið er lítið ment, sjúkraviðgerð er ikki ókeypis, tí hava fá ráð at
fara til lækna.

Tutsi kvinnurnar í fólkadrápinum í Ruanda í 1994, vórðu píndar, tí tær vóru
kvinnur av serligum uppruna, ella úr serligum tjóðskaparligum ella átrúnarligum
bólkum. Eitt land í verðini hevur eina betri kvinnuumboðan á tingi enn tann
svenska. Tað er Ruanda, har 39 av 80 sessum við valið í september 2003 vórðu
settir við konufólki. Ein nýggj stjórnarskipan í Ruanda, sum leggur serligan
dent á javnstøðu, ásetur m.a., at konufólkini eiga minst 24 sessir í
tjóðartinginum.

Virungagosfjøllini, ið eru tjóðargarður í Ruanda, eru eitt av fáu økjunum í
heiminum, har fjallagorillan enn heldur til. Hóast gorillan er friðað, er vandi
fyri, at hon verður týnd av ránsveiðu og sviðjubúnaði. Nú eru bara einar 650
gorillur eftir í heiminum. Fjallagorilla er bara í hesum parti í Afrika.

Kríggið ímillum tey bæði størstu fólkasløgini - tutsiar og hutuar - hevur
syndrað Ruanda, oyðilagt búskapin og gjørt landið til eitt hitt fátækasta í
heiminum. Fyri kríggið var mesti útflutningurin í Ruanda kaffi. Nú verður næstan
einki dyrkað til útflutnings, hóast 95 prosent av fólkinum arbeiða í
landbúnaðinum. Ótryggu viðurskiftini hava gjørt tað næstan ómøguligt, sum er, at
menna ídnað og námsvinnu. Námsvinna og smáir bóndagarðar hava altíð havt stóran
týdning, og aðrar vinnur taka seg upp nú.



https://fo.wikipedia.org/wiki/Nor%C3%B0urkorea

Fólkaræðiliga Lýðveldið Korea, vanliga nevnt Norðurkorea, bleiv grunnlagt í 1948
við Kim Il Sung sum ovasta leiðara. Norðurkorea er eitt sera isolera land, har
eitt ferðfólk ikki kann ferðast frítt, men skal hava 1-2 ferðaleiðarar sum
fylgja einum allastaðni.

Síðan í miðjuni av 1990'unum hevur Norðurkorea stríðst við avleiðingum frá
fleiri náttúruvanlukkum, sum hava lagt landbúnaðin í oyði. Hetta hevur elvt til
hungursneyð í landinum, og sjálvt um betringar eru hendar, er mattrot enn í
landinum.

Korea var ein sjálvstøðug tjóð í mong hundrað ár áðrenn 20. øld. Landið vildi
vera fyri seg sjálvt, men tað lá millum fleiri stórveldi, ið vóru gramm eftir
størri økjum. Í 1910 var Korea gjørt til eina japanska koloni, og var stýrt við
harðari hond. Milliónir av koreanarum mistu teirra samleika og navn, og fleiri
túsund koreanskar kvinnur vóru brúktar sum “troysti kvinnur”. Hetta førdi til
nógvan hatur móti japanarum.

Eftir annan veraldarbardaga vóru koreanarar glaðir um at Japan, sum hevði verið
á týsku síðuni í veraldarbardaganum, hevði tapt og mist stýrið á nógvum av sínum
oyggjum og økjum, har av Korea. Sjálvt um Sovjetsamveldið kom langt áðrenn
Amerika til Korea, so var ein avtala gjørd millum stórveldini, at landið skuldi
býtast við 38. breiddarstigið. Í Norður Korea bleiv Kim Il-sung forsetisráðharri
í 1948 og formaður í arbeiðara flokkinum í 1949. Kim Il-sung var ein 33 ára
gamal kommunistur, sum hevði brúkt mesta av øðrum veraldarbardaga í
Sovjetsamveldinum. Har hevði hann eisini millum annað fingið hernaðar og
politiska útbúgving. Kim fór beinan vegin í gongd við at skipa samfelagið av
nýggjum eftir sovjetsamveldis mynstrum.

Koreakríggið byrjaði í 1950 og endaði í 1953 við vápnahvíld, men ikki eini
friðaravtalu. Tað doyðu umleið 3 milliónir koreanarar í hesum kríggji.
Norðurkorea fekk hjálp frá m.a. Kina og Suðurkorea fekk hjálp frá USA. Formelt
sæð er tað enn kríggj millum USA og Suðurkorea á eini síðu og Norðurkorea á
hinari, tí at eingin friðaravtala er undirskriva.

Eftir Koreakríggji var øll orka løgd í at skapa búskaparligan vøkstur og stýri
førdi kampanjur til at fremja hetta. Ein av hesum kampanjum var Chollima
kampanjan. Chollima kemur mytologiiðni og er ofta myndaður sum ein hestur við
veingjum, sum ríður skjótt. Hetta skuldi ímynda tað ferð sum búskaparligi
vøksturin skuldi hava.

Juche er politiska hugsjónin í Norðurkorea og er smíðja av Kim Il-sung. Juche
stendur fyri at stóla uppá egna megi sum tjóð. Tað vil siga at man hevur
sjálvforsýnandi búskap, uttanveltaðan uttanríkispolitik og harvið ein herð sum
er nóg sterkur til at verja landið móti álopum. Songun er eitt hugtak, sum hevur
verði brúkt tey seinnu árinið í Norðurkorea. Tað merkir stutt sagt "herurin
fyrst" og hevur havt tað við sær at herurin er voksin seinnu árini og hevur
fingið meira ressorsir at ráða yvir.

Eingin veit serliga nógv um ein av seinastu kommunistisku skansunum,
norðurkoreanska Kim Jong-il. Hann verður so at siga bert avmyndaður av
norðurkoreanskum statsmiðlum og altíð í eins klæðum og brillum. Norðurkorea
hevur í áravís verið mett sum ein tann størsta hóttanin móti vesturheiminum, og
óteljandi altjóða royndir eru gjørdar at steðga eitt nú ætlanunum við
kjarnorkuvápnum hjá Kim Jong-il. Sum lukkað land er torført at siga nakað fyri
vist, men ágangur, torturur og ekstremt fátækradømi er gerandisdagur í
Norðurkorea.

Norðurkorea og Suðurkorea hava ikki sitið væl um sátt síðani Koreakríggið fyrst
í fimmtiárunum, og londini hava ongantíð avtalað at binda frið. Einki samskifti
er millum tey bæði londini, og tey hava heldur onga ”reyða linju” eins og USA og
Sovjet høvdu undir Kalda krígnum. Í mars 2013 sleit Norðurkorea seinastu
telefonlinjuna suður um markið, eftir at Suðurkorea og USA høvdu havt felags
hernaðarvenjingar.

Koreanski Arbeiðaraflokkurin sum hevur dominerandi politiska makt. Aðrir flokkar
eru Chindokio Chongu flokkurin og Koreanski Social-demokratiski flokkurin. Hesir
flokkar eru í tjóðskaparligari fylking saman við Koreanska Arbeiðaraflokkinum.

Norðurkorea verður mett sum heimsins mest afturlætna land. Lógarverkið í
Norður-Korea loyvir avrættingum, um illgruni eru um statskvett, svik ella
terrorismu. Hinvegin eru mong dømi um, at menniskju eru vorðin avrættað, tí tey
vóru virkin innan samkomur, tosaðu í fartelefon ella stjólu. Stýrið vónar, at
avrættingar halda fólki aftur í at gera upreistur móti Kim Jong-un og hansara
stýri .



https://fo.wikipedia.org/wiki/NATO

NATO er stytting fyri North Atlantic Treaty Organization (á føroyskum
Norðuratlantiska Sáttmálafelagsskapurin) og er norðuratlantisk verjusamgonga
ímillum USA og flestu lond í Vesturevropa. NATO virkar soleiðis, at eitt álop á
eitt NATO-limaland, er tað sama sum eitt álop á øll NATO-limalond. Sum er hevur
Danmark allan myndugleika viðvíkjandi trygdarmálum og verjumálum á føroyskum
øki. Danmark er limur í NATO og limaskapur Danmarkar fevnir um Føroyar. Føroyar
eru tí fevndar av verjutrygdini í NATO-sáttmálanum. Tað er Danmark, ið formliga
varðar av hesum Føroyum viðvíkjandi. Í veruleikanum verða tað kortini tey
sterkaru NATO-londini, ið koma til hjálpar, skuldi tørvur gjørst á tí . NATO
hevur høvuðsskrivstovu sína í Brússel í Belgia. NATO-Ráðið í Brússel er hægsta
ráð í NATO. Í ráðnum eru ráðharrar úr øllum limalondunum.

Felagsskapurin fór til verka í 1949, og í 2014 eru 28 limalond . Tað nýggjasta
her er, at NATO-aðalskrivarin Anders Fogh Rasmussen bjóðaði apríl 2009 tvey
londum limaskap í NATO. Tey eru Kroatia og Albania. Makedónia, Georgia, Ukreina,
Montenegro, Bosnia og Hersegovina og Serbia hava søkt um limaskap í NATO. Onnur
hava ynskt tætt samstarv við NATO, hóast ikki, í fyrstu syftu, veruligan
limaskap. Bæði at fyrireika søkjaralond til NATO-limaskap og til tess at fremja
betri samstarv við ikki-søkjaralond, varð Felagsskapurin fyri Friði, Partnership
for Peace (PfP), stovnaður sum eitt tiltak undir NATO-skipanini.

Undir Kalda krígnum var hugsað um hernaðarligu kappingina millum NATO og
Warshawasamgonguna, og vandanum fyri beinleiðis kríggi partanna millum.

Í samband við at NATO varð stovnað í apríl 1949, helt føroyski
landstingsmaðurin, sambandsmaðurin Poul Niclasen, at málið eisini átti at verið
lagt fyri løgtingið. Men forsætisráðharrin, Hans Hedtoft, helt ikki, at hetta
var neyðugt. Í juli 1951 lýsti landsstýrið í Dagblaðnum, at Torshavns
Marinedistrikt (seinni Færøernes Kommando) bleiv sett á stovn. Løgtingið hevði
áður gjørt greitt, at Føroyar skuldu standa uttanfyri ósemjur landanna millum.
Hetta bar tí við sær, at tingið var ímóti, at Føroyar skuldi limast inn í NATO.
Danir gjørdu kortini av, at føroyingar skuldu fylgja við. Í 1949 fór Danmark upp
í hernaðarsamgonguna NATO. Fyrst 3. desember 1952 blivu Føroyar við kunngerð í
Dimmalætting frá ríkisumboðnum limaðar inn í NATO.

Í 1958 gav landsstýrið NATO loyvi at byggja á Sornfelli, afturfyri at NATO
rindaði kostnaðin av oyggjarvegnum. Sama ár vóru eisini samráðingar um at byggja
Loran C støðina á Eiði. Av skjølum, sum danskir myndugleikar hava sent
Løgmansskrivstovuni, framgongur, at Landsstýrið í desembur 1959 góðkendi, at
virksemið á Loran C-støðini á Eiði kundi byrja 15. desembur 1959. Sambært somu
skjølum vóru menn frá U.S. Airforce i Føroyum fyri at kanna møguleikarnar fyri,
at amerikonsk kommunikatiónsstøð kundi verða bygd í Føroyum . Málið varð lagt
fyri Peter Mohr Dam, sum tá var løgmaður. Dam vildi ikki hava, at hetta mál, um
at byggja eina nýggja, amerikanska, kommunikatiónsstøð í Føroyum afturat, kom
alment fram. Heldur ikki vildi Dam, meðan málið enn var á fyrireikingarstigi,
tosa við hinar landsstýrismenninar um tað, ella leggja tað fyri tingið . Í
desembur 1960 hevði ríkisumboðsmaðurin eina samrøðu við Dam um, at umhugsað varð
at byggja eina radiostøð í Føroyum, sum skuldi nýtast av flotamegini hjá NATO í
Norðuratlantshavi.

Virksemið hjá NATO í Mjørkadali og á Sornfelli varð niðurlagt í 2012. Í 47 ár og
tríggjar mánaðir hevur støðin í Mjørkadali gjørt uppgávur fyri NATO við
eftirliti av skipum og flogførum í Norðuratlantsøkinum .

Tá ið farið varð at byggja radar- og lurtingarstøð í Mjørkadali í 1963, komu
mótmæli frá føroyingum. Men byggingin helt fram, og støðin fór at virka í 1963.
Í Føroyum var síðani 1970-árini ein rørsla, ið nevndist "Fylkingin móti NATO",
hvørs høvuðsendamál var at fáa Føroyar úr NATO. Í august 1987 kom tað
amerikanska herskipið USS McCloy (FF-1038) inn á Havnina. Stór mótmælisgonga tók
ímóti herskipinum, tí tað møguliga hevði kjarnorkuvápn innanborða. Eisini kom
mótmælisskriv frá løgmanni vísandi til løgtingssamtyktina um Føroyar sum
atomvápnafrítt øki. Umframt mótmælisgonguna var eisini ein viðmælisgonga, sum
við skeltum vísti á, at "NATO tryggjar friðin”.

12. mars 1947 helt amerikanski forsetin Harry S. Truman (D) røðu í kongressini í
USA. Vanliga verður sagt, at Kalda kríggið byrjar við hesi røðu. Henda røða
saman við Marshallætlanini um búskaparligu endurreisnina av Evropa gjørdist m.a.
grundarlagið undir hernaðarsamgonguni NATO, ið varð stovnað í 1949. Um somu tíð
skipaði Sovjetsamveldið fyri, at londini í Eysturevropa fingu sosialistiskar
einflokkaskipanir við ætlanarbúskapum. Í 1955 stovnaði Sovjettsamveldið saman
við eysturevropeisku londunum eina hernaðarsamgongu, Warszasamgonguna. Danmark
bleiv limur í Nato í 1949. Og hóast Føroya løgting bæði áðrenn og aftaná hetta
hevði samtykt, at Føroyar skuldu haldast uttanfyri allar hernaðarsamgongur,
vórðu Føroyar í desembur 1952 lýstar at verða limur í NATO. Hervið varð støða
Føroya sum uttanveltað land slept.   



https://fo.wikipedia.org/wiki/N%C3%BDs%C3%A6land

Nýsæland (enskt; New Zealand), er eitt stórt land í Oseania. Wellington er
høvuðsstaður, og størsta ídnaðarøkið er í Auckland, sum liggur í norðara parti
landinum. Aðrir stórir býir er Christchurch, Hamilton, Dunedin og Palmertson
North. Slakar 4.2 milliónir fólk búgva í Nýsælandi; minni enn helvtin av
fólkinum í New York ella London. Nýsæland er um 1600 km í ein landsynning úr
Avstralia. Landið er mest sum bara tvær stórar oyggjar – Norðuroy og Suðuroy,
men eisini eru fleiri smáar oyggjar. Næstan tríggir fjórðingar búgva í Norðuroy,
flestu teirra í býum. Nýsæland gjørdist bretskt hjáland í 1820. Waitanisáttmálin
í 1849 tryggjaði bretum valdið á oynni. Í 1907 fekk Nýsæland støðu sum ríki, og
í 1947 fekk tað fullveldi. Í Nýsælandi eru 20 ferðir so nógvir seyðir sum fólk.

Um 1000 sigldu nakrir polynesar mangar hundrað fjórðingar í opnum bátum og
búsettu seg á báðum teimum stóru oyggjunum í Nýsælandi, Norðuroynni og
Suðuroynni. Við sær høvdu teir plantur, sum teir høvdu dyrkað, har teir búðu
frammanundan til dømis søtepli, jamsrót, taro og grasker. Bara søteplini vuksu,
men í Nýsælandi funnu teir annað etandi, til dømis moafuglin, skeljar og
átuligar trøllakampar. Hildið verður, at fólkið í Suðuroynni livdi sum
útróðrarmenn og savnarar, til bretski rannsóknarfarin James Cook kom hagar í
1769. Í Norðuroynni bar væl til at velta epli, men hvørt ár kom spilla í
grøðina, tá ið nakað leið frá. Tí gróvu maoriar stór hol niður í jørðina, so at
eplini kundu goymast í jøvnum hita, so at tey ikki spiltust. Soleiðis gjørdist
bøndurnir sjálvbjargnir við mati.

Evropeiskar handilsmenn komu til Nýsælands í 1790-árunum. Maoriar, sum høvdu búð
har í øldir, góvu sær ikki stórvegis far um teir í fyrstuni, men um 1800 fóru
teir at handla við teir. Í 1840 settu fyrstu bretarnir seg niður í Nýsælandi og
grundaðu býin Wellington í einum øki, teir høvdu keypt frá maoriarum. Stóra
Bretland kravdi yvirvaldsrætt yvir Nýsælandi og sendi ein landshøvding, William
Hobson, kapteyn, hagar. Hann gjørdi semju við maorihøvdingarnar, nevnd
Waitangiavtalan, sum vissaði teimum ognarrætt at eiga jørð og beyð teimum
bretskan ríkisborgararætt. Avtalan varð ikki hildin út í æsir, og tað elvdi til
kríggj. Frá 1840 til 1907 var Nýsæland bretskt hjáland, men landið gjørdist
sjálvstøðug tjóð í 1947. Upprunafólkið – maoriar – eru enn um tíggjundaparturin
av fólkinum. Nýsæland er framburðssinnað land og varð fyrsta land í heiminum,
sum veitti konufólkið valrætt og setti vælferðarskipan í gildi.

Meðan ein afturhaldsstjórn, sum lívgaði ríku góðseigararnar, hevði valdið, var
stór fíggjarkreppa í Nýsælandi næstan øll árini frá 1870 til 1890. Eftir hart
stríð fyri at fleiri skuldu fáa valrætt, játtaði stjórnin í 1889 umsíðir øllum
monnum yvir 21 ár valrætt. Árið eftir var tjóðartingsval og meiriluti var fyri
einari frílyntari stjórn, sum alt fyry eitt setti í gildi sosialar ábøtur.
Ímillum teirra vóru ídnaðarlógir, sum høvdu eftirlit við arbeiðsumstøðum og
arbeiðstíð, stigvaksandi skattaskipan, gerðardómstólar í ídnaðinum, ellisrentu
og 19. september í 1893 valrætt fyri konufólk. Tað var fyrstu ferð í søguni, at
eitt land hevði givið konufólki valrætt.

Bretska hjálandið Nýsæland fekk stýrisskipanarlóg í 1852 og varð býtt í seks
landslutir. Í 1856 varð stjórn stovnað, sum fekk myndugleika yvir øllum
landslutunum, og Nýsæland var enn verandi sjálvstýrandi hjáland í hálva øld.
Hesa tíðina førdi landið ein samfelagspolitikk, sum mundi vera ein hin mest
framtakssinnaði í heiminum. Í 1901 noktaði Nýsæland at fara upp í nýstovnaða
Avstraliasamveldið, og í 1907 gjørdist landið sjálvstýrandi partur í Bretska
Heimsveldinum.

Heimskreppan síðst í 1920-árunum, elvdi til stóra afturgongd í nýsælendska
búskapinum. Prísurin á útflutningsvørum fór niður í helvt, landið fekk ikki lán,
og arbeiðsloysið vaks ógvuliga skjótt. Stjórnin, sum hevði valdið, tóktist ikki
at verða før fyri at vinna á kreppuni, og tí vann arbeiðaraflokkurin í Nýsælandi
tjóðartingsvalið í 1935 á fyrsta sinni. Flokkurin vann stórsigur, tí hann í
valstríðnum hevði hann lovað at loysa trupulleikarnar í landinum. Ríkið tók
beinan vegin stór lán, tjóðartingið ásetti fastan prís á landbúnaðarvørur, og
arbeiðsvikan varð stytt niður í 40 tímar. Í 1938 viðtók tingið lóg um
almannaveitingar til øll, sum ikki høvdu nóg mikið til lívsins uppihald.

Nýsæland var eitt av seinastu londum í heiminum, sum varð ónomið. Fyrstu fólk at
seta seg niður her vórðu maoriar, ið komu higar úr Polynesia um ár 950. Hóast
flestu maoriar nú á døgum hava lagað seg til at liva sum fólkið í
vesturheiminum, hava teir goymt mentan sína - málið, listina og stórhúskið.
Maoriar hava umboð í tinginum, og stig eru tikin til at tryggja teimum somu
rættindi og møguleikar sum onnur, tá ið talað verður um heilsurøkt, útbúgving og
arbeiði - rættindi, teir ikki hava havt áður.

Í juni 2008 búðu 4.268.000 fólk í Nýsælandi. Um 9 % vóru maorar (heimafólkið),
80 % vóru av evropeiskari ætt, og hini vóru úr Asia og ymiskum oyggjabólkum í
Kyrrahavi. Meginparturin av fólkinum er protestantar, og eini 15 % eru
katolikkar. Heili 80 % av fólkinum búgva í býum, og Nýsæland verður eisini mett
at vera tað mest urbaniseraða landið í heiminum.

Lýtt veður og vøkur, stórfingin náttúra gera, at fólk eru nógv úti, og at nógv
frítíðarvirksemi eisini er uttandura í Nýsælandi. Nýsælendingum dámar væl alla
ítrótt, til dømis at ganga og klíva í fjøllunum, sigla í kano, sigla við
seglbáti og at spæla rugby.

Stórar albeittar fløtur og lýtt og vátligt veðurlag gera, at Nýsæland er gott
landbúnaðarland; helst til dýrahald, neyt og seyð. Seyðaskipanin er 60 milliónir
(um 20 til hvørt fólk) og 8 milliónir neyt. Tríggir fjórðingar av nýsælendska
útflutninginum eru búnaðarvørur. Nýsæland er ímillum tey lond í heiminum, sum
flytur mest út av ull, frystum kjøti, osti og smøri. Ein onnur týdningarmikil
vinna er fiskiskapur. Av tí at Nýsæland er á suðurhálvu, kunnu bøndurnir har
dyrka frukt, meðan vetur er í keyparalondunum á norðurhálvu. Mong ferðafólk koma
til Nýsælands, helst at njóta náttúruna og sunna uttanduralívið.

Nýsæland er kongsveldi við parlamentariskari stjórn í The Commonwealth, og
viðurkennir bretsku drotninga sum ovasta myndugleika í landinum. Kongshúsið er
umboðað av einum generalguvernøri, sum hevur sæti í høvuðsstaðnum Wellington.

Lóggevandi valdið hevur tingið (The New Zealand House of Representatives), sum
hevur 120 limir. Val er triðja hvørt ár. Størstu politisku flokkarnir eru Labour
og National Party. Tveir aðrir smærri flokkar eru eisini, The Allice og New
Zealand First. National Party tók við stjórnarleiðsluni í 1990, eftir at Labour
hevði sitið við valdinum síðan 1984.

Nýsæland liggur í útsynningspartinum av Kyrrahavi, um 1600 km úr Avstralia.
Nýsæland er tvær stórar oyggjar, Norðoy og Suðuroy. Í Norðuroy er veðurlagið
lýtt og milt, og har eru mong gosfjøll. Í Suðuroy er kaldari, og har eru jølar,
høg fjøll og stórir skógir. Aftur at hesum koma nakrar smærri oyggjar. Millum
tær smæstu er hjálandið Cooksoyggjar. Til samans er Nýsæland 270.000
ferkilometrar. Helvtin av landinum er graslendi, bert lítil partur veltur, og
ein fjórðingur er skógur. Veðurlagið er lýtt, og tí hava góðir møguleikar verið
at ment landbúnaðarvinnu og skógarvinnu. So langt suðuri er sjálvandi summar, tá
vetur er hjá okkum, og Nýsæland kann tí selja Evropa góðar landbúnaðarvørur um
veturin.



https://fo.wikipedia.org/wiki/Mi%C3%B0%C3%B8ldin

Miðøldin er eitt tíðarskeið í evropeiskari søgu. Flestu søgufrøðingar eru samdir
um at miðøldin byrjar í ár 476 og endar í ár 1453. Í miðøld vóru stórar
fólkaflytingar, kristindómurin varð borin um alt Evropa, og kirkjan fekk
ovurstórt vald.

Leingi varð hildið, at miðøld var myrkt og óhugnaligt tíðarskeið - nógv og
harðlig kríggj, krossferðir og svartideyði, tí ið um triðingurin av fólkinum
doyði. Tá fór nógv vitan fyri skeyti, og hildið verður, at vit í Føroyum tí vita
so lítið um tíðina fyri 14. øld. Men í miðøld blómaðu eisini list og mentan. Tá
vóru nógvu og stórfingu kirkjurnar bygdar. Framburður var eisini í handli,
sjóvinnu og handverki. Tey lærdu at prenta bøkur, og m.a. vórðu kumpassin og
mekaniska urið tikin í brúk. Bókmentir vóru skrivaðar, og nógv kvæði eru yrkt í
hesari tíð. Miðøld endaði í 15. øld, tá ið endurburðartíðin fór um alt Evropa.

Miðøld tekur við, tá ið Rómverjaríki fór til grundar um ár 400, og varir til
trúbótina um ár 1500.



https://fo.wikipedia.org/wiki/M%C3%A1nin

Mánin er næsti granni okkara í rúmdini. Teir gomlu norðbúgvarnir nevndu hann
Himintungl ella bert Tungl, men mánanavnið var eisini vanligt longu í norrønari
tíð. Miðalfjarstøðan er bert 384400 km, og tað merkir, at tú við einum vanligum
handkikara kanst síggja spennandi detaljur á mánaflatuni. Á Mánanum er hvørki
luft ella flótandi vatn, og tí hevur hann heldur einki veðurlag. Mánin hevur
heldur einki jarðfrøðisligt lív. Tey landmerki, vit síggja á mánaflatuni, eru
skapt av at loftsteinar (meteorir) hava rakt Mánan.

Eftirsum tað tekur mánanum júst somu tíð at snara einaferð um sjálvan seg, sum
tað tekur honum at snara um Jørðina, vendir hann altíð somu síðu móti okkum.
Hetta verður nevnt "bundin rotatión", og hiðani av Jørðini síggja vit sostatt
bert umleið helvtina av Mánaflatuni. Stóru økini á Mánanum kunnu síggjast við
berum eyga. Myrkar fløtur við láglendi - mare-økini (Mánahøv) - standa í andsøgn
við ljósari hálendini.

Mánin er okkum 400 ferðir so nær sum sólin, men hann er eisini 400 ferðir so
lítil sum sólin. Tí eru hesir knøttir um leið líka stórir at síggja til á
luftini. Tá ið mánin er ímillum okkum og sólina, kemur hann stundum fyri sólina.
Tá er sólarmyrking. Full sólarmyrking var í Føroyum 30. juni 1954. Øðrvísi enn
sólin er hann ein kaldur knøttur, sum melur um jørðina. Mánin lýsir ikki
sjálvur, men bara við afturkastaðum sólarljósi, sum vit nevna mánalýsi. Til
støddar er hann góðan fjórðing av jørðini, og frástøðan er um leið 30 ferðir
tvørmálið í jørðini. Mánin hevur fasur, t.e., lýsandi mánaeygað broytir skap,
alt eftir hvar hann er í ringrásini um jørðina.

Fyrstu menn at ganga á mánanum vóru amerikanararnir Neil Armstrong og Edwin Buzz
Aldrin í juli 1969. Teir fóru við rúmdarfarinum Apollo 11, og mánafarinum Eagle
førdi síðan tveir av monnunum niður á mánan, meðan hin triði (Michael Collins)
fleyg í ringrás um mánan. Armstrong hevði leiðsluna á Apollo tann 20. juli í
1969, tá ið rúmdarfarið lendi á mánanum. Hann varpaði aftur til Jørðina við
kendu orðunum: "That's one small step for a man, one giant leap for mankind". Í
tríggjar tímar gingu Neil Armstrong og felagi hansara Edwin Buzz runt á mánanum.



https://fo.wikipedia.org/wiki/Litava

Litava (Litaviskt: Lietuva) er lýðveldi í Miðevropa. Litava hevur mark við
Eystrasalt, Russland (Kaliningrad) og Lettland í norðri, Pólland í vestri, og
Hvítarussland. Litava mørkini eru, kanska meiri enn onnur evropeisk, broytt
óteljandi ferðir í søguni. Litava skilur seg á mangan hátt frá hinum báðum
Baltalondunum. Meginparturin av fólkinum er litavar; í Estlandi og Lettlandi er
rættiliga stórur partur av fólkinum tilfluttir russarar. Mesta fólkið býr eisini
inni í landinum - har høvuðsstaðurin, Vilnius, eisini er - og ikki við
strendurnar. Triðja, sum víkur frá, er fruktagóða jørðin. Litava var fyrsta
landið í fyrrverandi Sovjetsamveldinum, sum tók loysing, og síðan hevur Litava
leita vestureftir. Litava er limur í bæði NATO, ES og ST. Litava gekk soleiðis á
odda fyri at koma burturúr Sovjetsamveldinum, og tað kostaði eisini eitt hart
stríð við stjórnina í Moskva, sum eisini royndi at brúka vald at steðga
loysingarroyndini.

Litava er eitt land í vøkstri og við nógvum møguleikum, og landið hevur ment seg
til at hava ein opnan marknaðarbúskap. Litava hevði ætlað at gerast partur av
evra-samstarvinum í ES í 2007, men orsaka av ov høgari inflatión, sleppur Litava
ikki við enn .



https://fo.wikipedia.org/wiki/Kringvarp_F%C3%B8roya

Kringvarp Føroya er almenni loftmiðlastovnurin í Føroyum. Útvarp Føroya og
Sjónvarp Føroya vórðu løgd saman í ein stovn 1. januar 2005, eftir avgerð frá
landsstýrismanninum í Mentamálum, Jógvan á Lakjuni. Stjórin í Kringvarpi Føroya
eitur Dia Midjord.

Stovnurin Kringvarp Føroya hevur nakrar skyldur og uppgávur, sum er neyvt
orðaðar í einum Public service sáttmála. Hetta er ein sáttmáli, har partarnir
eru Kringvarp Føroya og Mentamálaráðið. Harímillum eru nakrar lógarásettar
skyldur.

Kringvarp Føroya hevur skyldu til at útvarpa sendingar, ið fevna um tíðindi,
upplýsing, mentan og undirhald. Kringvarp Føroya skal í programmvirkseminum
leggja dent á upplýsingar- og talufrælsi, sakliga og óhefta upplýsing og eitt
fjøltáttað tilboð, sum varðveitir og fjálgar um mál, mentan, átrúnað og siðalæru
føroyinga. Stk. 2. Kringvarp Føroya eigur at leggja dent á at hava gott føroyskt
mál í sínum sendingum. Kringvarp Føroya hevur skyldu at tryggja starvsfólkunum
holla málsliga ráðgeving. Stk. 3. Kringvarp Føroya skal ansa eftir, at sendingar
ikki kunnu skaða likamligu, sálarligu og siðalagsligu menningina hjá børnum og
ungum undir lógaldri, eitt nú við ónærisligum ella ógrundaðum harðligum
innihaldi. Stk. 4. Sendingarnar skulu ikki á nakran hátt elva til mannminkan,
harðskap ella hatur orsakað av húðaliti, kyni, átrúnaði ella tjóðskapi. Stk. 5.
Landsstýrismaðurin kann áseta reglur um, at í sendivirkseminum skal serligt
fyrilit vísast børnum og ungum. Stk. 6. Virksemið hjá Kringvarpi Føroya kann
eisini fevna um at endurvarpa útlendskar public service-sjónvarpsrásir.



https://fo.wikipedia.org/wiki/Klaus_Rifbjerg

Klaus Rifbjerg (15. desember 1931 - 4. apríl 2015) var ein danskur rithøvundur.
Hann vaks upp á Amager í 1930-árunum (tá ið hann andaðist búði hann í Spania og
í Skodsborg). Hann útgav sína fystu bók í 1956, tá ið yrkingasavnið Under Vejr
med mig selv kom út. Klaus Rifbjerg, í Danmark eisini nevndur Store Klaus, var
kendur fyri ofta at greiða frá um sín egna uppvøkstur.

Við yrkingasavninum Konfrontation 1960 innførdi hann eitt heilt nýtt sjónarmið á
nýmótans tilveruna, og yrkingasavnið kom at standa sum ein ímynd av
konfrontatiónsmodernismuni í 1960-árunum . Við savninum Amagerdigte frá 1965
gjørdi Klaus Rifbjerg vart við eina nýggja tíð og var frammanfyri sína tíð við
tí einfeldi, ið eyðkendi 1970-árini. Bókin víst m.a. stóra kærleika
rithøvundundans til tað vanliga. Mest týðandi verkið hjá Klaus Rifbjerg er Den
kroniske uskyld frá 1958, ið seinni bleiv filmatiserað í 1985.

Í 1976 var hann við til at lata upp gourmet-matstovuna Kong Hans Kælder saman
við konu síni Inge og Lene og Sven Grønlykke í kjallaranum á Kong Hans' Vingård
í Vingårdstræde í Keypmannahavn við navninum Kong Hans Kælder. Í 1983 móttók hon
sum tann fyrsta matstovan í Danmark ein stjørnu í Michelinguiden.

Klaus Rifbjerg hevur síðan 1955 verið giftur týðaranum Inge Rifbjerg. Tey eiga
børnini Lise Rifbjerg, týðari, journalist Synne Rifbjerg, journalistur og Frands
Rifbjerg, jazztrummusláari.



https://fo.wikipedia.org/wiki/Gregorianski_kalendarin

Gregorianski kalendarin verður brúktur í Vesturheiminum. Hann er ein tillaging
av julianska kalendaranum. Hann varð fyrst skotin upp av Aloysius Lilius, og
varð settur í gildi av Gregorius XIII páva, sum hann eisini fekk navn eftir, 24.
februar 1582. Summir mæltu til at rætta kalendaran við at loypa skotárini um 10
ferðir. Soleiðis hevði kalendarin verið fluttur 10 dagar fram. Gregorius XIII
pávi vildi kortini hava hetta gjørt í einum við at stytta oktober 10 dagar, og
soleiðis kom dagurin eftir hósdag 4. oktober 1582 at eita fríggjadagur 15.
oktober 1582. Ymiskt var, hvussu lond tóku ímóti gregorianska kalendaranum, men
so við og við tóku øll katólsk og síðan protestantisk lond við kalendaranum.

Gregorianski kalendarin varð gjørdur, tí at julianski kalendarin var eitt sindur
skeivur. Neyðugt var við árum við ymiskari longd, og tí vórðu leypár / skotár
sett inn í julianska kalendaran. Julianski kalendarin hevði fast leypár / skotár
4. hvørt ár. Við rættingum í gregorianska kalendaranum verða bert 97 skotár fyri
hvørji 400 ár. Gregorianski kalendarin er so mikið neyvur, at tað ganga 3571 ár,
áðrenn kalendarin er eitt samdøgur skeivur.

Í Danmark var ikki farið yvir til gregorianska kalendaran fyrr enn ár 1700.
Danski astronomurin Ole Rømer arbeiddi við málinum, og tá Fríðrikur IV kongur
tók við eftir Christian V í 1699, fekk Ole Rømer sannført hann um broytingina.
Kongur gjørdi av, at dagurin eftir sunnudag 18. februar 1700 skuldi eita
mánadagur 1. mars 1700. Men í Føroyum hendi hetta skiftið ikki fyrr enn í
november 1700, tá dagurin aftan á leygardag 16. november varð sunnudagur 28.
november.

Katólska kirkjan vildi hava kalendaran endurskoðaðan fyri at páskirnar kundu
verða hildnar á teirri tíðini, ið katolikkar hildu verða komið ásamt um á fyrsta
ráðnum í Nicæa í 325. Sjálvt um ein kirkjulóg frá ráðnum sigur, at allar kirkjur
skulu halda páskir í senn, gjørdu tær ikki tað.



https://fo.wikipedia.org/wiki/Bilar

Bilin brúka vit mest t.d. at koyra til arbeiðis, at keypa og tá ið vit ferðast.
Nógvir serbilar eru eisini, t.d. kappkoyringarbilar, sjúkrabilar, løgreglubilar,
hýruvognar og sløkkibilar. Nýmótans bilar brenna diesel ella bensin eins og
fyrstu bilarnir, ið vórðu gjørdir síðst í 1880. Men í útsjónd líkjast okkara
bilar ikki teimum, sum vórðu gjørdir fyri bara 20 árum síðan. Settu vit allar
bilar í heiminum á rað, høvdu teir rokkið av jørðini upp á mánan, og riðilin
gerst longri hvønn dag. Motorurin er framman í flestum bilum. Hann dregur
beinleiðis á framhjólunum, afturhjólunum ella á øllum fýra hjólum. Oftast eru
fýra ella fimm gervi, sum verða nýtt alt eftir ferðini og vegnum. Í lágum gervi
mala hjólini seint og fáa eyka megi at fara í gongd ella at koyra niðan brekku.
Tá ferðin er nógv, í 4. ella 5. gervi, mala hjólum skjótt. Teldur gera
framtíðarbilin eftir royndum í vindtunnlum. Hann verður á tremur av
elektronikki, sum ger alt møguligt, eitt nú kann hann finna stytstu leið heim.
Verksmiðjurnar nýta nýtt plasttilfar og eru farnar at gera royndir við motorum
úr keramikki.

Bilar eru til so mangt. Flestu persónbilar eru rúmligir og koyra skjótt borið
saman við tað, teir brenna. Kappkoyringarbilar og teir dýrastu bilarnir leggja
dent á ferð og maglæti. Porsche er gott dømi um marglætisbil. Hann er gjørdur í
hond næstan allur, sum hann er, og er ein av vakrastu og dýrastu bilum í
heiminum, t.d. 10 Porsche 918 Spyder. Kappkoyringabilar, sum t.d. Ferrari, eru
gjørdir at koyra skjótt og eru ikki sum aðrir bilar. Teir hava sterkar, stórar
motorar, og skrokkurin er úr serliga løttum tilfari. Teir eru so lágir, at teir
hava so at siga onga luftmótstøðu, og bilstjórin má tí næstan liggja niðri. 8-10
strokkar í tí øgiliga sterka motorinum gera, at kappkoyringarbilurin fer upp um
500 km/tíman. Trivaligu kringlubremsurnar kunnu minka ferðina á bilinum úr 300
km/tíman niður í 60 km/tíman eftir minni enn trimum sekundum. Dekk til
kappkoyringar eru púra sløtt, tað gevur minst mótstøðu, men tey eru ógvuliga
breið, so tey hava vegtak kortini. Stuttleikabilar hava stóran motor, rundað
snið og vanliga bara rúm fyri tveimum fólkum.

Toyota er heimsins størsti bilframleiðari. Eftir at hava verið tann
bilaframleiðarin, sum seldi flest bilar frá 2012 til 2015, bleiv Toyota
yvirhálað av Volkswagen í 2016.

Fólk flentu í kíki at fyrstu royndunum í 1880-árunum at gera bilar.
Myndugleikarnir kravdu, at maður skuldi ganga við reyðum flaggi framman fyri
bilin. Karl Benz (1844-1929) gjørdi í 1885 ein bil, sum summi siga vera tann
fyrsta, men hann hevði bara trý hjól. Fyrsti bilurin við 4 hjólum var danskur.
Tað var Hammel-bilurin frá 1886. Hann koyrir enn, og er nú t.d. eisini at síggja
á Teknisk Museum. Fransmaðurin Nicolas-Joseph Cugnot (1725-1804) gjørdi longu í
1769 fyrsta eimaktfarið, ein traktor at draga kanónir. Eitt slíkt eimlokomotiv
dró ferðafólkavognar millum t.d. Nørre og Fredrikshavn frá 1862. Í 1890-árunum
gjørdu René Panhard (1841-1908) og Émile Levassor (1843-1897) fyrsta bilin, har
motorurin var framman fyri ferðafólkið. Soleiðis er nú enn í flest øllum bilum.
Longu í 1903 koyrdu teir skjótastu bilarnir upp í 100 km/tíman, men teir vóru
ógvuliga dýrir og steðgaðu ofta upp. Nú eru bilarnir bíligari og meira álítandi.
Henry Ford (1863-1947) í Michigan gjørdi í 1908 fyrsta flutningsbandið í
heiminum og kundi tí gera bilar so bíliga, at vanlig fólk høvdu ráð at keypa
teir. Hvønn dag koyra milliónir av fólki um allan heimin í bili.

  Fyrsti bilurin kom til Føroya 6. mai 1922, men verulig ferð kom ikki á
bilasøluna fyrr enn seinast í 1960-árunum. Ferðslan á vegunum í Føroyum frá tí,
at fyrsti bilurin kom til landið og so upp í 1960-árini, kann als ikki sammetast
við ta ferðslu, sum vit kenna í dag. Bilarnir vóru sera fáir, og sama var við
vegunum í bygd og bý. Heldur ikki vóru nógvir vegir millum bygda, og tað bar als
ikki til at nýta bilin at ferðast úr einum enda á landinum í hin. Við tað at
ferðslan var lítil, vóru eisini fáar ferðsluvanlukkur í mun til fólkatalið. Men
í mun til bilatalið og koyrdar km var ikki heilt einki av ferðsluvanlukkum. Tá
ið komið varð í 1970-árini, er føroyska samfelagið fyri stórum broytingum, og
eftir fáum árum fekk tá tann vanligi føroyingurin væl meira av peningi um hendi
í gerandisdegnum. Hetta bar m.a. við sær, at bilatalið fór at vaksa í stórum. Í
1969 vóru 3001 bilar skrásettir í Føroyum, men bara fimm ár seinni er talið
meira enn tvífaldað: í 1974 eru 6825 bilar skrásettir. Longu í 1981 fór
bilatalið upp um 12.000, so tað varð ferfaldað eftir bara 12 árum. Samstundis,
sum hetta hendi, kom verulig gongd á at útbyggja vegasambandið: vit fáa brýr og
tunlar, og bilaferjur fara at sigla millum oyggjarnar.   

Ì 1980-árunum liva føroyingar yvir evni, og tá kemur uppaftur meira ferð á
bilasøluna. Bara í 1984 vera 2093 nýggj akfør skrásett, og í 1985 eru 15.000
akfør í Føroyum. Og bilatalið veksur enn skjótari næstu fimm árini, tí 1. januar
1990 eru skrásettt 18.000 akfør í Føroyum, og bilatalið er næstan tvífaldað í
tíggju ár. Hetta árið eru 3551 vøru- og lastbilar, 118 bussar, 233 hýravognar,
13.986 vanligir persónbilar og bara 113 motorsúkklur. Síðani koma kreppuárini,
og eini 6000 fólk flyta av landinum. Fólk hava ikki ráð at umvæla eldri bilar,
og teir verða settir, og tí minkar talið av akførum. Alt virksemið steðgar, og
stóru lastbilarnir verða seldir av landinum. Næstu fimm árini gerast akførini
5000 færri í Føroyum. Ì 1995 er skrásett 15.504 akfør, men tá ið vit koma til ár
2000 ár, táttar bilatalið longu í 20.000 akfør. Vøru- og lastbilarnir í 2013
vóru 516, vøruvognarnir 3560, bussarnir 108, motorsúkklurnar 725, hýruvognarnir
101 og persónbilarnir 20.507. Haraftrat eru onnur akfør skrásett, sum ikki
dagliga koyra í gøtunum millum annað ellisakfør og brandbilar. Verður alt talt
við eisini prutlini, sum eru 1614 í tali, kampingbilar og kampingvognar, so
nærkast vit 31.000 akfør við nummarplátu. Til hvørt motorakfar vóru 2,1 fólk, og
til hvønn persónbil vóru 2,9 fólk.  

Í 1960 vóru 111 persónbilar í Føroyum, í 2013 er talið 20.504 bilar. Sambært
fólkateljingini hjá Manntali í 2014, so er bilur næstan í hvørjum húski. 85 % av
øllum í landinum hava ein ella fleiri bilar. Sambært fólkateljingini sæst, at í
øllum økjum í Føroyum hava umleið helvtin av øllum húskum ein bil. Bara í
Eysturoynni og Norðstreymi er tað undir helvtin av húskinum, sum bara hevur ein
bil. Afturfyri eru tað fleiri húski her, sum hava tveir ella tríggjar bilar.
Húskini í Eysturoynni hava flestar bilar. 90 % av øllum húskum í Eysturoynni
hava ein ella fleiri bilar.

Síðani 6. juli í 2013 til 6. juli 2014 eru níggju deyð í ferðsluni í Føroyum -
ein kvinna og átta menn. Samanborið við grannalond okkara eru flest deyð í
ferðsluni í Føroyum í mun til fólkatalið (18 deyð/100.000 íbúgvar). Í Danmark,
Noregi og Svøríki eru umleið 3-3,7 deyð seinastu árini fyri hvørjar 100.000
íbúgvar. Síðan fyrstu deyðsvanlukkuna í ferðsluni í 1928, eru 281 føroyingar
deyðir í ferðsluni. 202 menn og 79 kvinnur. Av hesum vóru 100 børn ella ung,
yngri enn 18 ár.



https://fo.wikipedia.org/wiki/Barein

Kongsríkið Barein er eitt lítið oyggjaland í Persaflógvanum. Barein var fyrsta
oljulandið á Arábianesinum. Stórar oljukeldur hava gjørt Barein ovurríkt, og
oljuídnaður er høvuðsvinna. Oljukeldur og reinsingarstøðir geva nógvum fólki
arbeiði, men ferðavinnan kastar eisini nógv av sær. Nú eru oljukeldurnar skjótt
tómar. Mesta av Barein er heit, turr og grýtut oyðimørk. Høvuðsstaðurin eitur
Manama.

Í 1986 varð koyrandi eftir byrging til Saudiarábia. Nógvir saudar fara til
Barein at stuttleika sær, tí á oynni halda tey ikki islamisku lógirnar sum í
Saudiarábia. Islamisku lógirnar banna til dømis fólki at drekka alkohol.

Barein er lítil oyggj, ikki longri enn 48 km (nakað sum Streymoyggin).
Veðurlagið er heitt og turt, og næstan alt landið er oyðimørk. Av tí at har
regnar so lítið, ber bara til at dyrka, um vatn verður veitt á markirnar. Fast
vegasamband – brýr og byrgingar – er ímillum høvuðsoynna Barein og
grannaoyggjarnar Al Muharraq og Sitrah. Fast vegasamband er eisni inn á
meginlandið til Saudi-Arabia, ið Barein hevur tætt samband við. Oyggin Barein er
bara 48 km long, hinar oyggjarnar eru upp aftur smærri.

Oljuvinnan er høvuðsvinnan. Tey funnu olju og natúrgass í Flógvanum tíðliga.
Meira enn helvtin av tí olju, sum er tøk í heiminum nú á døgum, er í Flógvanum.
Úr boritornunum í oyðimørkini brennur natúrgassið, sum kemur upp saman við
oljuni. Nú ið oljan er um at vera uppi, hevur perluveiða tikið seg upp aftur.
Perlutíðin er frá juni til september. Perlukavararnir kava niður á botn við
søkki uppi á sær; útgerð teirra er annars bara ein nasaklemma, knivur og kurv at
leggja skeljarnar í. Dýrastu perlurnar eru fannhvítar og bera á ljósareytt.



https://fo.wikipedia.org/wiki/B%C3%B3kmentir

Bókmentir er felagsheitið fyri skriva tilfar av ymiskum slag. Vit skilja ímillum
tvey høvuðssløg av bókmentum: Fagrar bókmentir og Yrkisbókmentir. Fagrar
bókmentir er tað sum á donskum eitur Skønlitteratur, tað er fiktivur
skaldskapur, tvs. at rithøvundurin kann sjálvur finna uppá eina søgu ella
yrking, hann ella hon nýtist ikki at halds seg til veruleikan. Fagrar bókmentir
kunnu býtust upp í:

Man kann tosa um bókmentir sum eru útkomnar í bók, men sjálvt um t.d. yrking
ella stuttsøga ikki er útkomin í bók men bara í til dømis einum tiðindablaði, so
er talan álíkavæl um bókmentir. Í Føroyum eru bókmentir ikki so gamlar. Men
føroysku kvæðini, sum ikki blivu skrivaði niður fyrr enn einaferð í 1800-árunum
eru nógv eldri enn tað, og tað eru bókmentir, sjálvt um tað var munnlig siðvenja
fyrstu tíðina. Tað sama er galdandi fyri sagnir og ævintýr bæði úr Føroyum og
øðrum londum, at her var talan ofta fyrst um munnliga siðvenju, har fólk
fortaldu hvør øðrum søgur ella sungu fyri hvørjum øðrum út frá minninum. Seinni
eru hesi fest niður á pappír og givin út í bók. Annars eru skrivaðar bókmentir
er gomul siðvenja í eitt nú Grikkalandi. Homer yrkti Ilionskvæði og Kvæði um
Oddysseus, sum var Trojanska kríggið. Hildið verður, at kvæðini eru yrkt umleið
12. ella 11. øld fyri Kristi føðing.



https://fo.wikipedia.org/wiki/Windows

Tann nýggasta versjónin av Windows er Windows Vista, men Windows Vista kemur út
í 6 ymisum versjónum, tær eru,

Windows Vista Basic Windows Vista Home Basic Windows Vista Home Premium Windows
Vista Business Windows Vista Enterprise Windows Vista Ultimate

Vista krevur nógv meira av teldini, tvs at, Windows Vista krevur 800 mhz og 512
mb ram fyri at kunna koyra, Meðan Windows XP bara krevur 223 mhz og 64 mb ram.

Microsoft hevur gjørt eina rúgvu av Windows'um og eg nevni bara høvis
versjóninar Windows 1.0 (Nov 1985) Windows 1.01 (?) Windows 1.02 (?) Windows
1.03 (?) Windows 1.04 (?) Windows 2.0 (Des 1987) Windows 2.1(?) Windows 2.03 (?)
Windows 2.11 (?) Windows 3.0 (Mai 1990) Windows 3.1 (Okt 1992) Windows 3.11 (?)
Windows for Workgroups 3.1 (Okt 1993) Windows for Workgroups 3.11 (Nov 1993)
Windows NT 3.1 (Aug 1993) Windows NT 3.5 (Sep 1994) Windows NT 3.51 (Juni 1995)
Windows 95 A (1995) Windows 95 B (1997) Windows NT 4.0 (?) Windows 98 (1998)
Windows 98 SE* (1999) Windows ME (Juni 2000) Windows 2000 (Feb 2000) Windows
Server 2000 (Feb 2000) Windows XP (2001) Windows Server 2003 (2003) Windows
Vista (2006)

Her kanst tú síggja Windows Vista, (legg til merki at eg nýti Jodm3d og Madotate
fyri at fáa tað at síggja betri út!)

https://archive.is/20130707090139/img20.imageshack.us/img20/6821/unavngivetuk3.j
pg

um tú ikki hervur Windows, so ber til at royna tað, við at fyst at instalera,
Virtual PC, ella VMWare, og síðan instalera Windows.



https://fo.wikipedia.org/wiki/Stj%C3%B8rnufr%C3%B8%C3%B0i

Stjørnufrøði er grein innan náttúruvísindina, sum snýr seg um rúmdarlutir so sum
fastastjørnur, gongustjørnur, halastjørnur, stjørnubreytir og stjørnuskipanir.
Hon snýr seg eisini um fyribrigdi uttan fyri jarðarinnar atmosferu (til dømis
kosmisku bakgrundsstrálingina). Hon fæst við evolutión, alisfrøði (fýsikk),
meteoronomi og hvussu himinknattar ella rúmdarlutir ferðast, og við hvussu
alheimurin bleiv til og hvønn veg hann mennist.

Stjørnufrøðin er ein av elstu vísindagreinum. Í forðum eygleiddu
stjørnufrøðingar náttarhimmalin og royndu at gera ymsar skipanir, og sera gomul
astronomisk tól eru funnin ymsastaðni, men tað var ikki fyrr enn stjørnukikarin
varð uppfunnin, at astronomiin bleiv ein røtt vísind. Allar hesar lærur og hesi
fyribrigdi hava verið partur av astronomi: astrometri, himnanavigatión,
eygleiðandi astronomi, stjørnuspá og hvussu kalendarir vórðu gjørdir. Í dag
verður stjørnufrøði mett vera tað sama sum astrofýsikk. Í 20. øld fór
stjørnufrøðin sundur í eygleiðandi og ástøðiliga stjørnufrøð. Eygleiðandi
stjørnufrøði fæst við at fáa upplýsingar til vega og granska tær á
grundleggjandi alisfrøðiligan hátt. Ástøðilig stjørnufrøði mennir telduskipanir
og analýtiskar skipanir, sum skulu frágreiða stjørnufrøðilig lutir og
fyribrigdi. Hesar báðar greinirnar hanga saman, av tí at ástøðiliga
stjørnufrøðin roynir at greiða frá tí, sum eygleiðandi stjørnufrøðin sær, og
eygleiðingarnar styrkja ástøðina. Amatørstjørnufrøðingar eru ofta líka góðir sum
rættir stjørnufrøðingar, serliga tá umræður at eygleiða stokkut fyribrigdir á
himmalinum

Millumtjóða orðið astronomi merkir ”stjørnulóg” ella “stjørnumentan” og ikki
”stjørnufrøði”. Í roynd og veru hevði føroyska orðið stjørnufrøði riggað betur
til millumtjóða orðið “astrologi”. Í dag eitur astrologi tó stjørnuspá. Orðið er
grikskt og stavast αστρονομία (astronomia, av astron, sum merkir “stjørna”, og
nomos, sum merkir lóg ella mentan).

Undir teirri eygleiðandi stjørnufrøðini eru fleiri aðrar lærur, til dømis
radiostjørnufrøði, sum granskar stráling við longri bylgjulongd enn ein
millimetur, infrareyð stjørnufrøði, sum finnur og granskar infrareyðar strálur
(longri bylgjulongdir enn reytt ljós), ljósstjørnufrøði, ultraviolett
stjørnufrøði, røntgustjørnufrøði og gammastrálustjørnufrøði



https://fo.wikipedia.org/wiki/Serbia

Serbia er lýðveldi í Evropa. Í norðri hevur Serbia mark við Ungarn, í eystri við
Rumenia og Bulgaria, í suðri við Makedónia, Albania og Kosovo, og í vestri við
Montenegro og Bosnia-Hersegovina.

Tá Jugoslavia syndraðist í 1991, løgdu lýðveldini Serbia og Montenegro saman og
stovnaðu nýtt samveldisríki, sum at Jugoslavia. Nýggja samveldisríkið hjálpti
serbiska fólkinum í Kroatia og Bosnia at kríggjast: tað elvdi til, at mong lond
settu revsitiltøk í verk ímóti Jugoslavia og steðgaðu øllum samhandli við nýggja
samveldisríkið. Í 2003 skifti samveldisríkið navn frá Jugoslavia til Serbia og
Montenegro, og eftir at fólkaatkvøða varð hildin í Montenegro í 2006 og úrslitið
var, at Montenegro vildi loysa frá Serbia vórðu londini bæði sundurlisin.

Tað at landið hvørki hevur megnað at samstarva fult við ST-krígsdómsdómstólin
ella at virða mannarættindi og pressufrælsi hevur hildið tað uttanfyri tey
fyrstu eysturevropeisku londini, sum fingu bjóðað ES-limaskap.

Serbar gera smakkgóðan og fjølbroyttan mat. Raznjici, spritusteikt lambskjøt við
piparfrukt, verður ofta etið aftur við einari skál av jogurti. Kjøtbollar við
leyki og róma, nevnt cevapcici, og kálrullur fyltar við kjøti, leyki, ertrum og
hvítleyki eru væl dámdir rættir.

Høvuðsstaðurin í Serbia, Beograd, er við Donau, sum rennur ígjøgnum fruktagóða
akurlendið norðast í landinum.



https://fo.wikipedia.org/wiki/Sameindu_Tj%C3%B3%C3%B0ir

Sameindu Tjóðir er týdningarmesti altjóða felagskapurin í heimskipanini. ST er
stytting fyri Sameindu Tjóðir . Á donskum kallast felagsskapurin Forenede
Nationer (FN), á enskum United Nations (UN) og á fronskum Organisation des
Nations Unies (ONU). Alheimsfelagsskapurin Sameindu Tjóða er ein felagsskapur,
ið arbeiðir fyri at beina burtur mismun millum tjóðir, millum fólkasløg, millum
borgarar og millum ymsar samfelagsbólkar. Felagsskapurin virkar fyri javnbjóðis
rættindum fyri øll. Stovnurin Sameindu Tjóðir varð stovnaður fyri at forða fyri
fleiri kríggjum sum Fyrra- og Seinna heimsbardaga. Sameindu Tjóðir vórðu settar
á stovn í 1945, beint eftir Seinna heimsbardaga.

Føroyar eru ikki sjálvstøðugur limur í Sameindu Tjóðum, men eru partur av danska
limaskapinum. Hóast Føroyar ikki eru stjálvstøðugur limur, so hava tó atlimaskap
í felagsskapum, sum eru knýttir at ST. Næstan øll fullveldislond eru í ST, har
tey samstarva og samráðast um øll heimsins viðurskifti. Í 2013 eru 193 lond
limir í ST . Vatikanríkið og Palestina hava eygleiðarastøðu. Sameindu Tjóðir er
ein millumtjóða felagsskapur, og meginreglan er, at bara fullveldislond kunnu
verða limir. Dømi eru tó um lond uttan fullveldi, sum hava verið limir.
Hvítarussland og Ukreina vóru limir í ST, hóast tey vóru partur av
Sovjetsamveldinum undir Kalda krígnum . Hildið verður, at Sovjetsamveldið kravdi
at fáa størri vald í ST, og at hetta varð gjørt við at geva Sovjetlýðveldunum
Hvítarusslandi og Ukreina status sum ST-limir og harvið fullan atkvøðurætt.

ST hevur fýra aðalmál: at verja friðin og trygdina í heiminum, eggja londunum
til rættvísi, at stuðla og menna samstarvið landanna millum og at virka sum
stovnur, har londini í heiminum kunnu samstarva til tess at røkka hesum málum .
Øll limalond taka undir við grundsjónarmiðunum um, at allar ósemjur teirra
millum skulu verða loystar friðarliga, og at tey skulu ikki fara við hørðum
ímóti øðrum londum uttan í sjálvverju.

Tá ið Fyrri heimsbardagi var av, stovnaðu londini, ið vunnu, í 1919 ein
millumtjóða felagsskap, Fólkasamgonguna (FS), at tryggja friðin. Men hesin
felagsskapur hevði einki at siga, tá ið Japan leyp á Kina í 1931, og tá ið
Italia leyp á Etiopia í 1935. Tá Seinni heimsbardagi brast á, varð hildið, at
ein av orsøkunum til kríggið var, at Fólkasamgongan hevði ikki nóg stórt vald
til at forða fyri stórkríggi. Tá ið Seinni heimsbardagi var av í 1945, gjørdu
teir sameindu av - t.e. tey londini, sum høvdu barst ímóti Týskland, Japan og
Italia - at alt skuldi gerast, at stórbardagi ikki verða aftur. Teir settu á
stovn Sameindu Tjóðirnar (ST) og skrivaðu sáttmála, sum skuldi tryggja frið og
semju millum øll heimsins lond. "Vit fólkasløg Sameindu Tjóða hava avgjørt at
bjarga komandi ættarliðum frá plágu krígsins, sum tvær ferðir í okkara livitíð
hevur givið mannaættini ósigandi lýðing". Hetta er fyrsti setningurin í
stovningarsáttmála Sameindu Tjóða, sum 50 lond skrivaðu undir 26. juni í 1945.
Skipanin tók lutvíst støði í Fólkasamgonguni, men varð bygd á onnur virðir .
Fólkasamgongan bygdi á rættvísi, ST harafturímóti varð grundað á trygd og
støðufesti. Vónin var at fáa frið og virðing fyri mannarættindum við at stegða
kríggi, fátækradømi, sjúku, analfabetismu og umhvørvisoyðilegging.

UNESCO, UNICEF, WFP og WHO hava gjørt vala arbeiði í Afrika. Í stórum pørtum av
Afrika var fólkið plágað av herviligum sjúkum, til dømis malaria, sum
malariaflugan ber við sær. WHO sendir fólk til Afrika við drepandi flugueituri
at spræna út yvir teir víðu vøllir, har sum malariaflugan heldur til . Á sama
hátt runna teir eisini út aðrar sjúkur, eitt nú sovisjúkuna. Sovisjúkan verður
borin frá manni til mans av eini flugu, sum eitur tsetse-flugan. Verður henda
flugan útruddað, hvørvur sovisjúkan. Fyrr vóru nógvar bygdir, har helmingurin av
bygdarfólkinum var óarbeiðsførur av hesum sjúkum. Tá ið fólkini hava fingið
heilsuna og eru arbeiðsfør aftur, batna lívilíkindini munandi. Tað er ikki bara
fólkið, sum sjúkan rámar, hon rámar eisini neytini. Tað hevur tí verið ómøguligt
at hava neyt, har sum hesar smittuberandi flugur hava livað, og veldug landaøkir
hava ligið oyðin við fólk og fæ.

Fleiri staðir eru fólk sjúk, tí tey fáa ov einstáttaðan mat og koma soleiðis at
tróta nøkur evni, sum kroppurin tørvar. Tí er WHO farin at læra hesi fólkini at
dyrka aðrar matplantur og hjálpa teimum at selja nakað av teimum matplantum, sum
tey heysta, so at tey kunnu keypa nakað av øðrum mati í staðin fyri. Ein annar
ST-stovnur, WFP, tekur sær av børnunum og roynir at fáa teimum góðan og gagnandi
mat, so at tey kunnu fáa gott í beinini. Í summum støðum er tað ikki nóg mikið
at grøða tey sjúku. Sjúkurnar koma aftur, tí vatnið, sum tey drekka og hava til
matgerð, er fult av eitrandi bakterium. UNICEF ger megnararbeiði at útvega
børnum heilivág fyri teim verstu barnasjúkum . UNESCO hjálpir eisini teimum
afrikansku londunum at fáa útbúgvið teimum lærarar og at fáa teimum góðar
skúlabøkur til vega. Teir senda lærarar úr ymsum londum at halda skúla fyri
afrikanskum børnum.

Sameindu Tjóðir er eisini ein mannarættindafelagsskapur, sum er grundaður á
Heimsyvirlýsing Sameindu Tjóða um Mannarættindi frá 1948. Tá ST varð sett á
stovn, vórðu limalondini samd um, at tað var neyðugt at gera avtalur, sum skuldu
verja heimsins íbúgvar. Hetta førdi til Mannarættindayvirlýsingina hjá ST, sum
varð samtykt í 1948. Hendan yvirlýsing var slóðbrótandi, tí við henni staðfestu
heimsins tjóðir, at øll menniskju hava rætt til frælsi og virðing. Men
limalondini vóru ikki noydd at halda yvirlýsingina. Tí varð neyðugt við einum
millumtjóða sáttmála. Ein slíkur sáttmáli bindur einstaka landið til at halda
tað, sum samtykt verður.

Tað tók ST langa tíð at finna fram til ein sáttmála, sum londini kundu semjast
um. Semja var millum annað ikki um, hvat mannarættindi í grundini eru.
Rættindini vóru tí býtt sundur í tveir sáttmálar. Tann fyrri snýr seg um sosial,
búskaparlig og mentanarlig rættindi, tann seinni um borgarlig og politisk
rættindi. 35 lond undirskrivaðu sáttmálarnir í 1976. Í 2013 hava nógv fleiri
undirskrivað. Vit hava í Føroyum samtykt 7 ymiskar ST mannarættindasáttmálar:
Semingina um borgarlig og politisk rættindi, semingina um búskaparlig, sosial og
mentanarlig rættindi, kvinnurrættindasáttmálan, sáttmálan móti mismuni vegna
rasu, barnarættindasáttmálan, sáttmálan móti nýtslu av tortur og sáttmálan um
rættindi hjá einstaklingum, ið bera brek.

Mannarættindi eru universel tvs. at tey eiga at vera ein íborðin rættur hjá
øllum menniskjum, og tey eru ómissandi. Mannarættindi eru sostatt ikki nakað,
sum er okkum givið av eini stjórn ella øðrum landi. ST-yvirlýsingin um
mannarættindi fevnir um viðtøkur, sum skulu tryggja rættindi hjá øllum
menniskjum. Grundleggjandi mannarættindi eru rætturin til frælsi, lív og
javnlíkindi. At sleppa at liva er týdningarmesti mannarættur. Rættindi hjá
samkyndum eru tí eisini mannarættindi - Sudan, Jemen, Móritania, Iran, Somalia,
Nigeria og Saudiarábia hava t.d. deyðarevsing í verk fyri samkyndleiki .

ST hevur ikki egnan her, men friðarvarveitandi herlið, sum eru mannað við
hermonnum úr limalondunum. ST-hermenn verða settir inn millum stríðandi partar,
til dømis fyri at stegða bardøgum, meðan friðarsamráðingar fara fram. Viðhvørt
verður heitt á ST um at senda friðarherlið til eitt land, har ófriður er. Í 1989
vórðu herlið send til Namibia í syðra parti í Afrika at kanna valið, tá ið
Namibia fekk fullveldi .

Eftir at Kalda kríggið var av, er ST vorðið alsamt virknari í royndunum at loysa
altjóða ósemjur. Á sumri í 2013 var ST til dømis við í 15 altjóða stríðum . Til
samanberingar var ST við í til saman 19 stríðum alt tíðarskeiðið 1945 til 1985.

Í 1993 setti ST á stovn ein krígsbrotsmannadómstól, sum skuldi handtaka og
rættarsøkja krígsbrotsmenn úr krígnum í fyrrverandi Jugoslavia, í 1994 var
krígsbrotsmannadómstólurin fyri Ruanda settur á stovn. Og í 1998 varð Altjóða
Krígsbrotsmannadómstólurin í Haag (ICC) stovnaður . Hesin kundi handtaka og
rættarsøkja krígsbrotsmenn úr øllum heiminum. Strangasti dómur, sum dómstólurin
kann áseta, er lívslong fongsulsrevsing.

Stórur partur av arbeiðinum hjá ST verður gjørt á ymsum serstovnum. Til dømis
eru Millumtjóða-arbeiðarastovnurin ILO, Heimsheilsustovnurin WHO og
Menningarstovnurin UNDP. Trygdarráðið og Aðalfundurin hava fundir sínar í
høvuðsborgini í New York City í USA. Eisini nógvir serstovnar hava skrivstovur
her. Politikarar og stjórnarovastar úr øllum heimsins londum koma á hvørjum ári
til New York at halda røðu í ST.

Stórur partur av øllum altjóða samstarvi fer umvegis ST ella ein av stovnunum í
sonevndu ST-familjuni, og stovningarsáttmáli Sameindu Tjóða (á enskum Charter of
the United Nations) verður mettur sum eitt slag av stjórnarskipan fyri allan
heimin. ST er skipað í seks høvuðsstovnar: Aðalfundur Sameindu Tjóða,
Trygdarráðið, Búskapar- og Almannaráðið, Aðalskrivarin, Altjóða Dómstólurin og
Tilsjónarráðið . Harumframt eru fleiri sjálvstøðugir stovnar, sum hoyra til
ST-familjuna, t.d. UNICEF, Heimsbankin og UNESCO.



https://fo.wikipedia.org/wiki/Rumenia

Rumenia er lýðveldi í Evropa. Í norðri hevur Rumenia mark við Ukraina, í eystri
við Moldova og Ukraina, í suðri við Bulgaria, og í vestri við Serbia og Ungarn.

Nicolae Ceauşescu í Rumenia var, til hann varð koyrdur frá í 1989, seinasti
kommunistiski einræðisharrin í Evropa.

Landið tók loysing frá Turkalandi í 1878, men kríggj hava havt við sær, at
landamørkini fleiri ferðir eru flutt síðan tá.

Frá 1965, til hann varð rendur frá og avrættaður í 1989, stýrdi
kommuninstaovastin Nicolae Ceauşescu (26. januar 1918 – 25. desember 1989)
Rumenia. Hann var eirindaleysur einaræðisharri. Eitt av málum hansara var, at
meiri fólk skuldi vera í landinum, og tí eggjaði hann konum at eiga mong børn,
men mong vórðu so niðurundirkomin, at tey kundu ikki hava børnini og sendu tey á
barnaheim. Summi børn vórðu ættleidd burtur, men enn eru mong børn á barnaheimi.

Í Rumenia eru mong ymisk fólkasløg; fjølmentastir eru rumenar, men har eru
eisini ungarar, týskarar og sigoynarar, og við strondina við Svartahav, har ið
nú eru mangir frítíðarstaðir, hava turkar og ukreinar búsett seg. Fyrr búði
mesta fólkið á bygd og livdi av landbúnaði, men so hvørt ídnaðurin hevur ment
seg, eru alt fleiri og fleiri fólk flutt til býirnar at búgva.

Nú á døgum búgva um 250 000 sigoynarar í Rumenia. Fyrr vóru sigoynarar
flakkfólk, ið fóru víða um, men nú búgva teir flestu í útryðjunum í býunum og
liva til dømis av at selja ross og gamalt jarn. Sigoynarar hava lívliga mentan,
og teimum dámar væl dans og tónleik.

Rumenia er av størstu londum í Evropa. Karpatafjøll eru sum ein ovurstórur bugur
suður og eystur ígjøgnum landslutin Transsylvania. Norðan fyri og vestan fyri
fjøllini er landsluturin Transsylvania. Lendið sunnan fyri og eystan fyri
fjøllini er avbera fruktagott.

Í kollvelting í 1989 varð fyrilitsleysa kommunistsstýrið, ið hevði vanrøkt
landið, felt. Síðan kollveltingina eru viðurskiftini batnað, men enn er Rumenia
fátækt land, vinnuloysið er stórt og matur ógvuliga dýrur.



https://fo.wikipedia.org/wiki/N%C3%B3lsoy

Nólsoy er ein av smáu oyggjunum í Føroyum, 10 km² til víddar, og liggur stutt
eystan fyri høvuðsstaðin Tórshavn. Hóast Nólsoy er 371 metrar høg, so er hon
tann lægsta av øllum 18 oyggjunum í Føroyum. Í 2004 kom Nólsoyggin uppí
Tórshavnar kommunu eftir at hava verið sjálvstøðug kommuna. Tó at eingin
býráðslimur er nólsoyingur er ein fólkavald staðbundin nevnd mannað við
nólsoyingum, sum ráðgevur býráðnum í málum, sum viðkoma nólsoyingum og
Nólsoynni. Fólkatalið í oynni, tá ið tað var størst (1970), var um 350, men sum
í øllum teimum smáu oyggjunum er tað minkað, og í 2014 búgva umleið 220 fólk í
Nólsoy.

Í sanginum hjá Hans Andreasi Djurhuus Lítið yvir Føroyaland tekur hann soleiðis
til: Nólsoy ryggin úr sær spennir, stendur stinn - so long og mjá, verjir fyri
Havnarvág. So einfalda og sigandi lýsing kann bert eitt skald gera. Vit fáa at
vita, hvussu oyggin sær út, og hvønn týdning hon hevur fyri høvuðsstaðin
Tórshavn. Um oyggin ikki var, so var Tórshavn ikki høvuðsstaður Føroya.

Um ár 1400 er navnið á oynni skrivað Nors-oy, og málfrøðingar halda navnið hava
fornnorrønan uppruna í týdninginum tann smala ella mjáa oyggin. Serliga mjá og
lág er hon, har bygdin liggur. Ja, tá ódnarveður er eystaneftir, hendir tað seg,
at tað brýtur tvørtur um tað lægsta. Mitt í bygdini, har oyggin er smalast, var
inntil 1984 Holið. Hol kom í oynna umleið 1900, tá lendið byrjaði at máast undan
av veðri og sjógvi. Fyrrapartin mánadagin 4. oktober 1984 var so nógv máað
undan, at holið datt saman. Í dag er fótbóltsvøllur, har Holið var.

Í 1893 bygdi danska Farvandsvæsenet vita syðst á Nólsoy, og hann er tann størsti
í danska kongaríkinum. Vitin á Borðuni varð bygdur í 1893.

Drunnhvítastovnurin í Nólsoy er eitt náttúruvirði í heimsflokki, tí talan er um
heimsins størsta drunnhvítabøli. Í juli og august 2012 vórðu drunnhvítar taldir
í Urðini í Nólsoy. Økið var 106 000 m2. Hetta er fyrstu ferð, ein tílík teljing
verður gjørd í Føroyum. Drunnhvíti býr í holum og undir steinum og kann tí ikki
teljast beinleiðis. Náttúrugripasavnið, sum hevur gjørt teljingar av drunnhvíta
í Nólsoy, hevur mett, at umleið 50 túsund pør av drunnhvíta eiga í Nólsoy.
Harumframt eru umleið 30 túsund pør av lunda.



https://fo.wikipedia.org/wiki/Landb%C3%BAna%C3%B0ur

Landbúnaður er at velta grøði til matna ella fóður og at hava alidjór. Haðan
fæst t.d. egg, ull, kjøt og mjólk. Landbúnaður hevur alstóran týdning fyri
heimsins fólk. Tey fleiri enn 6,9 mia. fólkini skulu hava mat, og landbúnaðurin
gevur nógvum fólki arbeiði. Nútímans landbúnaður krevur nútímans amboð og
maskinur at bera seg fíggjarliga. Har skal verða pløgt, harvað, sátt, og seinni
sprænt fyri skordjórum og soppum, og at enda skal verða heystað, alt verður
gjørt við maskinum.

Fyrr vóru ross nýtt at draga amboð, og á gørðunum vóru húskallar og
arbeiðskonur. Nú koyrir bóndin sjálvur traktorin. Um heystið verður akurin
skorin við stórum maskinum, tær treskja beinanvegin. Nú á døgum er umráðandi at
vinna so nógv sum til ber av landinum. Neyt standa inni alt árið, hønur eru í
alt ov smáum búrum, og kálvar fáa bara okkurt serligt at eta, og kjøtið skal
hava ávísan lit. Nógv eru ónøgd við ta viðferð, djórini fáa, og sumstaðni er
landbúnaðurin komin í ringt orð. Men vanligast er, at djórini verða væl
viðfarin.

Øll grøði, vit velta, er ættað undan villum plantum. Í nógv túsund ár eru fræ úr
teimum bestu platunum vald burturúr. Til dømis er serstakt maltbygg, sum er
serliga væl egnað til ølbrygging. Í Amerika er komið fram til serligt
hveitislag, sum stendur ímóti skordjórum og soppum, og sum eisini fruktar væl.
Nógvir bøndur reka landbúnað eftir natúrligum reglum. Teir fara ikki so ofta um
jørðina ella spræna fyri skaðadjórum. Heldur brúka teir natúrlig tøð enn
handilstøð. Fruktin av slíkari jørð er ofta dýrari, men mong halda hana vera
sunnari.

Nógvastaðni í heiminum eru týðandi mentanir sprotnar úr landbúnaðinum í
áardølum; til dømis. tann sumeriska mentanin, ið verður hildin at vera tann
elsta hámentanin í søguni. Sumeriska fólkið livdi fyri meira enn 4000 árum
síðani í Mesopotamia við áirnar Evfrat og Tigris í tí landinum, sum nú eitur
Irak. Indusdalurin í landinum, sum nú eitur Pakistan, er eitt annað dømi um eitt
øki, har fólk hava livað av framkomnum landbúnaði í nógv túsund ár.

Landbúnaðurin hevur hesi seinnu árini aftur fingið størri týdning. Nógv er velt
upp úr nýggjum, og fleiri tíðarhóskandi fjós eru bygd. Í Føroyum eru umleið 70
000 áseyðir og 1200 neyt. Undan hesum 1200 neytunum fæst øll mjólkin, ið neyðug
er. 400 festibøndur sita við uml. helvtini av jørðini, og umleið 5000 óðalsmenn
eiga hina helvtina. Stórur partur av innangarðsjørðini er traðarbrúk.

Seyðahaldið er uttan iva tann greinin innan landbúnaðin í Føroyum, sum hevur
størsta áhugan hjá føroyingum. Í Føroyum broyttist landbúnaðurin lítið fram at
20. øld. Bøndurnir vildu treyðugt taka við nýggjum og hildu seg til gamlar og
mannkrevjandi arbeiðshættir. Vend kom í, tá ið ungu menninir seinast í 19. øld
fóru til skips heldur enn at vera húskallar. Ráðgevi varð settur í 1885, og í
1892 varð skipað fyri royndarbrúki í Kirkjubø. Í 1908 verður Meiaríið í Havn
bygt. Í 1919 kom dýralækni og í 1921 kom royndarstøð.



https://fo.wikipedia.org/wiki/Kuba

Kuba er eitt land í Karibiska havinum. Høvuðsstaðurin á Kuba er Havanna. Flestu
kubanar eru ættaðir frá sponskum niðursetufólkum ella afrikonskum trælum úr
Afrika, ið vórðu førdir hagar at arbeiða í búnaðarlundunum. Í góð fimmti ár
hevur Fidel Castro styrt Kuba, men kommunistiska stýri hansara hevur elvt til,
at landið hevur verið avbyrgt frá stórum pørtum av umheiminum.

Fleiri enn 200 áir renna ígjøgnum grønu dalarnar í størstu oynni í Karibia,
Kuba. Annars eyðkenna fjøll, heyggjar og víðar fløtur landslagið, og allastaðni
er jørðin ógvuliga fruktagóð og hóskar væl til at dyrka sukur, tubbak og alskyns
tropiskar fruktir og grønmeti.

Sukur - gjørt úr sukurrørum, sum er stórvaksið grasslag, sum skal hava bæði nógv
regn og nógva sól - hevur leingi verið týdningarmikið fyri Kuba og stendur enn
fyri 75 % av øllum innflutningsinntøkunum. Longu tíðliga í 19. øld var
sukurvinnan óføra góð inntøkukelda, mest at takka afrikonskum trælum, sum gjørdu
alt arbeiðið í stóru sukurlundunum við hond. Nú eru arbeiðsviðurskiftini øðrvísi
og nútímansgjørd, og sukurrørini verða mest skorin við maskinu. Men síðan fyrst
í 1990-árunum er sukurgrøðin minkað, tí veðrið hevur ikki verið til vildar, og
trupult hevur verið at fingið brennievni úr gamla Sovjetsamveldinum. Tí eru
nógvar sukurverksmiðjur farnar at brúka ein sukurhjáúrdrátt, nevndur "bagasse",
sum brennievni til maskinriknu vinnutól síni. Av øðrum sukurhjáúrdráttum kunnu
nevnast putursukur, myrkur siropur, nevndur mellasi og brennivínsslagið romm, ið
verður dropadrivið úr sukurrótasevju.

Heita veðrið um dagin og kaldar nætur eru bestu vakstrarumstøður hjá tí tubbaki,
sum verður nýtt til havanasigarir. Tubbaksbløðini verða tikin, meðan tey eru
ljósagrøn, og hanga so til turkingar í einar 6-7 vikur. Síðan verða tey skild og
pakkað og sett at gera, so at tey verða mildari í smakkinum; eftir tað verða tey
send til sigarverksmiðjurnar, har konufólk og mannfólk standa við long borð og
rulla sigarir við hond. Ein góð sigar er gjørd úr í minsta lagi fimm
tubbakssløgum. Sigarirnar verða pakkaðar í eskjur av setrisviði, at tær skulu
ikki torna upp.

Í 1959 feldu Fidel Castro og uppreistrarbólkur hansara einaræðisharran Batista.
Síðan hevur Kuba verið kommunistiskt land og fekk stóran stuðul úr
Sovjetsamveldinum, til tað syndraðist í 1991. Mangar samfelagsligar ábøtur og
nýskipanir hjá Castro hava eydnast væl. Íbúðarviðurskiftini og heilsuverkið eru
munandi batnað, og næstan alt fólkið dugir at lesa og skriva. Men USA kann
framvegis ikki torga kommunistiska styrið í Havanna. Síðani Fidel Castro fór frá
sum leiðari í apríl 2011, og bróðurin Raúl Castro tók við, hava myndugleikarnir
framt fleiri nýskipanir. Eitt nú hava fólk fingið loyvi til at selja fasta ogn
og bilar, bankarnir hava fingið størri rásarrúm, og reglurnar um at ferðast
uttanlands eru linkaðar.

Umframt Uruguei er Kuba tað einasta latínamerikanska landið, sum loyvir kvinnum
fosturtøku. Harumframt hava nakrir landspartar í Meksiko loyvt fosturtøku.

Amerikanarar taka Kuba, eftir at uppreistur hevur verið har í 1906. Fyri 1955
vóru tað ríkir góðseigarar og feløg í USA, sum áttu ta mestu jørðina á Kuba.
Bøndurnir og arbeiðsfólkið vóru fátæk, og skúlagangur var lítil, so tað nógva av
fólkinum dugdi hvørki at lesa ella skriva. Í 1959 var kollvelting í landinum,
einaræðisharrin varð frákoyrdur, og oyggin fekk nýtt stýrislag, sum í mongum
líktist í kommunistalondum. Fidel Castro kom til valdið á nýggjárinum 1959 og
gjørdi Kuba til ein komunistiskan stat.

Lívligi tónleikurin í Kuba er sprottin úr sponskum og afrikonskum tónleiki.
Spaniamenn høvdu síni sermerktu løg við sær og ljóðføri, sum gitara og violin;
afrikanar høvdu ein heilt annan tónleik við sær og trummu og onnur
rútmuljóðføri. Tónleikurin er lutvíst runnin saman og vorðin til rútmiskar
tónleikagreinir sum mambo og salsa. Ein onnur væl umtókt tónleikagrein er
afro-kubanski jazzstílurin.



https://fo.wikipedia.org/wiki/Kenja

Lýðveldið Kenja (enskt: Republic of Kenya, swahili: Jamhuri ya Kenya) er eitt
land í Eysturafrika. Kenja hevur mark við Tansania í suðri, Somalia í eystri,
Etiopia í norðri og í vestri við Uganda og Sudan. Høvuðsstaðurin í Kenja er
Nairobi. Nairobi er eisini størsti býur og hevur uml. 2,94 millionar íbúgvar.
Mombasa er á eysturstrondini og er næststørsti býur. Mombasa er størsti
havnabýur í landinum, og frá hesum býnum liggur ein jarnbreyt sum gongur til
høvuðsstaðin Nairobi og víðari inn í grannalandið Uganda. Almennu málini eru
tvey í tali, enskt og swahili. Fólkatalið í landinum er 37,9 millionar.
Arbeiðsloysið í januar 2009 var 40 prosent.

Síðan Kenja loysti frá Stóra Bretlandi í 1963, hava viðurskiftini í landinum
verið rættiliga støðug og politiska stýrið mest sum fólkaræðiligt. Landið er
eitt av ríkastu londum í Afrika. Revsifrælsi fyri løgregluharðskap er ein stórur
trupulleiki.

Um 1905 høvdu bretar lagt alt Kenja undir seg. Hvít niðursetufólk úr Stóra
Bretlandi og Suðuramerika fingu nógv dyrki- og graslendi í fruktagóða
hálendinum, har Masai-, Nandi- og Kikuyufólkið helt til. Niðursetufólkið fekk
skjótt stóra ávirkan á bretsku hjálandafyrisitingina. Um somu tíð búsettu mangir
indarar seg í Kenja og fóru at fáast við handilsvinnu. Teir vórðu misnøgdir við,
at tey hvítu sluppu at leggja ta bestu jørðina undir seg og fingu so stóra
politiskan ávirkan. Bretska stjórnin varð hvørki sinnað at lata niðursetufólkið
ella indarar fáa ov stórt vald, og í 1923 kunngjørdi hjálandaráðharrin, at krøv
og áhugamál upprunafólksins áttu at verða tikin fram um alt annað. Men stjórnin
gjørdi einki við ætlanina um at seta tiltøk í verk, sum kundu bøta um
viðurskiftini og skapa framburð hjá afrikanarum, og hvíta niðursetufólkið setti
seg harðliga upp ímóti øllum broytingum í jarðarbýtinum.

Fyrst í hesari øldini mistu neytahaldarar av Masaifólkinum, ið er flakkfólk,
stórar víddir, tí at hvíta niðursetufólkið legði lendið undir seg til landbúnað.
Mangir masaiar lótu seg ikki ávirka av mentan teirra hvítu og liva enn, sum
forfedrarnir gjørdu.

2. apríl 2015 tóku fimm limir í muslimska yvirgangsfelagsskapinum al-Shabab seg
inn í ein skúla í Kenja, har tey fleiri fólk til gísla. Álopið á lærda háskúlan
í Garissa, nærhendis markið til Somalia, kostaði 147 mannalív og 79 vórðu særd.
Somaliska mótmælisrørslan, al-Shabaab, ið hevur samband við Al-Qaeda, hevur
tikið ábyrgd fyri gíslatøkuni. Sambært yvirgangsfelagsskapinum, ið hevur tosað
við BBC, so leyslata tey muslimar, men drepa tey kristnu í skúlanum. Ein
næmingur í skúlanum fortelur fyri BBC hvat hendi, tá yvirgangsmenninir tóku seg
inn í skúlan, og byrjaðu at spyrja fólk, um tey vóru kristin ella muslimar: "Um
tú vart kristin, so varð tú skotin á staðnum. Hvørja ferð eg hoyrdi eitt skot,
væntaði eg, at eg fór at doyggja", segði Wetangula við BBC. Wetangula varð
bjargaður, tá trygdarfólk komu inn gjøgnum eitt vindeyga og hjálptu honum og
øðrum næmingum til rýmingar. Fólk, sum sluppu við lívinum hava greitt frá,
hvussu vápnaðu menninir háðaðu offrini, áðrenn tey vórðu dripin. Eitt nú vóru
lesandi noydd at ringja heim til foreldrini fyri at biðja tey um at kenjanskir
hermenn fóru úr Somalia. Síðan vórðu tey skotin. Fleiri yvirlivdu við at lata
sum um tey vóru deyð, meðan vápnaðu menninir gingu runt á skúlanum og leitaðu
eftir fólki at drepa. Hersetingin av skúlanum vardi allan dagin og endaði við at
teir fýra gerningsmenninir drupu seg sjálvar við at útloysa
sjálvmorðsbumbuvestarnar, teir vóru í.

Tað var eisini al-Shabaab, sum í september í 2013 leyp á Westgate-innkeypsskálan
í kenjanska høvuðsstaðnum Nairobi og drap 67 fólk. Westgate-keypsskálin er sera
vælumtóktur millum útlendingar í Nairobi. Máld í mannalívum er blóðbaðið á
universitetinum í Garissa tað ógvusligasta, sum hevur verið í Kenja síðan 1998,
tá Al-Qaeda bumbaði amerikansku sendistovuna. Tá lótu 213 fólk lív orsaka av
eini sterkari bumbu, sum var fjald í einum lastbili.

Meginparturin av fólkinum livir av jarðarbrúki og dýrahaldi til egna nýtslu.
Fáastaðni í heiminum fjølgast fólkið so skjótt sum í Kenja, fólkavøksturin elvir
til fátækradømi, stríð um rættindi til jørðina og ósemju ímillum fólkasløgini.
Fleiri staðni í landinum verður boðað frá etniskum harðskapi.

Mong fólkasløg búgva í Kenja. Eitt av hesum fólkasløgum, kikuyufólkið, býr uppi
í hálendinum undir Kenjafjalli. Gudur teirra, Ngai, verður hildin at hava bústað
á fjallinum, og tí byggja teir altíð húsini soleiðis, at dyrnar venda ímóti
fjallinum. Sum tveir triðingar av teimum 70 ættarbólkunum í landinum talar
kikuyufólkið bantu. Ásiatar, arábar og evropearar - um enn fáir - búgva eisini í
Kenja.

Pápin hjá Barack Obama er føddur í býnum Alego-Kogello í Kenja, men Obama hevur
ongantíð búð í Kenja. Hann hevur tó vitjað landið tríggjar ferðir. Omma Obama,
87 ára gamla Sarah Onyango Obama, býr framvegis í Alego-Kogello í Vesturkenja.

Rennararnir á leiðini við Stóra Rivudal í Kenja eru av allar bestu langrennarum
í heiminum. Í 3.000 metra forðarenning hava teir vunnið olympiskt gull fimm
ferðir í sjey leikum. At teir eru so trystir at renna, kann vera av tí, at teir
búgva í hálendi, og at teir frá barnsbeini renna langan veg í skúla og heim
aftur. Kenjanski stórrennarin Móses Kiptanui (føddur 1. oktober 1970) hevur sett
heimsmet á 3.000 metra teininum í renning og á 3.000 metra teininum í
forðarenning.

Mesta landslagið í hesum parti í Afrika er slættar grasfløtur, nevndar savanna.
Dýralívið á savannuni er tiltikið, og á hvørjum ári koma mong ferðafólk úr øllum
heiminum at síggja tað. Hetta er vorðin týðandi vinna. Te og kaffi eru eisini
vorðin góð inntøka. Námsvinna og smáir bóndagarðar hava altíð havt stóran
týdning, og aðrar vinnur taka seg upp nú.

Tá ið Kenja var bretskt hjáland, var stórur dentur lagdur á at dyrka grøði til
útflutning; hetta varð gjørt á stórum gørðum, og gott vegakervið við vegum og
jarnbreytum varð lagt. Kenja er eitt av ríkastu londunum í Afrika. Nógv kaffi og
te verða útflutt, og sjáldsomu dýrini í stóru tjóðargørðunum draga mong
ferðafólk til landið.

Tropiskar strendur og nakrir av bestu tjóðargørðunum í Afrika draga túsundtals
ferðafólk til Kenja. Hetta er vorðin týdningarmikil vinna, og kenjansku
myndugleikarnir hava gjørt stórar íløgur í vegir, flogvøllir og gistingarhús,
til tess at gera Kenja til best umtókta ferðamannaland í Afrika. Flestu
ferðafólkini koma higar at síggja dýrini í tjóðargørðunum; tí ger landið sítt
ítasta at verja dýralívið og at jagstra og taka ránsveiðumenn.

Í Kenja eru 1,6 milliónir íbugvar so meint raktir av manglandi reinum vatni, at
teir hungra. Sambært ST-felagsskapinum UNESCO í mars 2015 hava heili 17
milliónir av kenjabúgvunum ikki atgongd til reint vatn. Nógvastaðni noyðast fólk
at ganga nógvar kilometrar fyri yvirhøvur at fáa fatur á vatni.



https://fo.wikipedia.org/wiki/Jazz

Jazz tónleikur (kann á føroyskum eisini skrivast djass, djassur, jassur ella
jazzur) er eitt slag av afrikanskum-amerikanskum tónleiki, ið byrjaði seint í
19. øld og tíðliga í 20. øld í suðurstatunum í USA, sum ein kombinasjón av
evropeiskum harmonitónleiki og afrikanskum tónleikaelementum, eitt nú bláir
tónar, impovisasjón, polyrytmur, synkopsjón og swing (swung note). Jazz hevur
eisini tikið til sín elementir úr amerikanskum popptónleiki.

Jazzurin spjaddist kring heimin og tók fjølbroyttar tónleikamentanir til sín úr
ymiskum londum, regiónum og úr lokalum tónleikamentanum, og harvið komu fleiri
serstakir stílir av jazzi: New Orleans jazzur er frá tíðini frá fyrst í
1910-árunum, big band swing, Kansas City jazzur og Gypsy jazzur frá 1930-árunum
og 1940-árunum, bebop frá mið-1940-árunum, Afro-Kubanskkur jazzur, West Coast
jazzur, ska jazzur, cool jazzur, Indo jazzur, avant-garde jazzur, soul jazzur,
modal jazzur, chamber jazzur, fríjazzur, Latínjazzur, smooth jazzur, jazz fusion
og jazz-rock, jazz funk, loft jazz, punk jazz, acid jazz, ethno jazz, jazz rap,
cyber jazz, M-Base og nu jazz.

Louis Armstrong, ein av kendastu jazztónleikarunum, segði við Bing Crosby í
einari útvarpssending, "Ah, swing, well, we used to call it syncopation, then
they called it ragtime, then blues, then jazz. Now, it's swing. White folks -
yo'all sho is a mess!"

Í einari samrøðu í 1988 segði J. J. Johnson, trombonleikari: "Jazz is restless.
It won't stay put and it never will".

Jazzurin mentist í USA, fyrst og fremst kring Mississippideltaðið og í býnum New
Orleans har siðbundnar afrikanskar rytmur og arbeiðssangir vóru blandaðir saman
við sálmar, marsch'ir og ikki minst kabaret og variete-tónleik úr Evropa. Sjálvt
ymisk sløg av etniskum tónleiki vóru týðandi innsløg og gav íblástur, eitt nú
írskur fólkatónleikur, ungarskur-jødiskur klezmertónleikur. Jazzurin hevur
lutvíst felags søgu og bakgrund sum bluestónleikur, bluegrasstónleikur og
countrytónleikur.

Tann fyrsti jazztónleikurin uppstóð í New Orleans, við trompetleikaranum Buddy
Bolden sum eitt av teimum kendu nøvnunum síðst í 19. øld. Chicago var ein av
býunum, har tann nýggi tónleikurin slóg ígjøgnum, og síðan spjaddist hann skjótt
til New York og teirr størru býirnir í Evropa.

Umleið 1910 kom tað stóra gjøgnumbrotið hjá jazzinum, í sambandi við, at hann
var settur saman við tí nýggja dansitónleikinum sum two-step, one-step, foxtrot
og onnur nýgg dansisløg. Paul Whiteman gjørdi frá umleið 1916 jazzin populeran í
breiðari umhvørvum. Jazzurin kom til Evropa undir fyrra heimskríggi og gjørdist
beinanvegin væl dámdur. Jazzurin kom enntá at ávirka tónasmiðir innan klassiska
tónleikin sum til dømis Igor Stravinskij, Kurt Weill, Ernst Krenek, Erik Satie
og aðrar.

Tær fyrstu kendu jazzinnspælingarnar vóru gjørdar í 1917 av Original Dixieland
Jazz Band. Fyrst í 1920-árunum vóru innspælingar gjørdar av eitt nú King
Oliver's Orchestra og New Orleans Rhythm Kings. Ein týðandi jazzkomponistur og
orkesturleiðari var Ferdinand "Jelly Roll" Morton, við hansara Red Hot Peppers.
Hann var upprunaliga ein ragtimepianistur við sínum serstaka spælstíli sum menti
eina frælsari synkopering. Í 1938 gjørdi Morton eina røð av innspælingum fyri
Library of Congress, har hann framførdi og greiddi frá um menningina hjá
jazzinum, bæði við sínum pianospæli og við frágreiðingum.

Jazzur kann býtast upp í fleiri undirbólkar, og við tíðini er jazzur ávirkaður
av tónleiki ymsastaðna frá. Orsøkin til hetta er at jazzurin slóg ígjøgnum í
fleiri ymiskum mentanum og at improvisasjónin krevur nógv rúm. Ragtime, ein
lættur synkoperaður tónleikastílur frá 19. øld og mentist av eitt nú Scott
Joplin, var ein av stílsløgunum hjá jazzinum.



https://fo.wikipedia.org/wiki/Hebraiskt_m%C3%A1l

Hebraiskt (hebraiskt עִבְרִית Ivrit) er eitt Semitiskt mál úr Afro-Asiatisku
málættini. Mentanarliga er tað mett at vera "málið hjá jødunum", men onnur
jødisk mál, so sum Jiddisj og Ladino finnast í jødisku diasporuni, og hebraiska
málið verður eisini nýtt av ikki-jødum, so sum samáriabúgvum. Hebraiskt er
móðurmál hjá góðum 6 500 000 fólkum, harav um 5 300 000 í Ísrael og um 200 000 í
USA. Ikki beinleiðis eftirkomari eftir klassiskum hebraiskum ella
bíbliuhebraiskum. Meginparturin av Gamla Testamenti er skrivaður á klassiskum
hebraiskum, sum er átrúnaðarligt mál hjá jødum og samáriabúgvum.

Shin og sin eru sami bókstavur, ש, men ímynda tvey ymisk fonem. Teir eru ikki
sínámillum allofoniskir . Tá ið diakritisk sjálvljóðstekn verða nýtt, verða hesi
bæði fonem sundurgreinað við einum shin-prikki ella sin-prikki; shin-prikkurin
er omanfyri høgra horn á bókstavinum, og sin-prikkurin omanfyri vinstra horn á
bókstavinum.

Sjálvljóð (vokalir) Upprunaliga hevði hebraiskt skriftmál ikki sjálvljóð, men
seinni, onkuntíð eftir ár 200 e.kr. vóru sjálvljóð løgd aftrat við at seta
prikkar ella strikur omanfyri, ímillum ella niðanfyri hjáljóðini
(konsonantarnar), tann sokallaða niqqud-skipanin. Prikkar verða tó oftast ikki
brúktir uttan í barnabókum, bønarbókum, fremmandaorðum og orðum við tvítýddari
úttalu. Ísraelskt-hebraiskt hevur fimm sjálvljóð (i e a o u) men væl fleiri
bókstavir at lýsa tey.

Nota 1: Sýmbolið "O" umboðar einhvønn hebraiskan bókstav (hjáljóð). Nota 2:
Úttalan av zeire og viðhvørt segol - við ella uttan bókstavin jod - er viðhvørt
ei í nýmótans hebraiskum. Hetta er ikki rætt í tí normativu úttaluni og ikki í
samsvar við tosaða málið}} Nota 3: Dagesh, mappiq, og shuruk hava ymsar
funktiónir, sjálvt um tey líkjast av útsjónd. Nota 4: Bókstavurin ו (vav) er
brúktur tí at hatta kann bara verða ímyndað av honum.



https://fo.wikipedia.org/wiki/Haiti

Tjóðveldið Haiti (franskt kreólskt: Repiblik Ayiti, franskt: République
d’Haïti), sum er annað landið í oynni Hispaniola, hitt er Dominikanalýðveldið,
er fátækasta land í Vesturheiminum . Síðan 1945 varð eisini einaræði í landinum.
Frá 1957, til hann doyði í 1971, stýrdi François Duvalier (14. apríl 1907 – 21.
apríl 1971), nevndur Papa Doc Haiti við harðari hond. Sonurin Jean-Claude
Duvalier (f. 3. juli 1951), nevndur Baby Doc, ið tók eftir hann, gjørdi einki at
bøta um støðuna í landinum, og í 1980-árunum kyknaði upp mótstøðurørsla, ið
bardist ímóti kúganini og rotinskapinum. Politiskur ófriður er enn vanligur, og
landið er blóðfátækt.

Í 1791 gjørdu afrikanskir trælir, við Toussaint Louverture (20. mai 1743 – 7.
apríl 1803) á odda uppreistur og feldu franska yvirvaldið . Í mong ár stýrdi
eirindaleysi einaræðisharrin François Duvalier, nevndur "Papa Doc", og til 1986
stýrdi sonur hansara "Baby Doc" (Jean-Claude Duvalier) í landinum. Ein av
oddamonnunum í rørsluni var katólski presturin Jean-Bertrand Aristide (f. 15.
juli 1953). USA gavst at stuðla Haiti, og í 1986 flýddi Duvalier til Fraklands.
Eftir tað var eitt hernaðarkvett fyri og annað eftir, men niðurundirkomni
búskapurin og vaksandi ófriður trokaðu herin burtur.

Í 1990 vann Aristide stórsigur á fyrsta frælsa valinum í søgu Haiti. Fyrsta
politiska stig hansara var at koyra fólk úr herinum, men nýskipanir hansara
fingu øði í tey ríku, og níggju mánaðir seinni gjørdi herurin aftur kvett, og
Aristide fór í útlegd. Raoul Cédras herovasti (f. 9. juli 1949) stóð fyri
kvettinum. Umheimurin fordømdi kvettið og ST setti revsiatgerðir í verk, og
felagsskapurin av amerikonskum londum viðurkendi ikki hernaðarstýrið. Í 1994
góðkendi ST, at USA stóð fyri einari innrás í landið, ið skuldi seta Raoul
Cédras frá. Innrásin var friðarlig. Cédras legði frá sær, og Aristide fekk
valdið aftur.

Haiti er fátækasta land í Karibia. Sum aðrastaðni í Karibia livir mesta fólkið
av jarðarbrúki, men jarðardrottar sita við tí mesta av tí uppdyrkaðu jørðini, og
korini hjá tí minna manninum eru ógvuliga fátækslig. Tað nógva av fólkinum dugir
hvørki at skriva ella lesa (uml. 50 % av tí samlaðu fólkinum). Mangir haitianar
royna at vinna sær pening til lívsins uppihald við at selja ferðafólki
handgjørdar lutir, til dømis træskurðir og stráhattar, og eisini bjóða teir seg
fram óalment at vísa ferðafólkið í kring.

Mangir haitianar fáast við voodootrúnna (uml. 50 % av tí samlaðu fólkinum ), ið
hevur røttur aftur í afrikanskar náttúruátrúnaðir og katólska trúgv.
Voodoofólkini trúgva á máttmiklar andar, og dansur og tróttugur sláttur á halgar
trummur er partur av voodoosiðum. Síðan 1930-árunum hava listamálarar í Haiti
verið gitnir fyri sín litfagra, einfalda málningastíl, sum er ávirkaður av
prýðingunum í voodootemplum.



https://fo.wikipedia.org/wiki/Gana

Tjóðveldið Gana (enskt: Republic of Ghana) er eitt land í Vesturafrika. Gana
gekk áður undir navninum Gullstrondin, men er nú uppkallað eftir hinum gamla
ríkinum Gana.

Kongsveldið Gana var ímillum norðaru partarnar á áunum Senegalá og Nigerá í
Vesturafrika. Landið fekk ríkidømi sítt úr gullnámunum har í dølunum. Gamla
Ganaríkið og seinni Mali, ríkaðu seg upp av at selja gull, sum gravgangur var
eftir í Evropa í 16. og 15. øld. Gullið varð flutt út sum gulldust, fyrst til
fólk, sum búðu har ið nánd, seinni við ferðamannafylgi um Sahel og latið í býti
fyri salt, kopar og bummull. Høvuðsstaður var Kumbi Saleh. Kongarnir búðu á
einari borg. Tá ið teir doyðu, vórðu teir heygsettir.

Í 1948 skakaði uppreistur ímóti evropeiska hjálandastýrinum í friðarliga landið
Gana. Bretar settu í gildi nýggja stýrisskipan, sum gav afrikanarum avmarkað
sjálvstýri. Tjóðfundarfylkingin, ið Kwame Nkrumah (f. 21. september 1909 - d.
27. apríl 1972)) stóð á odda fyri, góðtók at enda lógina og vann valið í 1951.
Bara afrikanarar vóru í stjórnini hjá Nkrumah, ið seks ár seinni hevði vunnið
landinum fullt frælsi.

Men mangir trupulleikar tóku seg upp, og Nkrumah gjørdist alt einaræðisligari,
sum tíðin leið. Herurin gjørdi ríkiskvett og setti hann frá í 1966, og síðan
hevur herurin havt valdið, undantikin árini 1969 til 1971, tá ið fólkaræðiligt
stýri var í landinum. Høvdingarnir vórðu eftir gamlari siðvenju oddamenn í
afrikonsku samfeløgunum, og mangan hava teir enn stóra ávirkan á nýggju
sjálvstøðugu londini.

Gana skuldi verið lutfalsliga ríkt land. Tilfeingið er nógv - olja, gull,
aluminiumsmálmur, o.s.fr. Har fruktar væl, fólkið er ungt og eitt hitt best
skúlaða í Vesturafrika. Men í mong ár hava politisku viðurskiftini verið ótrygg,
lítið hevur fingist fyri útsluttu vørurnar, og fíggjarligt óskil og vanstýri
hava steðgað búskaparligu menningini í Gana.

Í Gana hava menn fingið nógv gull úr jørðini og fáa tað enn, men
meginútflutningsvøran er kakao. Kakao er ovurstór vinna í Gana, og onkuntíð er
kakao upp í 80 % av útflutninginum í landinum um árið, men Gana er nú í harðari
kapping við grannalandið Fílabeinsstrondina og lond úr Landsynningsasia um
altjóða kakaomarknaðin. Gana framleiðir okkurt um triðingurin av øllum kakao í
heiminum. Teir fáa eisini nógv jarn og mangan úr jørðini. Mangan er ein málmur,
sum teir blanda upp í rájarn, tá ið teir gera tað til stál. Í jørðini eru storar
mongdir av reyða leirinum, sum teir kalla bauxit. Bauxit verður m.a. nýtt at
framleiða aluminium við.



https://fo.wikipedia.org/wiki/Filipsoyggjar

Filipsoyggjar (filipinskt: Repúbliká ng̃ Pilipinas, enskt: Republic of the
Philippines) er eitt stórt land í Landsynningsásia. Filipsoyggjar hava 100 mió.
íbúgvar í 2014. Tað hevur verið ein stórur fólkavøkstur á Filippinunum seinastu
árini. Frá 1990 til 2008 vaks fólkatalið við 28 milliónum, sum er 45 prosent.
Høvuðstaðurin nevnist Manila, og størsti býurin er Quezon City. Almennu málini
eru tvey í tali, tagalog og enskt. Í næstan 400 ár vóru Filipsoyggjar undir
Spania, og landið er kallað upp eftir spanska konginum Filipi 2. Í 1898 legði
USA Filipsoyggjar undir seg og hevði ræðið, til landið gjørdist frælst ríki í
1946. Einki land í heiminum verður so illa plágað av náttúruvanlukkum sum
Filipsoyggjarnar. Har eru umleið 20 ódnir um árið, og jarðskjálvtar eru
rættiliga ofta.

Har búgva yvir 90 000 000 fólk, og almenna málið har er tagalog, men tey flestu
fólkini duga enskt. Høvðusstaðurin eitur Manila og har búgva yvir 1 600 000
fólk. Flestu filipinar eru av maleiskari ætt, men har eru eisini kinverskir
tilflytarar og mestitsar, fólk av blandaðum blóði. Í summum fjarskotnum og
avbyrgdum oyggjum í Filipsoyggjum búgva fólk, ið liva sum veiðifólk og savnarar
og lívbjarga sær við at fiska, veiða dýr, henta ber, savna frukt og grønmeti.
Hesi upprunafólk eru ímillum tey seinastu í heiminum, sum liva soleiðis, men
tilvera teirra er hótt, tí at skógirnir, har tey halda til, verða høgdir niður.

Viðgitni rannsóknarfarin Magellan var fyrsi maður, ið boðaði filipinum katólska
trúgv, tá ið hann á ferð síni kring jørðina fór í land í oynni Cebu í 1521.
Meðan spaniamenn ráddu, tóku mangir filipinar við katólskari trúgv, og hon
gjørdist átrúnaður um alt landið uttan í syðstu oynni Mindanao, har stórur
partur av fólkinum er muslimskt. Ymiskir trúarbólkar eru í Filippinunum, og nógv
tann størsti er katolikkar umleið 83 %, síðan protestantar 8 %, muslimar 5 %,
óheft filippinsk kirkja 3 % og animistar 3 % og buddistar 3 %.

Fyrr vóru Filipsoyggjar ímillum tey ríkastu londini í Asia, men seinastu 50
árini eru tær heilt dotnar burtur ímillum, skulu tær bera seg saman við
grannalond síni. Helvtin av fólkinum livir í fátækradømi, og mangir filipinar
verða noyddir at fara av landinum at arbeiða, so at teir kunnu breyðføða seg og
síni. Um 2 % av vinnuføra fólkinum arbeiða uttanlands og senda pening heim til
húski sítt at liva fyri. Hvørt ár senda filipinskir fremmandaarbeiðarar um 7
milliardir krónur heim til landið.

Kokospálmin trívst væl í heita og slavna veðurlagnum í Filipsoyggjum og ber
frukt í næstan 70 ár. Nøtirnar hanga í tyssum, einar 15-20 nøtir í hvørjum, og
tá ið tær eru búnar, verða tær slignar niður við bambusstongum. Bara Indonesia
dyrkar meiri meiri kokosnøtir enn Filipsoyggjar, og einki annað land í heiminum
ger so nógv kopra, sum fræhvítin inni í nøtini verður nevndur. Filipsoyggjar
flyta út nógva vøru, sum verður gjørd úr kokosnøtum. Alt á kokospálmanum kann
verða nýtt. Røturnar verða nýttar til heilivág og litevni, bulurin til við og
trækol, bløðini til tekjur og flættað til kurvar og mottur. Úr nøtini fæst matur
og ráevni til mottur, smyrsl og sápu.

Ifugaofólkið hevur í mong túsund ár velt í fjallalendinum í norðara parti í
oynni Luzon. Tað, sum eyðkennir landslagið her, eru vandaliga løgdu
rísbríkarnar, sum eru laðaðar langt niðan í brøttu líðirnar. Mong ferðafólk koma
eisini at síggja fornu rísbríkarnar, ið eisini verða kallaðar áttanda undurverk
heimsins. Men allir rísbøndur í Filipsoyggjum dyrka ikki rís sum ifugaaofólkið.
Altjóða Rísgranskingarstovnurin hevur sætið í Filipsoyggjum og hevur alt fram
nýggj ríssløg, sum hava fleiri korn á aksinum; stovnurin hevur eisini ment
maskinur at sáa og heysta við.

Nógv náttúrutilfeingi er í landinum, m.a. gull, kopar og krom. Týdningarmestu
landbúnaðarvørurnar, ið verða fluttar út, eru tubbak, sukur og frukt.

Filippinirnar eru umleið 300 000 km2> til støddar. Filippinirnar eru sum Føroyar
eitt oyggjaland. Tó eru nakað fleiri oyggjar har. Har eru 7107 oyggjar, men bert
2773 av teimum hava navn. Har eru 37 gosfjøll, og av teimum eru tað 18, ið enn
eru virkin. Landslagið er sera vakurt við grønum ongum prýddar við fossum og
tropiskum blómum. Oyggjarnar eru høgar og eldbrunnar sum Indonesia og Japan; har
er tíðum jarðskjálvti, sum stundum ger stóran skaða. Filipsoyggjar hava tropiskt
veðurlag, og helmingurin av oyggjunum er skógvaksin. Tann parturin av oyggjunum,
har turrtíðin er í longra lagi, er savannuvaksin. Slættlendini og niðari
parturin av brekkunum eru velt til rís, mais og sukurrør. Oyggjarnar eru tær
flestu avvaksnar við kokuspálmum fram við øllum bakkanum, tí kokuspálmanum dámar
væl tann nógva sjóráman.

Filipsoyggjar eru mitt í eldkringi, sum hinar oyggjarnar í Landsynningsásia eru
uppií. Tær eru eisini beint á leiðini, har hørðu tropisku ódnirnar ganga. Tí
hevur filipinska fólkið verið hart roynt av náttúruvanlukkum. 7107 oyggjar eru í
landinum, av teimum eru um 1000 bygdar. Mesta fólkið býr í oynni Luzon fyri
norðan, og har er høvuðsstaðurin Manila. Á hvørjum ári eru einar 20 tropiskar
melduródnir, nevndar týfonir, í Filipsoyggjum. Ódnirnar eru harðar, og
vindferðin kemur upp í einar 100 km/t; og øgiligur uppgangur. Mong fólk
umkomast, og túsundtals hús verða tikin av grundum. Ringast statt er altíð á
láglendinum, men fólk mega vera har, tí at lítið er av dyrkilendi aðrastaðni.
Jørðin í láglendinum er eisini bílig at keypa.

Filipsoyggjar eru einasta kristna land í Ásia, og katólska kirkjan hevur stóra
ávirkan á gerandisdag fólksins. Orsøkin til, at kristindómurin er so markantur
har, er at landið bleiv hertikið av spaniólum í 1565 og var hersett í 333 ár til
1898. Oyggjarnar eita eftir spanska konginum Filip 2. Tá ið spania tapti í
kríggi ímóti USA, máttu teir selja Filippinirnar til USA. Filippinirnar fingu
sjálvstýri 4. juli 1946.

Síðan 1965 hevði Ferdinand Marcos (11. september 1917 – 28. september 1989) havt
valdið í Filipsoyggjum; harðræðisstýri hansara køvdi alla mótstøðu, armaði
landið og elvdi til mikla misnøgd ímillum fólkið. Hann stýrdi við harðari hond,
svikaði hvørja ferð, val var, til tess at hava valdið, og stjól til sín sjálvs
ovurstórar ognir frá landi og fólki. Fremsti andstøðingur hansara var Benigno
Aquino (27. november 1932 – 21. august 1983), ið viðhaldsmenn Marcos drupu í
1986. Andstøðan ímóti einræðisstýrinum flyktist síðan um einkjuna eftir Benigno,
Corazon. Í 1986 gjørdi Marcos grovt valsvik á tjóðartingsvalinum. Herurin setti
seg upp ímóti honum, og hann mátti flýggja til USA. Frú Aquino tók við valdinum
og vann stórsigur á valinum árið eftir, og fólkaræði varð aftur sett í gildi.



https://fo.wikipedia.org/wiki/Fer%C3%B0avinna

Ferðavinnan er heimsins skjótast vaksandi vinna. Eitt ferðafólk er persónur, sum
í stuttleika-, arbeiðs- ella øðrum líkum ørindum er burturi frá sínum heimstaði
í longri enn 24 tímar og gistir. Ferðavinna er eingin vanligur ídnaður við
verksmiðjum og rávørum. Kortini er ferðavinna ein tann týdningarmesta
ídnaðargreinin í verðini. Á hvørjum ári ferðast um leið 800 milliónir fólk sum
ferðafólk tvørtur um landamørk. Ferðavinnan skapar arbeiðspláss til meira enn
200 milliónir fólk. Kjarnin í ferðavinnu er flutningur, gisting og endamálið við
eini ferð. Ferðavinnan er sum so eingin sjálvstøðug vinna. Heldur er hon ein
samanseting av nógvum ymiskum vinnum í landinum, sum hava sum høvuðsendamál ella
sum síðumál at veita ferðafólki eina vøru ella eina tænastu. Gisting,
flutningur, vistir og tænastur í sambandi við hetta verða tó altíð vinnur, tá
vit tala um ferðavinnu. Nú á døgum er nógv ymist virksemi í ferðavinnuni; alt
frá at reka eitt tjaldingarstað til at skipa fyri bólkaferðum í fjarløgd lond.

 Ferðavinnan tók dik á seg í 1950-árunum og byrjaði í USA og Vesturevropa. Har
vórðu lívskorini betri, og alt fleiri fólk fingu ráð at ferðast. Um somu tíð
gjørdist tað vanligari at ferðast við flogfari. Skipað varð fyri hópferðum við
leiguflogførum, og málið fyri ferðini var ofta tað sama tá, sum tað er nú. Í
Evropa varð Spania eitt tað fyrsta ferðamálið, og seinni eru onnur lond við
Miðjarðarhavið komin upp í part. Eitt annað slag av hópferðum eru skíðferðirnar
til Alpurnar. Evropa er framvegis tann heimsparturin, sum dregur flest ferðafólk
at sær úr øllum heiminum. Umframt tey plássini, sum kunnu bjóða sól og
baðistrendur, so fáa stórbýir sum Róm, Amsterdam og París nógva vitjan av
ferðafólki. Síðan 1980-árini er ferðavinnan nógv vaksin í Ásia og pørtum av
Miðamerika. Í londum sum Teilandi, Meksiko, India og oyggjum sum Maldivunum,
Aruba og Jameika er mangt og hvat, sum fær ferðafólk úr USA og Evropa at ferðast
hagar. Eisini nógv fólk úr Ásia og Suðuramerika ferðast, serliga í sínum egna
heimsparti. Ferðavinnuídnaðurin ávirkar alt samfelagið og kann skapa
arbeiðs­pláss til nógv fólk. Tørvur er til dømis á ferðaskrivstovum og øðrum,
sum skipa fyri ferðum. Harumframt skulu nógv flutningstól til, bæði tok,
flogfør, bussar og bilar. Ferðafólkini skulu eisini búgva onkrastaðni, og av tí
stendst nógv virksemi á gistingarhúsum. Somuleiðis eru fyritøkur, ið bjóða fram
tjaldingarpláss, vallaraheim, skeiðsdeplar og smáttur. Aðrar tænastur, sum
ferðafólk spyrja eftir, eru til dømis handlar, kunningarstovur, søvn,
kaffistovur, bilútleigan og matstovur.

Í mun til aðrar vinnur er ferðavinna rættiliga ymisk frá øðrum vinnugreinum.
Ferðavinna er ein valutaskapandi tænastuvinna, sum er treytað av, at ferðafólk
kemur til landið at leggja pening eftir seg. Hettar styrkir samfelagsliga
undirstøðukervið, t.e. samferðslukervið, møguleikarnar fyri gistingum,
møguleikarnar fyri at nýta tíðina, tú ert í samfelagnum, til hugna, upplivingar,
vistir (matstovur, kaffistovur, v.m.), likamliga og mentanarliga uppbygging og
til dagdvølju annars. Jú fjølbroyttari og betri hesir møguleikar eru, tess betri
eru møguleikarnir fyri einari týðandi ferðavinnu, og ein ferðavinna í vøkstri
styrkir samstundis útbyggingina av hesum møguleikum og styrkir støðið undir
fjølbroytni í øðrum vinnum, herímillum kunningartøkniligar vinnur.

Ferðavinnan ávirkar umhvørvið. Ein økt ferðavinna hevur við sær slit á umhvørvi
og náttúru, og krevur tí størri umhvørvisvernd. Harafturat hava ferðafólk eina
størri nýtslu, ið hevur við sær størri burturkastnøgdir og størri
tilfeingisnýtslu. Nógv serstøk náttúruøki verða niðurslitin, tí at ov nógv
ferðafólk koma hagar. Í nógvum fátækum londum eru ikki nóg góð reinsiverk, og
spillivatn frá gistingarhúsunum verður latið beinleiðis út á sjógv. Á
gistingarhúsum og matstovum verða einnýtisíløt nógv brúkt, til dømis shampoo og
smá íløt til súltutoy, og tað ger, at rúgvurnar av burturkasti vaksa. Tá ið
umhvørvið verður spilt, spillast eisini møguleikarnir fyri ferða­vinnu. Tað kann
gerast ein dyggur smeitur fyri landspartar og lond, har ferðavinnan er ein
týðandi inntøka. Seinastu árini er tað blivið vanligt at tosa um vistfrøðiliga
ferðavinnu. Tað vil siga, at roynt verður at byggja upp eina ferðavinnu, sum á
ymsan hátt hevur umhvørvið í huga. Nógvastaðni royna myndugleikarnir eisini at
avmarka talið á ferða­fólki, so at umhvørvið ikki verður spilt.

Ferðavinnan í Føroyum er enn ein lítil vinna, hóast í vøkstri; ferðavinnan er
ein alsamt vaksandi vinna í altjóða høpi og eisini í Føroyum. Vøksturin av
ferðafólki er øktur í sambandi við, at tað seinastu árini er vorðið lættari at
ferðast. Ferðavinnan er málsøki, ið er fyrisitið í Uttanríkisráðnum sum partur
av virkseminum í deildini Føroyaframi. Ferðavinnan er eisini framvegis ein
lutfallsliga nýggj vinna í Føroyum. Hóast ferðavinnan í Føroyum helst er økt
nakað hesi seinnu árini, er kortini ringt at gera hetta upp ella ávísa hesum
ítøkiliga. Ymiskar orsøkir eru til hetta, men tær flestu kunnu kortini bólkast
undir eitt felagsheiti, ið er manglandi hagtøl. Tað verður mett, at ferðavinnan
er triðstørsta vinna í Føroyum, eftir fiskivinnuna og alivinnuna. Ofta er
torført at skilja í millum, hvat hoyrir undir ferðavinnu og hvat hoyrir undir
aðrar vinnur. Hagtøl verða til dømis skrásett fyri millumlanda flutning av
ferðafólki loft- og sjóvegis, men eingin skilnaður er t.d. ímillum, hvussu nógv
av hesum er ferðavinna, og hvussu nógv er arbeiðsørindi. Skilt verður heldur
ikki í millum, hvussu stórur partur eru útlendsk ferðafólk, ið koma til Føroyar,
og hvussu stórur partur eru føroysk ferðandi, ið fara uttanlands.

Hagtølini yvir ferðandi vísa, at loftvegis komu gott 111.000 ferðandi til landið
í 2008, meðan gott 32.000 komu sjóvegis. Í báðum førum er talan um áleið eina
tvífalding yvir 10 ár. Meðan talið loftvegis bara er økt seinastu 10 árini, so
er talið sjóvegis minkað við umleið 4.000 ferðandi, síðani tað í 2006 var hægst
við yvir 36.000 fólkum.  Nógv flestu ferðafólk fara til og koma úr Danmark. Næst
eftir norðbúgvar koma flest ferðafólk úr týskmæltu økjunum at vitja okkum.



https://fo.wikipedia.org/wiki/F%C3%B8royskt_(m%C3%A1l)

Føroyskt er høvuðsmálið í Føroyum. Føroyskt er almenna málið í Føroyum, og tað
er tjóðarmál føroyinga. Harafturat verður nógv føroyskt tosað í Danmark og
Íslandi. Í Føroyum tosa 48.000 fólk føroyskt, í Danmark umleið 25.000 og í
Íslandi umleið 5.000, so samlaða talið av fólkum, ið duga føroyskt liggur um
75-80.000. Føroyskt er tí í altjóða høpi eitt lítið mál. Føroyskt mál hevur fýra
føll og trý kyn, og grammatiski málbygningurin líkist ógvuliga nógv íslendskum,
meðan orðatilfarið og í summum lutum úttalan líkist norska landsmálinum.

Venceslaus Ulricus Hammershaimb er kendur sum faðirin at skriftmáli føroyinga.
Tað var hann, sum skapti okkum skriftmálið so at siga í sama líki, sum vit kenna
tað í dag, og hann eigur soleiðis stóra æru fyri, at føroyingar varðveittu
skriftmálið. Tað er einki at ivast í, at føroyska málið var fyri stórum
hóttafalli, tá ið trúbótin uml. 1540 varð sett í gildi í Føroyum, tí tá fór
prestaskúlin fyri bakka, soleiðis at kirkjumálið gjørdist danskt burturav.

Føroyskt er eitt indo-evropeiskt mál. Føroyskt er eisini eitt norrønt mál. Tað
hoyrir til Vesturnorrønu málættina (saman við íslendskum, norskum og hinum nú
útdeyða norn) . Vesturnorrønt, ofta eisini bara nevnt norrønt, er málið, ið
talað varð í Noregi um tað mundið, norðmenn bygdu Føroyar, og nakrar øldir fram,
t.e. úr 9. øld og upp til 1400. Úr hesum máli spruttu komandi øldirnar fleiri
mál - føroyskt í Føroyum, norn í Hetlandi og Orknoyggjum, norskt í Noregi og
íslendskt í Íslandi. Norðbúgvar, ið talaðu mál av norskari rót, búðu eisini í
Grønlandi í nøkur hundrað ár, men málið doyði út við teimum móti endanum á
miðøldini. Stóra broytingartíðarskeiðið úr norrønum til føroyskt er millum
1400-1600. Hetta er sama tíðarskeiðið, sum árinið úr donskum fer at gera um seg.

Føroyskt nýtir latínska stavraðið við serligum norrønum serstavum. Føroyskt
nýtir 29 bókstavir umframt trý samansett tvíljóð . Bókstavirnir og framburður
teirra:

C, Q, W, X, Z verða ikki nýttir, men finnast í summum lániorðum (eisini Ö, Ü, Å
og Þ í nøvnum), men tó er skikkur at býta hesar stavir um við føroyskar stavir
við somu frambering.

Orðið "grammatikk", sum er okkara mállæra, stavar upprunaliga úr grikskum, har
gramma merkti bókstavur. Av fyrstan tíð varð orðið nýtt um læruna at skriva og
lesa. Nú á døgum er málsøkið hjá mállæruni at koma fram á og lýsa allar vanligar
reglur í einum og hvørjum máli. Tey regluligu fyribrigdini finna vit á ymsum
stigum. Vit kunnu tosa um lutvísar skipanir innanfyri mállærubygnaðin.

Í føroyskum, eins og í øðrum málum, finnast hol á mállæruhválvinum, t.e. regulig
fyribrigdi, sum málgranskarar enn ikki hava fingið greiði á til lítar. Tá ið vit
tosa, fylgja vit teimum málsligu reglunum, sum eru í okkara máli, uttan at geva
okkum far um tað. Vit kunnu til dømis vera heilt óvitandi um, hvat ein
grundliður er, og kortini orða setningar, har einki er galið hvørki við
grundliði ella øðrum liðum. Fyri at læra mállæruna er als ikki neyðugt við bókum
ella frálæru. Her er tað okkara egna máloyra, sum verður stýrt av føroysku
mállæruni, sum m.a. hevur nakrar reglur um, hvussu ljóð kunnu verða sett saman
til orð á føroyskum.

Málið er nær skylt íslendskum, norn og eisini vesturnorskum . Siga vit, at tað
eru seks milliardir menniskju í heiminum, og tað eru 80.000 føroyingar, so er
skilligt, at vit eru ein ómetaliga lítil málsligur minniluti, t.e. 1/100
promilli av jarðarinnar menniskjum tosa føroyskt. Men okkum nýttist ikki at
smæðast, tí vit eiga eitt mál, ið riggar væl í flestu førum sum samskiftisamboð,
og vit eiga tann fyrimunin, at vit við tí skúla, vit hava, eru før fyri at hava
samskifti við norðurlendsku grannar okkara. Norskt, íslendskt, danskt og svenskt
eru í ætt við okkara mál, og tað merkir, at stórur líkskapur er millum málini,
hvat orðavavi og mállæru viðvíkur.

Føroyskt, tjóðarmálið í Føroyum, hevur sínar røtur í fornnorrøna málinum frá
víkingatíðini. Í nógv ár varð føroyska málið trúðað, men doyði ikki út. Málið
varð varðveitt við skaldskapi av mannamunni. Skaldskapið sum gjøgnum nógv 100 ár
varð sagdur frá ættarliði til ættarlið. Við søgum, søgnum og ikki minst við
kvæðunum sum hava havt ótrúliga stóran týdning fyri at málið ikki varð gloymt .

Hammershaimb, ættaður úr Sandavági, gav út í 1854 fyrstu føroysku mállæruna og
gjørdi ta nýggju rættskrivingina. Tá fór føroyskt at taka danskt mál av ræði.
Undir lestrarárunum í Keypmannahavn gjørdi Hammershaimb eina ferð heim til
Føroya at vitja. Hetta var í 1841. Hann ferðast bygd úr bygd og savnar
fólkaminni. Áhugaður sum Hammershaimb var fyri føroyskum máli, sá hann tíðliga,
hvussu átrokandi tað var at geva út eina mállæru, skuldi skriftmálsuppskot
hansara vinna fram millum fólk. Eina dagbók skrivaði hann á hesi ferð, og tað
vil so væl til, at Christian Matras í 1941 gav hana út: "Færøsk Dagbog 6.7-16.8
1841".

Nakað av tilfarinum, ið Hammershaimb savnaði á hesi ferð, læt hann prenta í 1846
í danska tíðarritinum "Annaler for nordisk Oldkyndighed og Historie". Hetta vóru
"Færøske folkesagn (Risi og kelling — Um skógar í Føroiun — Huldufólk) med
tilføjede Bemærkninger om den færøske Udtale". Við hesum tekstum er føroyskt
skriftmál lagt í eina fasta legu, sum vit, burtursæð frá nøkrum fáum broytingum,
hava hildið okkum til heilt at hesum degi. Í einum stuttum inngangi greiðir hann
frá um málsins søgu, og hann greiðir frá, at málsliga liggja oyggjarnar í trimum
pørtum, sum hann kallar Sunnanfjarðarmál, Streymoyarmál og Norðanmál.

Í fyrstuni vóru nógvir føroyingar ikki hugaðir fyri tí føroyska málstrevinium,
men tjóðskaparhugin vann sigur, og nú hevur føroyskt fingið somu rættindir sum
danskt mál, og er, formelt, høvuðsmálið. Men nógvir halda at einans føroyskt
eigur at verða nýtt í almennum viðurskiftum. Hetta er t.d. støðan hjá
loysingarmonnum, t.e. teir, ið vilja hava landið leyst frá Danmark politiskt,
soleiðis halda eisini nógv onnur.

Markini millum føroysku bygdamálini ella málførini eru rættiliga týðilig. Slík
mark nevnast í mállæru málførismark ella við fremmandum orði diagloss. Eitt
slíkt málførismark er teknað inn í kortið høgrumegin. Tað vísir, hvar markið
gongur millum t.d. úttaluna av "ei" og "oy". Í Føroyum finnast nógv ymisk
málføri: suðuroyarmál, sandoyarmál, nólsoyarmál, havnarmál, eysturoyarmál,
vágamál og norðoyamál. Flestu okkara hava eitt mál, sum sermerkist við einum
ella øðrum bygdarmáli. Skriftmálið er nakað annað, sjálvt í einum so lítlum øki
sum Føroyum. Tað er felags fyri fólkið í einum landi við ólíkum málsligum
viðurskiftum. Eingin skrivar, júst sum tosað verður. Tí er neyðugt at fáa
frálæru í hesum serliga felags máli.

Bókstavirnir A og Æ hava í føroyskum á allan hátt sama ljóðvirði, uttan í
suðuroyarmáli, har ið Æ við øllum rímileika kundi verið kallað "seinra e". Sum
dømi um hetta kunnu vit nevna ræðast (suðuroyarmál: reðast), gæs (ges), skræða
(skreða) og æða (eða).

Í føroyska stavraðnum eru 29 bókstavir. Í føroyskum teksti síggjast av og á
aðrir bókstavir, til dømis c, q, ü, w, x, z og þ, tá ið fremmandaorð verða
endurgivin. Bókstavirnar býta vit sundur í teir, ið merkja sjálvljóð, og teir,
ið merkja hjáljóð. Til at nevna hjáljóðið r seta vit sjálvljóðið e frammanfyri.
Bókstavin nevna vit er. Eitt sjálvljóð kann standa einsamalt. Tað ljóðar sjálvt,
sum til dømis e ella i. Men eitt hjáljóð má, fyri at kunna verða sagt, standa
hjá einum sjálvljóði: b (be), p (pe). Í føroyska bókstavaraðnum eru sjálvljóðini
a, á, e, i, í, o, ó, u, ú, y, ý, æ og ø. Hjáljóðini eru b, d, ð, f, g, h, j, k,
l, m, p, r, s, t og v. Tvíljóðini eru: ei, ey, oy.  

Sjálvljóðini eru 13: a, á, e, i, í, o, ó, u, ú, y, ý, æ og ø. Sjálvljóð kalla
vit tey øll, men í roynd og veru eru hesi 7 í longum stavilsi tvíljóð a/æ [ɛa],
á [ɔa], í/ý [ʊi], ó [ɔu/ɛu/œu], ú [ʉu].

Grundirnar, at vit seta tekin í ein tekst, kunnu vera fleiri, men tann
eyðsýndasta er tann, at tekin býta tekstin sundur í heildir, ið hanga saman á
ein ella annan hátt. Vit hava soleiðis lættari við at lesa tað, ið skrivað er .
Teknini, sum vit vanliga nýta, eru t.d. kolon, komma, punktum, semikolon,
rópitekin, gásareygu, spurnartekin, osfr. Hesi tekin seta vit ymsastaðni í
tekstin eftir føstum reglum, sum á ein ella annan hátt skulu ímynda tað talaða
málið, sum er eyðkent til dømis við rútmu, støðgum og ferð. Tey ymisku teknini
kunnu ávirka heildarmyndina av einum teksti á ymsan hátt. Eru til dømis nógv
gásareygu í einum broti, varnast lesarin rættuliga skjótt, at tað snýr seg um
talu, har ein, tveir ella fleiri persónar tosa, til dømis Gud segði "Verði ljós"
og tað varð ljós. Festa vit okkum í staðin við, at nógv prikkar, rópitekn ella
tankastrikur verða nýtt, kann tað vera, tí skrivarin er í øðini og vil gera vart
við tað. Reglurnar fyri tey ymisku teknini eru ymiskar. Tekin, sum verða sett
eftir føstum reglum, eru til dømis spurnartekin ella komma, her er eingin
slingur í valsinum, hvar teknini skulu standa.

Grikska orðið "syntax" merkir upprunaliga samanseting. Í mállæruni verður tað
nýtt um, hvussu orð verða sett saman, tá ið vit nýta málið. Hetta verður gjørt
eftir heilt ávísum reglum, og setningsskipan er læran um hesar reglurnar . Tá ið
vit seta saman orð, gera vit orðingar. Orðið "orðingar" fevnir um alt, ið kemur
fram, tá ið vit málbera okkum. Hesar orðingar kunnu hava sera ymiskt snið. Tær
kunnu til dømis vera ymiskar til longdar. Summar eru bara eitt orð, aðrar eru
settar saman av mongum orðum. Støðan, vit eru í, tá ið okkurt verður sagt,
ávirkar nógv sniðið í orðingini. Tað hevur til dømis stóran týdning, hvønn vit
venda okkum til. Ætlanin við tí, vit siga, kann eisini vera so ymisk. Tær longu
orðingarnar leggja vanliga dentin á at siga frá, bera okkurt víðari ella lýsa
okkurt. Orðingar, sum bara eru eitt orð ella nøkur fá orð, siga ofta frá kenslum
og eru ofta boð til onkran.

Á føroyskum hevur verið vanligt at býta orðini í 10 flokkar, sum eru: sagnorð,
lýsingarorð, hjáorð, miðalvarpingar, navnorð, fornøvn, fyrisetningar, kenniorð,
talorð og sambindingarorð.

Navnorð er felagsheiti fyri ein bólk av orðum, ið lýsa nøvn á ítøkiligum lutum
(td. stólur, bilur, genta, drongur), fyribrigdum (vestfall, eystfall, mysing,
mánalýsi) og hugtøkum (sorg, gleði, longsul) umframt sernøvn (Petur, Sólvá,
Enniberg, Sørvágur). Navnorð bendast í tølum - eintali og fleirtali. Tá ið talan
bara er um ein ella eitt, stendur navnorðið í eintali, til dømis stólur, skúli;
talva, bust; oyra, stykki, men tá ið talan er um fleiri, stendur navnorðið í
fleirtali, til dømis stólar, skúlar; talvur, bustir; oyru, stykki. Navnorð verða
eisini bend í føllum. Tey eru hvørfall, hvønnfall, hvørjumfall og hvørsfall.
Navnorð eru annaðhvørt óbundin ella bundin. Óbundin eru navnorð, tá ið talan
ikki er um nakran ávísan, men um einhvønn, til dømis ein genta, ein drongur ella
eitt barn. Bundin eru navnorð, tá ið talan er um okkurt ávíst, til dømis gentan,
drongurin ella barnið. Navnorð bendast efir tveimum høvuðsbendingum - teirri
sterku bendingini og teirri veiku bendingini. Sterkt bend navnorð enda við
hjáljóði í hvørsfalli eintali. Veikt bend navnorð enda við sjálvljóði í øllum
føllum í eintali.

Lýsingarorð bendast í stórum dráttum á sama hátt sum vit kenna úr nútíðarmáli,
og her eins og í øðrum bendingum verður skilt millum /i/ og /u/ í endingum á
sama hátt sum í V. U. Hammershaimbs rættskriving. Ein gongd sum sæst í
bendingini av føroyskum lýsingarorðum, er samjavnaður millum orð við a og æ í
stovninum. Í Hammershaimb síggja vit at hesin samjavnaður er farin fram,
soleiðis at ikki bara a, men eisini æ kann broytast til ø ella o í bendingini.
Vænur eitur í kvennkyni von fyri eldri væn. Slættur eitur í hvørjumfalli sløttum
(skrivað slettum) fyri eldri slættum, og rættur, ræddur og slættur eitur í
kvennkyni røtt (skrivað ret), rødd (skrivað ræd) og sløtt (skrivað slæt, slet)
fyri eldri rætt, rædd og slætt. Ein onnur broyting er hon at lýsingarorð við -in
(til dømis heiðin ella búgvin), sum í eldri máli høvdu sama form í hvønn- og
hvørfalli eint. í kallkyli, hava í nútíðarmáli -an í hvønnfalli (heidnan,
búnan), hetta í analogi við onnur lýsingarorð.

Vit siga tí til dømis tolið hevur Ð, tí tað eitur tolin í bæði kvennkyni og
kallkyni.  

Á føroyskum er heitið fyri hesi orð fornavn, og á útlendskum eita hesi orðini
ofta pronomen. Orðið er sett saman av forskoytinum "pro", sum merkir í staðin
fyri og "nomen", sum merkir navnorð. Tað eyðkenda fyri hesi orð er, at tey hava
onga merking í sær sjálvum, men fáa ávíst innihald trytað av tí høpi, tey verða
nýtt í. Summir málfrøðingar hava ta áskoðan, at eitt fornavn hevur ein tóman
karm, sum verður fyltur av nýggjum í sínum umhvørvi, hvørja ferð tað verður
borið fram annaðhvørt í talu ella skrift. Onnur eyðkenni eru, at summi av hesum
orðum verða bend bæði í falli, tali og kyni, til dømis hon, hann ella tað, meðan
onnur verða bert bend í falli og tali, til dømis eg, meg og vit, og uppaftur
onnur als ikki bendast, til dømis sum ella ið. Fornøvnini verða vanliga býtt í
tveir flokkar. Summi fornøvn hava navnorðsvirði, meðan summi hava bæði
navnorðsvirði og lýsingaorðsvirði, t.e. at hesi orð kunnu hava sama leiklut sum
ávikavist lýsingaorð og navnorð.

Tað er óivað greitt, hvat hann, tey, hin ella teir merkja, tá ið vit nýta hesi
orðini í einum føstum sambandi. "Hann" vísir t.d. til Peter, "tey" vísir aftir
til Gúðruna og Peter, "hin" vísir aftur til Per og Pál. Um orðið "hann" hevði
staðið einsamalt, so høvdu vit ikki heilt víst kunnað gjørt av, hvat hetta orð
sipaði til. Vit høvdu havt varhugan av, at tað mundi snúð seg um eitthvørt fólk,
lut ella hugtak í kallkyni, men heldur ikki meira. Leikluturin hjá hesum orðum
er at umboða onnur orð, til dømis navnorð. Á henda hátt er ikki neyðugt hjá
okkum at taka navnorðini upp í saman, men vit kunnu lata hesi orðini umboða tey
í staðin.

Talorð nýta vit t.d., tá ið vit telja, og tá ið vit greiða frá, hvussu nógv ið
er til av onkrum, hvussu ávísur teinur er, hvussu nógv klokkan er, og hvussu
nógv okkurt vigar. Vit skifta talorðini sundur í tríggjar partar: Tey talorð,
sum vísa okkum, hvussu stór nøgdin er, verður nevnd grundtøl (kardinaltøl) . Hin
bólkurin tilskilar, í hvørjum rað eitthvørt hendir, og tí verða tey nevnd raðtøl
(ordinaltøl). Hesi bæði sløgini av tølum kunnu annaðhvørt skrivast við bókstavum
ella við tølum, men fyri at skyna ímillum grundtøl og raðtøl er siður at seta
eitt punktum eftir raðtølini, til dømis: "Í 19. øld". Eitt triðja býti av
tølunum eru skriftistølini (distributiv tøl) sum eru "einir", "tvinnir" og
"trinnir", tey verða bend sum lýsingarorð.

Sagnorð fáa nógvar ymiskar endingar og kunnu broyta snið á ymsan hátt. Til dømis
kann sagnorðið "at eta" koma fyri í øðrum sniðum - "etur", "át" ella "ótu".
Samsvarandi hava vit orðið "syngja", sum bæði kemur fyri í forminum "sang" og
"sungið". Hvørt nýtt orðasnið, sum vit síggja, nevna vit ein bendingarform.
Summir av hesum bendingarformunum kunnu einsamallir verða umsagnarliðir í einum
setningi. Aðrir formar mugu hava onnur sagnorð aftur at sær til tess at vera
umsagnarliður - "Peter etur" ella "Peter át" eru rættir setningar á føroyskum.
"Peter eta" ella "Peter etið" eru ikki rættir setningar.

Adverbium merkir "tað, sum er lagt aftur at verbinum", sum í mongum mállærum nú
á døgum verður mett sum hornasteinurin í einum setningi. Adverbium er sum so
mangt annað av latínskum uppruna. Hetta heitið er vorðið til okkara "hjáorð".
Hesin orðaflokkurin fevnir um orð, sum á ein ella annan hátt greiðari lýsa ta
merking, sum eitt sagnorð hevur. Vit kunnu t.d. spyrja "Hvar er hon?". Og svara
"hon er har". Ella vit kunnu spyrja "nær fer hann?". Og svara "hann fer nú". Vit
kunnu spyrja "Hvussu livir barnið?". Og svara "barnið livir væl". Hesi orðini:
væl, nú, har, eru hjáorð. Hjáorð eru smáorð, ið sett verða hjá sagnorðum. Men
hjáorðini hava eisini eina rúmari merking enn bert at vera knýtt at einum
sagnorði. Tey kunnu saktans verða knýtt at einum lýsingarorði (tann sera ídni
næmingurin kom tíðliga), einum øðrum hjáorði (tann sera ídni næmingurin kom ov
tíðliga), einum navnorði (bara næmingar møttu upp) ella einum talorði (bert ein
næmingur kom nóg tíðliga). Summi hjáorð bendast, men bara í stigum. Merkingin,
sum hjáorðini hava, er fjøltáttað. Teirra uppgáva er at lýsa eitt einstakt orð,
sum oftast er umsøgnin, men kunnu tey eisini lita allan setningin.

Vit býta hjáorðini í 6 bólkar - lýsingarhjáorð, kunningarhjáorð, munarhjáorð,
spurnarhjáorð, tíðarhjáorð og staðarhjáorð. Tíðarhjáorð siga okkurt um tíðina og
svara spurninginum nær. Tey eru til dømis síðan, tíðliga, altíð, nakrantíð.
Staðarhjáorð siga okkurt um stað ella støð og svara spurningum, ið byrja við
hvar: hvaðani, hvaðan. Tey verða vanliga skift sundur í 3 bólkar. Orð, ið lýsa
rørslu frá ávísum staði (eg fari hiðani). Orð, ið lýsa rørslu móti ávísum staði
(Per kemur higar). Og orð, ið lýsa staðið, har okkurt er ella hendir (hon er
her). Spurnarhjáorð verða nýtt, tá ið spurt verður um eitthvørt. Tey eru til
dømis nær, hví, hvaðan, hvussu. Munarhjáorð verða nýtt, tá ið mett verður um mun
á onkrum, og tá ið sagt verður frá, hvussu okkurt hendir í mun til annað. Tey
eru til dømis óbeinleiðis, ókeypis, bráðfeingis, ovurhonds, øðrvísi. Mong orð,
ið enda við "andi", eru munarhjáorð, til dømis skínandi ella líðandi.
Kunningarhjáorð nýta vit mest, tá ið vit kunna um eina støðutakan, tá ið vit
annaðhvørt játta ella nokta. Tey eru til dømis tíverri, ivaleyst, álvaratos,
tíbetur. Lýsingarhjáorð eru hjáorð, ið eru myndað úr lýsingarorðum. Nøkur
lýsingarhjáorð eru skjótt, beint, hart, lítið, heilt.

Fyriseting er tað føroyska heitið fyri tað latínska orðið "preposisjón", sum
merkir "tað at seta frammanfyri". Fyrisetingar eru óivað eitt tað torførasta
kapitlið, tá ið tað snýr seg um at læra fremmant mál. Men hetta er einki
føroyskt fyribrigdi. Fyrisetingar standa vanliga á føroyskum framman fyri tað
orð, tey stýra, til dømis av einihvørjari orsøk, men gjørt kann verða vart við,
at nakrar fyrisetingar kunnu standa aftan fyri tað orð, sum tær stýra, til dømis
húsanna millum, hansara vegna, tí føroyska málinum viðvíkjandi. Í serligum føri
ber til at skilja fyriseting og stýring hvørja frá aðrari, soleiðis at stýringin
stendur fremst í setninginum, meðan fyrisetingin endar á seinasta plássi, til
dømis "Honum fór hon ikki í býin við". Hetta fyribrigdi sæst serliga í
afturbeindum eykasetningum. Vit siga, at ein fyriseting stýrir einum orði, ið
oftast er eitt kenniorð, navnorð, persónsfornavn ella lýsingarorð, men kann
eisini vera ein navnháttur ella eykasetningur, ið hava navnorðsvirði. Hesa
eindina fyriseting, hon við einum setningi/orði stýrir, kalla vit
fyrisetingarlið. Hon er, sum sæst, sett saman av eini fyriseting og eini
stýring. Hetta merkir, at tá ið tað snýr seg um kenniorð, navnorð, v.f., skulu
hesi orð standa í einum ella øðrum falli.

Tey verða brúkt sum í enskum, men tó taka fyrisetingarnir haraftrat ávíst fall
til sín, og tann stýringin, ið er knýtt at fyrisetingini fær ta fallending, ið
verður kravd av fyrisetingarorðinum. Dømi:

Á er fyrisetingarorðið (ella fyrisetingin) og borðinum er stýringin. Á stýrir í
hesum føri hvørjumfalli, tí talan er um veran á sama staði.

Sambindingarorð knýta orð, heildir, liðir og setningar í málinum saman á ein
ella annan hátt. Konjunksjón er sett saman av tveimum orðum, einum forskoyti
"con", ið merkir tað sama sum okkara "sam"/"saman", og navnorðinum "iuncio", sum
merkir tilknýti/samband. Føroyskt hevur tvey sløg av sambindingarorðum : tey
javnskipandi- og undirskipandi sambindingarorðini. Javnskipandi sambindingarorð
binda saman heildir, orð ella setningar, ið hava sama virði. Til dømis
annaðhvørt, hvørki, men, ella, bæði. Tey kunnu knýta tveir liðir saman til eina
heild, í hesum føri verður serliga hugsað um tað vanligasta sambindingarorðið,
ið hevur henda eginleika: "og". Tveir setningar ella fleiri kunnu saktans vera
knýttir hvør at øðrum, tó at teir ikki kunnu javnmetast málsliga. Tað vísir seg,
at bert ein teirra hevur høvuðslutin, t.e. høvuðsetningurin, um ein ella fleiri
setningar verða knýttir at honum. Eru fleiri setningar, kann hetta greidligast
berast saman við eina kinverska eskju, har hvør setningur lagar seg eftir øðrum.
Orsøkin til hetta fyribrigdi eru tey undirskipandi sambindingarorðini. Tey eru
sera ymisk, og tí er neyðigt at bólka tey. Annar bólkurin ger, at
eykasetningarnir eru navnorðskendir, hin byrjar hjáorðskendar eykasetningar.

Interjeksjón er sum so mangt annað tikið úr latínskum, og merkir "at seta okkurt
innímillum". Vit hava einki gott orð fyri hesum fyribrigdinum, men vanligt er tó
at týða heitið "miðalvarping". Grundmerkingin er, at hesi orð verða sett inn
millum orð ella setningar, men við tí stóra muni samanborið við onnur orð, at
tey ikki verða greinað sum aðrir liðir. Tískil stendur hesin orðaflokkurin í
eini serstøðu. Millum málfrøðingar hevur verið kjakast, um miðalvarpingar
veruliga eru orð. Teirra áskoðan er, at tey heldur eru eyðkenni fyri kenslurnar
til dømis "pínslu", "vaml" osfr., sum liggja aftanfyri. Tey hava ikki nakra
serliga merking eins og orðini í hinum orðaflokkunum. Men tó halda fleiri
málfrøðingar, at av tí at tey verða framborin sum onnur føroysk orð, og av tí at
tað eru avleiðslur í føroysku, til dømis "at sirra", "ein sitta", "at kísta", er
tað rættast, at koyra tey í ein bólk fyri seg. Eisini orðini "ja", "jú" og
"nei", sum verða nýtt, tá ið játtað ella noktað verður, finna vit í hesum
flokkinum, tí teirra líkskapur er stórur við hesi orð, hvørs eyðkenni eru, at
tey hvørki bendast ella standa sum liður í nøkrum setningi. Aðrar fastar
vendingar, sum ofta standa uttan setningar, til dømis "hott kvøld", "far væl" og
"vælkomin", verða vanliga koyrdar í sama leyp.

Orðatilfeingið í okkara máli er komið ymsastaðni frá og til ymsar tíðir. Stórur
partur er arvaður frá okkara ættfedrum, tað eru ikki innflutt orð, men orð, sum
hava verið nýtt her á landi so leingi, sum hetta málið hevur verið okkum
kunnugt, og tað merkir í eini túsund ár. Hetta er eina mest galdandi fyri tey
mest nýttu orðini í málinum, orð, sum eru hvørjum menniskja kunnug, og sum hvørt
menniskja nýir, orð sum til dømis "móðir" og "faðir", "vatn" og "jørð", "sita"
og "liggja", "lítil" og "stór", "niður" og "opp", "ja" og "nei". Hesi arvorð
eru, ið hvussu er, felags fyri øll tey germansku málini, hóast týdningur og snið
broytast eitt sindur frá máli til máls. Øll hesi ár, hesi mál hava verið í
nýtslu, er orðatilfeingið vorðið ríkari og ríkari, eisini tí at tað hevur tikið
orð úr øðrum málum. Hesi orð kalla vit tøkuorð.

Ofta eru tøkuorð gomul í okkara máli, tey kunnu hava lagað seg eftir føroyskari
bending og ljóðliga og á annan hátt hava lagað seg, so at ilt er at gita
fremmanda upphavið. Hetta fyribrigdi at taka orð inn í málið byrjaði longu fyri
søguliga tíð her hjá okkum, so skjótt sum Norðurlond fingu samband við restina
av Norðurevropa. Ofta komu nýggj orð saman við vørum, sum fólk úr Norðurlondum
førdu heim við sær, navnið fylgdi við vøruni. Seinni komu nýggjar hugsanir,
nýggj trúgv inn á Norðurevropa uttaneftir og við teimum orð at nevna alt hetta
nýggja og greiða frá tí. Her eru nøkur dømi um gomul tøkuorð úr ymsum málum -
"hundur", "ketta" og "køkur" úr latíni, "soppur", "ríki" og "blak" úr keltiskum,
"prestur" og "kirkja" úr grikskum um enskt. Og eitt sindur seinni "arbeiði",
"bakari" og "handil" úr týskum. "Dekk" og "ruff" úr hollendskum, "marsjur" úr
fronskum, "banki", "eitt kolli" og "stivli" úr italskum. Tøkuorð eru eisini til
dømis gomul orð, ið ikki hava verið nýtt leingi, sum í veruleikanum eru útdeyð
út málinum, men sum eru komin inn aftur í seinni tíð úr nýggjum høpi, til dømis
"fløga" fyri CD, "skora" fyri at fáa stig og "bingja" fyri kontainara.

Í okkara øld og serliga tey seinastu tíggjuáraskeiðini hava vit fingið ein
heilan floym av fremmandum orðum inn í mál okkara. Nógv av hesum orðum hava
enntá framvegis fremmanda uppruna-stavsetingarháttin og upprunaframburðin. Roynt
verður at laga tey eftir føroyskum máli. Tískil nevna vit tey fremmandaorð
afturímóti tøkuorðum, men munurin er ikki serliga greiður, til dømis "sona",
"sjorast", "skons". Tað er eina mest úr enskum, vit hava fingið orðini. Og ein
partur av teimum hevur enskt snið, sum uttan hóvasták hevur vunnið sær innvist í
føroyskum, til dømis "hobby", "smart" ella "filmur". Og onnur hava longu fingið
føroyskan stavsetingarhátt, til dømis "veirur", "skeilett" ella "trol". Bæði
fremmandaorð og tøkuorð eru í sera nógvum førum nýggj, av tí at vit í føroyskum
ikki hava arvorð, sum fevna um júst sama fyribrigdið. Men tað er mangan, at fólk
ikki avmarka seg til at nýta fremmandaorð har, sum neyðugt er. Tey royna at
prýða málið við ókendum ella rárum fremmandaorðum, mangan bara at geva sær
sjálvum ein dám av lærdómi. Men vit áttu at havt í huga, at óneyðug fremmandaorð
gera málið tyngri og forða lesarum at fáa fatur í innihaldinum.



https://fo.wikipedia.org/wiki/F%C3%B8roysk_landafr%C3%B8%C3%B0i

Føroyar liggja í Norðuratlantshavi nøkurlunda miðskeiðis ímillum Norra, Skotland
og Ísland. Mitt í Golfstreyminum í Norðuratlantshavi á 62 stigum norður. Føroyar
eru partur í Norðurevropa. Føroyar eru eisini partur í danska kongsríkinum.
Føroyar eru virkin partur av norðurlendskum samstarvi, bæði sum sjálvstýrandi
land og sum partur av ríkisfelagsskapinum við Danmark og Grønland.

Úr Føroyum er næstan líka langt til Noregs, Skotlands og Íslands. Úr Føroyum eru
góðir 400 km til t.d. Íslands. 14 tímar eru at sigla til Íslands og einir 30 til
Danmarkar. Umleið 2 tímar eru at flúgva ímillum.

Oyggjarnar eru 1 399 km2 til víddar. 18 oyggjar eru í Føroyum. 17 eru bygdar og
1 óbygd, Lítla Dímun. Umframt oyggjarnar eru mangir hólmar, stakkar, drangar og
sker. Tilsamans 779 av teimum. Heilt neyvt er víddin av øllum Føroyakortinum,
við skerum, 1 395,74 km2. Umveldismark: 12 fjórðingar. Størst er Streymoyggin,
374,17 km2, og minst er Lítla Dímun, 0,84 km2.

Úr suðri í norður er frástøðan 113 km, og úr eystri í vestur er hon 75 km.
Strandalinjan er 1 289 km. Ongastaðni í landinum ert tú meira enn 5 km frá
havinum. Tær størstu oyggjarnar eru Streymoy, Eysturoy, Vágar og Suðuroy. Fólk
býr á 17 av teimum 18 oyggjunum. Oyggin, sum einki fólk býr á, Lítla Dímun, er
rættiliga lítil (0,84km2), og er umringað av brattum, høgum bjørgum, so hon er
ring at sleppa til. Einans seyðir og fuglar halda til á oynni.

Oyggjarnar úr landnyrðingi eru: Fugloy, Svínoy, Viðoy, Borðoy, Kunoy, Kalsoy,
Eysturoy, Streymoy, Nólsoy, Vágar, Mykines, Koltur, Hestur, Sandoy, Skúvoy,
Stóra Dímun, Lítla Dímun og Suðuroy.

Føroyar eru eitt skurvut fjallaland við høgum tindum, brøttum bergum og grønum
líðum, hólmum, drangum og flesjum. Tær eru átjan smáar oyggjar, prúðar, men
ómildar á at líta, tá ið tú kemur uttan av havi inn ímóti teimum, men kemur tú
heilt inn at teimum, inn í tey djúpu sundini og firðirnar, "vilt tú vera varur
við mangt vakurt og gott millum fjøru og fjals" ("Langt burt frá øðrum londum"
eftir Gulak Jacobsen). Gjøgnum oyggjarnar ganga høgir fjallaryggir. Í Suðuroy
ganga teir tvørtur um oynna, í hinum oyggjunum mest langvegin. Á Viðoynni,
Kalsoynni og summum øðrum støðum er ryggurin ein hvøss, tunn røð. Men fyri tað
mesta eru teir bæði flatar og breiðar herður. Upp av teimum reisa seg so hægri
tindar og fjøll við skørðum ímillum. Frá herðunum ganga brattlendi niður móti
dølum, sjónum ella øðrum undirlendi.

Gjøgnum brattlendini ganga ofta brýr, røkur og hamrar, men har sum brattlendið
er vallað, síggjast bara teir hægstu hamrarnir. Úti móti opnum havi er oftast
bratt berg. Stundum standa tey beint upp, og nevnast tey tá meitilberg.
Mangastaðni liggja undir berginum stórar urðar og vísa á, at har hava verið stór
berglop. Oyggjarnar hava ikki altíð sæð út sum nú. Kletturin molnar og terist av
regni og skiftandi frosti og hita, máast av vatni, ísi og vindi og matast av
havalduni. Munurin sæst ikki dag frá degi, men ár koma og ár fara, og tó at
bergið kann vísa seg at standa reyst, so máast tað umsíðir. Knappliga kann tað
skrædna frá í ervi, loysna úr homrum og berglopið skríður við øgiligum duni út á
sjógv. Flestu urðarnar hevur havið skolað burtur. Oman á teimum høgu fjøllunum
liggur grót og eyrur, sum frost, vatn og sólarhiti hevur sprongt leyst. Vindurin
ber smágrót og eyr út av fjallinum, og vatnið skolar tað oman gjøgnum
brekkurnar. Dalar, sum liggja undir grýtutum fjøllum, hava altíð eyrblandaða
mold og eyr í áunum. Her og har liggur stórgrót, sum er loysnað úr homrunum.
Grótið í Føroyum er av tí slagnum, sum verður nevnt basalt, tað liggur í flógvum
hvør oman á aðrari. Fyri mongum túsund árum síðani vóru stór eldgos her um
leiðir, og hesar fláirnar eru komnar soleiðis, at grótbræðing hevur spríkt upp
úr jørðini gjøgnum op og rivur, og runnið út yvir landið og er so storknað til
grót. Soleiðis gerst grót enn í øðrum londum, á Íslandi til dømis goysir ofta
grótbræðing enn út úr eldfjøllunum. Hvør flógvin er komin við eitt eldgos, tær
niðaru fyrr, tær ovaru seinni. Millum grótfláirnar eru summastaðni fláir av
royðugróti. Tað líkist øsku í liti, grátt, reytt og brúnt, og øska er tað, sum
er rokin upp úr eldgloprunum. Av tí mikla fargi omaná er hon harðnað til grót.
Eina tíð millum eldgosini má viðaskógur hava vaksið her, tí nógvastaðni í
oyggjunum er kol at finna, og kol er viður, sum er rotnaður til mógv og síðani
harðnaður til kol av farginum omaná. Stundum síggjast týðiliga kvistarnir og
viðingarnar í kolstykkjum. Hvussu leingi eldgosini hava vart, kann ikki sigast
við vissu, men tey hava vart í mong túsund ár. Í hesari tíð og av hesum eldgosum
eru Føroyar uppbygdar.

Tá ið eldgosini vóru steðgað, kunnu vit ætla, at landøkið her á okkara leiðum
hevur verið ein samanhangandi basaltháslætti, men síðan ta tíð hava tær oyðandi
kreftirnar, vatnið, ísurin, vindurin, havið og skfitandi hiti tært, máað og
matað háslættan sundur og broytt hann so, at hann gjørdist til oyggjaflokkin
Føroyar. Eftir at eldgosini vóru steðgað, gjørdist so kalt her norðuri, at ísur
legðist ikki bara yvir Føroyar og økið her um leið, men eisini yvir stórar
partar av Kanada, Grønland og Norðurevropa. Ísurin er gliðin suðureftir og
norðureftir og hevur máað og gnaddað landið og givið bæði dølum og fjørðum ta
útsjónd, teir nú hava. Gamalt er sagt, "at útnyrðingur liggur javnur gjøgnum
allar firðir í Føroyum", og hyggja vit t.d. á kortið, síggja vit, at ikki bara
allir opnir sund og firðir, men teir longstu dalarnir ganga sama veg. Sum ísurin
nú liggur oman á Grønlandi, hevur hann áður eisini ligið oman á Føroyum. Og sum
hann nú har ekur oman móti sjónum, hevur hann tá ikið her, fyri norðan í
útnyrðing, fyri sunnan í landsynning. Undir ísinum lá eyrur, sum av tí ógvuliga
trýsti var skrubbaður fast oman eftir jarðklettinum og soleiðis brýndi dalarnar
niður. Verður flag grivið oman av slættari hellu, síggjast ofta tættar skøvur í
henni, sum allar ganga sama veg um dalurin, hesar skøvur hevur ísurin skurslað.
Men eftir fáum árum máar veðrið tær burtur, tí síggjast tær sjáldan í hellum,
sum liggja berar. Ymsastaðni kunnu vit síggja morenur, morenur kalla vit tað
tilfarið av leysum eyri, leiri, gróti og sandi, sum ísurin hevur flutt við sær.
Hyggja vit at tí føroysku strondini, so er stórur munur á eysturstrondini,
norðurstrondini og vesturstrondini. Innansyndis og eystantil er ofta fjøruslætt
og vallað. Norðantil og vestantil eru bjørgini. Allastaðni fram við strondini
síggjast merki eftir, hvussu havið hevur matað landið - urðar, gjáir og skriður
eru týðilig merki av hesum oyðingum. Fram við landinum standa stakkar og
drangar, har liggja flesjar og hólmar, sker og boðar, sum tað seinasta, ið er
eftir av tí landi, sum burtur er matað.

Veðurlagið er rímiliga vátt, við nógvum regni og mjørka, og onkuntíð hørðum
ódnum eisini. Her í Atlantshavi renna saman heitir og kaldir luftstreymar, og
veðurlagið er skiftandi sól, regn og mjørki. Um summrini eru Føroyar rímiliga
kaldar, við miðalhitanum 11°C (52°F). Miðalhitin í okkara kaldasta mánaði er 3°C
(37°F). Sjálvt um tær liggja á 62° norður, so heldur Golfstreymurin veðurlagið
flótt, so vit hava mildar vetrar. Milda og slavna veðurlagið er gott til t.d.
seyðahald, sum var høvuðsvinna. Golfstreymurin ger at sjógvurin frystir ikki.
Veðrið er ógvuliga óstøðugt, tí Føroyar liggja í norðuratlantiska
lágtrýstbeltinum. Føroyar hava strandaveðurlag.

Veðurlagið fram við sjóvarmálanum í Føroyum er tempererað veðurlag við miðalhita
í august upp á umleið 11 °C (51 °F). Veðurlagið fer frá at verða bólkað sum
tempererað til at vera arktiskt, tá ið miðalhitin fyri heitasta mánað er minni
enn 10 °C (50 °F). Fyri hvørjar 100 metrar upp frá sjóvarmálanum kólnar luftin
0,7°C (33 °F), og tað merkir, at vit eru farin um markið frá tí tempereraða til
tað arktiska veðurlagið longu einar 200 metrar yvir havi. Føroyska veðurlagið
fevnir sostatt um sjálvt markið millum tempererað og arktiskt veðurlag, og
umleið 80 % av føroyska landøkinum hevur arktiskt veðurlag. Í tí arktiska
beltinum í landslagnum eru jarðrivstilgongdirnar serliga virknar. Tá ið veður og
vindur slítur klettin við salt, hita og kulda, so tærist kletturin, og rivurnar
í klettinum víðkast. Hartil hevur plantugróðurin stutta vakstrartíð, og ovasta
jørðildið er merkt av frostnálum, sum elva til viðkvæmi fyri vatni og vindi.
Hetta sæst serliga væl á økjum við svarðloysi og í brattlendi.

Tórshavn ella Havnin er høvuðsstaður í Føroyum og nógv størsti býurin.
Havnarøkið hevur stóran týdning. Í Føroyum eru eisini aðrar stórar kommunur ella
býir. Klaksvík er næststørsti býur í Føroyum.

Hægsta fjallið er Slættaratindur 880 m høgur. Næsthægsta fjallið er Gráfelli,
sum er 856 m høgt. Seks av tíggju teimum hægstu fjøllunum liggja á somu oyggj -
Kunoyggin. Tey seks fjølllini á Kunoynni, sum eru millum 10 tey hægstu í Føroyum
eru: Kúvingafjall 830 m, Teigafjall 825 m, Kunoyarnakkur 819 m, Havnartindur 818
m, Urðafjall 817 m og Middagsfjall 805 m.

Sørvágsvatn (eisini rópt Leitisvatn) er størsta vatnið í Føroyum. Leitisvatn er
3,57 km2. Hini eru: 2. Fjallavatn, Vágar 1,03 km2; 3. Sandsvatn, Sandoy 0,82
km2; 4. Toftavatn, Eysturoy 0,51 km2. Tvey tey størstu vøtnini í Føroyum,
Sørvágsvatn og Fjallavatn liggja mitt í Vágoynni.

Vøtnini eru á hesum oyggjum: Suðuroy, Sandoy, Vágar, Nólsoy, Eysturoy, Streymoy
og Hestur.

Oyggjarnar eru úr basalti, gosgróti, ið síðan fornu eldgosini er grivið burtur
av jøklum í seinastu ístíð. Hesir jøklarnir eru nú firðir, sund og dalar, og
orsøk til, at Føroyar eru tað oyggjasamfelagið, sum vit kenna í dag. Av tí, at
Føroyar eru skaptar soleiðis, at ísurin lættliga kundi renna burtur, rennur vatn
eisini lættliga burtur. Sum oftast er hetta ikki ein trupulleiki, tí nógv regn
er í Føroyum. Men tað kemur fyri, at einki regn er í fleiri mánaðir.

Føroyar eru av basalti, sum varð til eftir stór eldgós fyri 60 mió. árum síðani.
Tá fóru meginlondini hvørt frá øðrum ímillum Eysturgrønland og Føroyar og fóru
hvørt sína leið. Jarðfrøðiliga eru Føroyar bygdar av basaltlava, tað er flótandi
basalt, sum er storknað í fáum til bamrar og røkur. Ímillum basaltfláirnar er
bleytt royðugrót, sum er øska av eldgosum. Oyggjarnar vórðu til úr eldgosum
tíðliga í tertiertíðindi, fyri einum 60 mió árum síðan. Nú er einki gosvirkni.
Landslagið er upp gjøgnum tíðirnar evnað til av jøklum, jøkulvatni, veðri,
sjógvi og vindi. Flestu oyggjarnar eru langar og smalar. Ikki er langt um firðir
ella sund, men ofta er streymhart.

Í Suðuroy halla fláirnar í landnyrðing og landnyrðing eystan, í norðaru
oyggjunum í landsynning eystan og landsynning. Niðastu basaltfláirnar eru tí
vestanfyri og í Suðuroy, miðfláirnar mest í miðoyggjunum og ovastu
basaltfláirnar eystanfyri.

Sund og firðir skilja oyggjarnar frá hvørjari aðrari. Í flestum sundum og
fjørðum er óføra harður streymur, men í summum er "deyðavatn". Undir sjónum er
løgið landslag fjalt fyri eygum okkara. Har eru stórar urðar, langir
fjallaryggir og djúpar gjáir, djúpálar, bæði longri og djúpari enn uppi á
turrum. Mesti havbotnurin er tó slættur. Sumstaðni hevur havið máað inn í bergið
og gjørt holur og loft.

Føroyar liggja millum Norskahavið og Norðuratlantshavið. Hesi høv eru skild av
einum undirsjóvarryggi, sum gongur millum Skotland og Ísland yvir Føroyar.
Vestan fyri Ísland heldur hesin ryggur fram yvir ímóti Grønlandi og víðari til
Kanada. Tann parturin av rygginum, sum er millum Ísland og Føroyar, verður
nevndur Føroya-Íslandsryggurin. Stóran part av strekkinum millum Ísland og
Føroyar kemur ryggurin upp á 500 metra dýpi. Millum Grønland og Ísland er nakað
djúpari, men djúpasta skarðið á øllum rygginum er í Bankarennuni, millum
Føroyabanka og landgrunnin. Hon er um 850 metrar djúp. Frá Føroyabanka heldur
ryggurin fram móti Skotlandi og verður á hesum strekki vanliga nevndur
Wyville-Thomson Ryggurin. Hann kemur upp á uml. 600 metra dýpi.

Norðuratlantsstreymurin ber heitan sjógv við sær móti Føroyum, tí hann kemur
sunnaneftir úr heitari høvum. Hann kemur úr Golfstreymurin, og her á landi nýta
vit ofta tað navnið, um tann streymin, sum fer fram við okkum. Føroysku
havleiðirnar fáa tó ikki bara heitan sjógv. Ein kaldur streymur kemur suðureftir
fram við Íslandi. Hann verður nevndur Eysturíslandsstreymurin, og hann er
kaldur, tí sjógvurin í honum kemur úr teimum køldu høvunum fyri norðan. Hyggja
vit gjøllari at Norðuratlantsstreyminum, har hann fer fram við Føroyum, síggja
vit, at hann býtir seg í tvær greinir. Syðra greinin fer suður um føroyska
landgrunnin og eystur gjøgnum Hetlandsrennuna. Norðara greinin fer yvir um
Íslandsryggin, men nakað av sjógvi fer næstan heilt norður móti Íslandi, har ein
partur fer vestur aftur í hav, meðan restin fer suðureftir og eystur um ryggin.

Samlaða víddin á Føroyum er 1 399 km2 (113 km úr norður- til suðurenda, 75 km úr
vestur í eystur).



https://fo.wikipedia.org/wiki/%C3%9Atb%C3%BAgving

Orðið útbúgving verður vanliga nýtt um at fáa sær kunnleika í ávísum yrki og at
gerast dugnaligur til ávíst lønt arbeiði. Handilsskúlarnir og teknisku skúlarnir
taka sær av vinnulívsútbúgving, t.e. handils-, skrivstovu- og tøkniligari
útbúgving. Flestar vinnulívsútbúgvingar skifta millum virkisstarvslæru og
frálæru í skúla. Útbúgvingartíðin er vanliga 3-4 ár. Sjóvinnuútbúgvingar fáast í
sjómansskúla og fiskivinnuskúla, og maskinútbúgvingar í maskinskúla. Eftir 10.
flokk halda mong ung fram á 3-ára studentaskúla ella á 2-ára HF-skeiði. HF er
"hægri fyrireiking". Studentar ella HF-næmingar fara ofta á Fróðskaparsetrið
ella annan hægri lærustovn at lesa meiri. Lesturin varir vanliga 3-7 ár og endar
við próvtøku.

Í 1979 fekk Landsstýrið um hendi at umsita øll føroysk undirvísingarmál, og
løgtingslóg um fólkaskúlan kom í gildi 1. august 1979. Lógin sigur m.a., at øll
børn í undirvísingarskyldugum eiga ókeypis frálæru í fólkaskúlanum. Foreldrini
síggja til, at børn í skúlaaldri fáa frálæru. Frálæra fæst í fólkaskúlanum ella
á frískúla. Børn, sum eru skrivað inn í skúla, hava skúlaskyldu, t.e., tey skulu
koma í skúlan og fylgja frálæruni. Tey skulu sýna sømiligan atburð og gera
skúlasetningin. Skúlin skal geva næmingunum møguleika at ogna sær kunnleika,
fimi, arbeiðshættir og málbering, at stuðla teimum seinni í lívinum.



https://fo.wikipedia.org/wiki/%C3%90

Ð ella ð er 5. bókstavur í tí føroyska stavraðnum og er eisini ein av
bókstavunum í íslendska stavraðnum og hevur fyrr verið brúkt í fornum og
miðenskum. Á føroyskum verður hesin bókstavur nevndur edd. Eitt føroyskt orð
kann ikki byrja við ð, men ð kann standa mitt í einum orði ella í endanum av
einum orði. Bókstavurin ð er stummur á føroyskum, men ikki á íslendskum. V.U.
Hammershaimb valdi at taka ð við í mállæru hansara, meðan Dr. Jakobsen ikki tók
ð við í hansara uppskoti til stavrað og mállæru. Av tí at ð er stumt á føroyskum
eru tað mong ið hava trupult við at stava føroyska málið rætt, tí ein skal kenna
reglarnar væl fyri at kunna stavað málið rætt. T.d. skal eitt sagnorð sum
stendur í hvørjumfall ongantíð enda við ð, meðan eitt hvørkikynsorð ið er
bundið, skal enda við ð, meðan óbundið hvørkikynsorð ikki endar við ð. Orðið var
kann stavast við ella uttan ð. Um týdningurin av orðinum er tað sama sum bleiv,
so skal varð í hesum føri enda við ð, meðan var sum er tátíðarfomurin av er,
ikki endar við ð. Eitt annað orð ið ljóðar eins, men stavast ymiskt,í og ið, har
í hevur sama týdning sum i á donskum og in á enskum, meðan ið hevur sama týdning
sum som á donskum ella which á enskum.

Tað kemur fyri, at føroyskir skúlanæmingar duga betri at skriva á donskum enn á
føroyskum, tá hugsa verður um stavivillur, og skyldast hetta sum oftast
bókstavin ð. Føroyingar lesa ofta danskt á gøtudonskum, sum kann gera tað, at
tað gerst lættari fyri føroyingar at skriva á donskum enn tað er fyri enn fyri
danir at skriva teirra móðurmál, tá hugsa verður um at skriva uttan stavivillur.



https://fo.wikipedia.org/wiki/Vatn

Vatn er ein kemisk sambinding, ið er flótandi við stovuhita og undir
standarstýsti. Vatn hevur evnafrøðiliga formilin H2O, ið merkir, at eitt vatnmýl
er samansett av tveimum brintatomum og einum ilt-atomi. Vatn er at finna næstan
allastaðni á Jørðini og er neyðugt fyri øll kend sløg av lívi. Umleið 70% av
fløtuni á Jørðini er dekkað av vatni (hav, vøtn og áir). Í einari frágreiðing í
2014 skrivar ST, at 768 milliónir fólk hava ikki atgongd til reint drekkivatn .
Har stendur eisini, at 2,6 milliardir fólk hava ikki umstøður til neyðugt
reinføri orsakað av vatntroti, og at 1,3 milliard fólk hava einki elektrisitet.
"Eftirspurningurin eftir feskvatni og orku fer at veksa tey næstu árini, tí vit
verða fleiri ítali, búskapurin fer at menna seg, og fólk fara at broyta lívsstíl
og nýtslu. Alt hetta fer at fleirfalda trýstið á tað frasmmanundan avmarkaða
náttúrutilfeingið og vistfrøðina", skrivar ST. Heimsfelagsskapurin sigur, at
eftirspurningurin eftir vatni fer at veksa eini 55 prosent hetta til 2050, og at
tá fara meiri enn 40 prosent av heimsins íbúgvum at búleikast í økjum við
vatntroti.



https://fo.wikipedia.org/wiki/Togo

Lýðveldið Togo (franskt: République Togolaise) er eitt land í Vesturafrika. Togo
hevur mark við Benin, Gana og Burkina Faso. Landið hevur 7 154 237 íbúgvar
(2013). Lomé er bæði høvuðsstaður og størsti býur í Togo og liggur út til
Guineavíkina har suðuri í landinum. Togo liggur innibygt ímillum Gana og Benin;
landið var fyrr franskt hjáland og gjørdist sjálvstøðugt ríki í 1960. Fólkið er
blandað, og fleiri enn 30 fólkasløg eru í landinum. Fjølmentast eru ewefólkið
fyri sunnan og dagomba fyri norðan. Fosfat - steinslag nýtt sum ráevni í
handilstøðum - er helvtin av útflutningsinntøkunum í Togo. So eintáttað
inntøkugrundarlag ger búskapin í landinum óstøðugan, tí at fosfatprísurin á
heimsmarknaðinum er óstøðugur. Høvuðsstaðurin í Togo, Lomé, er týdningarmesti
havnabýur í Vestur-Afrika.

Hóast Togo er blóðfátækt land, er landið sjálvbjargið við mati. Um 75 % av
fólkinum búgva á bygd og liva av landbúnaði. Tey dyrka mais, jamsrót, rís og
maniok til egna nýtslu og kaffi, kakao og bummull at selja og flyta út. Nógv
fólk við strendurnar livir av útróðri.



https://fo.wikipedia.org/wiki/Su%C3%B0uramerika

Suðuramerika er annað av meginlondunum á vestaru hálvkúlu jarðar, og er størri
parturin av meginlandinum sunnanfyri ekvador. Tað liggur millum tvinni høv –
vestanfyri er Kyrrahav og eystanfyri er Atlantshav; Norðuramerika og Karibiahav
eru norðanfyri.

Mangan verða meginlondini bæði – Norðuramerika og Suðuramerika – roknaði undir
einum sum Amerikansku meginlondini, og hava bæði fingið navn eftir Amerigo
Vespucci, ið var fyrsti evropearin, sum vísti á at hesi meginlond ikki vóru
India, men heldur ein nýggjur heimur, ið evropearar ikki kendu frammanundan.

Suðuramerika er 17,840,000 km² stórt, og tað svarar til uml. 3.5% av
jarðarflatuni. Tað var í 2005 mett, at fólkatalið var hægri 371 000 000. Í vavi
eru trý meginlond størri enn Suðuramerika (Asia, Afrika og Norðuramerika, men tá
talan er um fólkatal, er Evropa eisini størri enn Suðuramerika, tí bert í
Oseania bugva færri fólk. Antarktis er jú fólkatómt.

Jarðfrøðisliga røkkur Suðuramerika frá Panamaveitini, sum sker seg gjøgnum
Isthmus í Panama og suður í Eldlandið. Summi rokna Norður- og Suðuramerika sum
eitt stórt meginland, og partarnir verða so hvør sær umtalaðis sum
meginlanda-øki. Geopolitiskt verður alt Panama – eisini pettið eystanfyri
Panamaveitina – mangan roknað upp í Norðuramerika, ella kanska meiri neyvt
millum londini í Miðamerika.

Í jarðfrøðisligum høpi er hampuliga stutt síðan at Norður- og Suðuramerika runnu
saman, tí tað eru ikki nógv meiri enn 3 milliónir ár síðan Isthmus í Panama,
varð skapt. Hetta nevna jarðfrøðingar Stóra Amerikanska Samanrenningin.
Andesfjøllini eru eisini rímiliga ung og tí enn seismologiskt óstøðug. Hesi
fjøll ganga sum ein ryggur suður gjøgnum meginlandið vestantil. Eystanfyri
Andesfjøllini er tropiskt veðurlag við regnskóg og stóra ósanum frá Amazonánni.
Millum turraru økini í landinum kunnu nevnast Patagonia og tann sera karga
Atacama oyðimørkin.

Nógvar oyggjar og oyggjabólkar verða eisini taldar við í Suðuramerika, tí tær
mangan hoyra til statirnar á meginlandinum. Karibia verður tó roknað uppí
Norðuramerikanska økið. – Kolombia, Venesuela, Gujana, Surinam og Franskt Gujana
eru lond í Suðuramerika, ið liggja út móti Karibiahavi, og verða tey eisini
nevnd Karibiskt Suðuramerika.

Suðuramerika hevur fleiri rekordir í landalæruhøpi: Heimsins hægsta foss Angel
Falls, heimsin størstu á (ikki longstu) Amazoná, longstu fjallaketu Andesfjøll,
turrastu oyðimørk Atacama, størsta regnskógin Amazonskóg, hægsta høvuðsstaðin La
Paz, Bolivia, og syðsta býin Ushuaia, Argentina.

Høvuðs natúrutilfeingið er kopar, jarnmálm, tin, og olja. Nógva tilfeingi í
Suðuramerika er komið væl við hjá heiminum øllum. Men mangan hevur hetta
tilfeingi verðið ein forðan fyri menningini av fjøltáttaðum ídnaði. Tað hevur
fort nógvan órógv í fíggjarstýringini í fleiri av Suðuramerikansku statunum, og
mangan fort til politiskan ófrið.

Djóralívið í Suðuramerika er bæði áhugavert og sermerkt. Einastandandi djór
finnast her, so sum llama, anaconda, pirana, jaguar, vicuna, og tapir. Í
Amazonskóginum er sera høgur biodiversitetur og ein stórur partur av
ymiskleikanum í djóraheiminum er her at síggja.

Nógv tað størsta landið í Suðuramerika er bæði í vídd og fólkatali Brasil og
Argentina er næststørst.

Fyrstu fólkini í Suðuramerika eru helst ættað frá teimum, sum fóru um
Beringssundið fyri umleið 15000 árum síðani. Hesi fólk eru so líðandi komin
suður gjøgnum amerikansku meginlondini, og longu fyri 12 000 árum síðani eru
fyrstu slóðirnar eftir fólki at finna syðst í Kili.

Muisca mentanin verður elsta mentanin í Kolombia nevnd. Hetta fólk var samansett
av fleiri ættbólkum, cacicazgos, ið høvdu umfatandi handil sínámillum. Tey vóru
eisini gullsmiðir og bøndur.

Chavín mentanin um ár 900 f.Kr. høvdu hesi fólk handilsvirksemi og úbygdan
landbúnað sambært teim metingum gjørdar eru útfrá leivdum, sum eru funnar. Lutir
eru funnir á einum stað í Peru, ið nevnist Chavín de Huantar. Hetta stað er í
3,177 metra hædd. Chavín mentanin helt sær ið hvussu er í gjøgnum tíðarskeiðið
900 til 300 f.Kr.

Við høvuðssæti í mæta býnum Cusco, var Inka mentanin ráðandi í Andesøkinum frá
1438 til 1533. Teirra land var kent sum Tahuantinsuyu, ið merkir "tað fýra býtta
landið”. Í Quechua, var Inka mentanin sera týðulig og vælment. Teir vóru mætir
steinsmiðir, og býir teirra eru einastandi avreksverk bygd inn í fjallasíðurnar.
Teir veltu jørðina í terrassum. Metalarbeiði teirra var eisini av hægstu góðsku.



https://fo.wikipedia.org/wiki/Sambia

Tjóðveldið Sambia (alment enskt heiti: Republic of Zambia) er eitt land í í
syðra-Afrika við umleið 12,9 mió. íbúgvar. Í norðri hevur Sambia mark við
Tansania og Kongo-Kinshasa, í eystri við Malavi og Mosambik, í vestri við
Angola, og í suðri við Namibia, Botsvana og Simbabvi. Enskt er tað almenna málið
í Sambia. Sambia er stórur háslætti, har eru høg fjøll og djúpir dalar.

Tá ið landið loysti frá Stóra Bretlandi í oktober 1964, brast politiskt stríð á,
og stríð kyknaði ímillum fólkasløgini í Sambia. Stríðið stóð við til 1972, tá ið
Kenneth David Kaunda (f. 28. apríl 1924) lýsti Sambia sum einfloksríki. Í 1991
tapti Kaunda á fyrsta fólkaræðiliga valinum í 19 ár. Nú er friðarligari í Sambia
enn nógvastaðni í Afrika, hóast 14 fólkasløg eru í landinum.

Í Sambia doyggja nógv ung fólk av AIDS, miðal livialdurin er bert 52 ár . Í
Lusaka er spildurnýtt hospis til ung foreldur, ið liggja at doyggja. Tað eru
nunnur, ið standa fyri hesum hospis. Tað verður gjørt nógv fyri at upplýsa fólk
um smittuvandan, eitt nú við at framføra drama á fríøkjum.

Av teimum 53 londunum í Afrika hava 12 lond heilt avtikið deyðarevsing. Senegal
avtók til dømis deyðarevsing í 2004, Côte d'Ivoire í 2000, Suðurafrika í 1997 og
Angola í 1992. Lond sum Sambia, Mali og Algeria teljast millum tey 14 londini,
sum ikki hava framt nakra avrætting seinastu 10 árini, hóast tey formliga ikki
hava avtikið deyðarevsing.

Sambia er eitt slætt og vakurt land, men har er lítið dyrkað, og nærum alt er
oyðið. Ein rúgva av djórum liva har og alt gongur leyst, uttan leyvur og hýenur.
Tó ganga djórini ikki millum húsini. Tjóðargarðarnir, ið eru friðaðir til tess
at verja dýralívið, eru meira enn triðingurin av Sambia. Fiskiørnin er vanligur
fuglur við stóru vøtnini, har hon veiðir fisk.

Flestu fólk, ið búgva her, arbeiða í koparvinnuni. Tilsamans búgva 42 % av
fólkinum í Sambia í býum, meiri enn í nøkrum øðrum landi í Afrika. Mong húski í
Sambia hava búð í býum í trý, fýra ættarlið, og tað er sjáldsamt í Afrika.

Sambia er fjórðstørsta koparvinnuland í heiminum, og búskapurin í landinum er
ógvuliga nógv ávirkaður av, hvussu gongdin í koparvinnuni er. Miðskeiðis í
Sambia eru stórar koparlindir í einum øki, sum er 320 km. langt og 50 km.
breitt. Økið verður kallað koparbeltið. Gongd kom á koparvinnuna í 1930-árunum,
og koparið hevur fíggjað stóran part av menningini í Sambia. 85 % av
útflutningsinntøkunum í landinum eru av hesari vinnu. Fall koparprísurin nógv á
heimsmarknaðinum, hevði tað komið ógvuliga illa við búskaparliga. Eitt annað er,
at koparið eisini er farið at minka.

Sambia, ið er inni í Afrika, má flyta kopar og aðrar útflutningsvørur ígjøgnum
onnur lond til havnabýir, haðan tað kann verða avskipað. Til 1960-árini var
meginparturin fluttur ígjøgnum Simbabvi, men viðurskiftini ímillum londini bæði
versnaðu, og Sambia legði eina nýggja jarnbreyt gjøgum Tansania. Henda jarnbreyt
er nú høvuðssútflutningsleiðin úr Sambia, og verður nevnd Tansamjarnbreytin.
Tansamjarnbreytin er úr Sambia til havnabýin Dar es Salaam í grannalandinum
Tansania.

Zambeziá, sum er suðurmark í landinum, er umtókt ferðamannamál í Sambia. Her
sigla Zambeziá, sum er suðurmark í landinum, er umtókt ferðamannamál í Sambia.
Her sigla ferðafólk váðasigling oman eftir áunum í gummibátum, har áirnar renna
stríðar (siglingin verður nevnd rafting), gera útferðir at síggja dýralívið og
fara at hyggja at stórslignu Viktoriufossum. Við Kariba er stór byrging um ánna,
haðan fer ravmagn bæði til koparnámini í Sambia og til grannalandið Simbabvi. Í
Karibavatni, sum kom, tá ið byrgingin varð løgd, fiska mong ferðafólk.

Fólkið er ógvuliga fátækt, lønirnar eru lágar og arbeiðsloysið stórt. Allan
vegin fram við jarnbreytini ímillum koparbeltið og høvuðsstaðin Lusaka eru
fatækrabýlingar. Alt er bráðfeingisbygging, og húsini hava hvørki vatn, ravmagn
ella kloakkskipan; tí eru sjúkur elvdar av skittføri og troti vanligar. Størsti
handilsmidepilin í høvuðstaðnum, Lusaka, har 1 mió. fólk búgva, er á stødd við
SMS. Tó keypir vanligi afrikanarin keypir ikki har, men á marknaðum. Har er
eisini vanligt, at fólk býta um vørur sínamillum.

Sambia vann heilt óvæntað finaluna í African Nations Cup í 2012 eftir brotsspark
kapping ímóti favorittunum frá Fílabeinsstrondini . Eftir málleysan dyst og
longda leiktíð, máttu brotsspørk til fyri at avgerða hvør skuldi vinna
meistaraheitið í Afrika. Sambia vann 8-7, og er vinnari av kappingini fyri
fyrstu ferð.



https://fo.wikipedia.org/wiki/Ross

Ross ella hestur (kvæðamál hors) (latín Equus caballus) er eitt stórt súgdjór ið
hoyrir til hópin hovdýr. Rossið varð tað seinasta stóra djórið, ið varð tamt.
Tað var fyri umleið 6000 árum síðan, so rossið og menniskjað heva fylgst langa
leið saman. Fyri summi er rossið frítíðarítriv og stuttleiki, fyri onnur
ítróttur; og so eru tað tey, ið ikki høvdu kunnað livað uttan at hava rossið sum
arbeiðsdjór og til flutnings. Menniskjan fór undir at temja rossið uml. 4000 ár
fyri Krist, og 1000 ár seinni vóru tamross vanlig nógvastaðni. Í 3000 ár vóru
rossini einasta álit til flutnings. Fyrr var hesturin nærri lívinum hjá teim
flestu enn í dag. Hesturin varð nýttur sum ferðingarross, sum arbeiðshestur og
sum stríðshestur, tá ið kríggj var. Í dag verða hestar mest nýttir til
undirhalds, og mestsum ikki til arbeðis. Vituligt er, at slík dýr høvdu ymisk
heiti alt eftir kyni og aldri, og tað hava tey enn. Vit hava: fyl, ungross,
ryssa ella mer, greðing og hest, sum geldur greðingur oftast verður róptur. Ross
eru av gløggastu djórum og løtt at ala. Ross hava gott tev, síggja og hoyra væl,
so tey varnast skjótt vanda og tvíspora av stað. Ross ganga á ytsta táliðinum,
og uttan um hann er harður hornhógvur. Aftantil undir ilini er gyrðin hornbølla,
hóvtungan. Rossið fjaðrar á henni, tá ið tað rennur. Hestaskógvar verða negldir
undir hógvarnar, so hógvarnir slítast ikki á hørðum lendi.

Nú kenna vit mest hestakreftir í motorførum, bilum og bátum o.s.fr. Hóast flestu
ross í dag eru tamd, so finnast framvegis villini ross so sum tað hótta
asiatiska Przewalski'sa ross sum er tað einasta sanna villrossið í dag, og so
onnur villini ross ið eru eftirkomarar av leysslopnum tamrossum. Evropeiska
"Tarpanrossið" ella "Evropeiska villrossið" doyði út í 1909.

Nú eru fleiri enn 75 mió tom ross, skift sundur í eini 100 ymisk sløg. Ross
verða skift í trý høvuðssløg - Tung ross, ið mest verða nýtt sum arbeiðsross,
til dømis shirerossið; Løtt ross, mest nýtt til kappríðing, til dømis
arábaraross; Smáross, til dømis hetlandsponny. Hæddin á rossinum verður máld
ovast á faksið. Málini eru bandmál ella stangarmál. Hetlendska rossið er eitt
tað minsta rossaslagið, bara 100 cm. høgt. Shirerossið er av størstu rossum. Tað
er hægri enn 185 cm. og vigar meira enn 1100 kg.

Føroyska rossið er sambært støddini í veruleikanum ein Poni eins og
Hetlandsrossið. Mest vanliga ríðingarrossið í Føroyum í dag er Íslandsrossið.

Frá kvæðunum kenna vit orðini hestur og gangari. Hetta merkir hestur ella
ríðingarhestur eftir orðabók Chr. Matras'. Í dagligari talu verður felagsheitið
ross ofta nýtt fyri ryssu (honhest), greðing (hannhest) og hest (geldan
greðing). Upprunin til heitið ross er ikki kendur, men sambært orðabók
Gyldendals frá 1991 (isbn 87-01-41132-2) merkir orðið stríðshestur. Frá
søguligum keldum vita vit, at evropear einans nýttu greðingar í kríggi. Ross
hevur tí helst merkt greðingur. At ross hava verið nýtt sum ferðingarhestar ber
týski býurin Rosenheim boð um. Hetta var heim hestanna, tá ið farið varð um
skarðið til Italiu. Týska stavsetingin er hin sama, sum vit nýta, við dupultum
s'i. Í dag finst orðið bert í Føroyum, Íslandi og Hetlandi, við somu merking,
men har íslendska stavsetingin er hross, og hetlendska russie. Í grannalondum
okkara verður dýrið mest rópt hest ella hestur. Tó fyri sunnan (í Stóra
Bretlandi) horse. Orðið hors hevur eisini verið nýtt í Danmark, sum
staðarnøvnini: Horsager, Horsevej, Horsens og Horsestigen benda á.

Til hvussu hross verður til horse hevur málfrøðingurin Marius Staksberg hesa
frágreiðing: Tá ið ljóð (fonem) í málinum á henda hátt skifta pláss, plaga vit
at kalla tað umkast (metatesa). (Eitt føroyskt dømi er stivli til stilvi
summastaðni í landinum.) Í hesum føri er ikki greitt, hvat er eldri, r +
sjálvljóð ella sjálvljóð + r, tí bæði eru sera gomul. Men kanska er horse
(fornenskt og danskt hors) eldri enn hross, germanskt *hrussa- og *hursa-, av
indoevropeiskum *kers- 'renna', sbr. latín currere 'renna' og cursus 'renning',
men tað er ikki full semja um upprunan (sbrt. Dansk Etymologisk Ordbog,
Gyldendal 1976).

Bæði orðini hestur og ross hava verið nýtt í Føroyum rættuliga leingi. Hesum
bera m.a. staðarnøvnini: Rossastíggjarnir og Hestfall boð um, men júst í hvørji
merking er ilt at siga. Orðið ross verður ikki nýtt í Evropa í dag. Í Týsklandi
verður orðið Pferd nýtt og bert fá kenna orðið ross. Hjá okkum verða orðini ross
og hestar av teim flestu nýtt við somu merking. Vit siga eins og íslendingar:
Hevur tú hestar, Hava rossini fingið o.s.fr.

Har hesturin stendur inni, verður í dag ofta kallað fjós. Hetta er kanska tí at
hesturin hevur staðið saman við neytunum ella kúnni í fjósinum, har hønurnar
eisini hildu til, ella har kúgvin stóð - tí nú kemur mjólkin úr handlinum.
Vanligt var tó, at hestarnir vóru úti alt árið eins og seyðurin. Tað er ikki
fyrr enn í tjúgundu øld, at farið varð at leggja tak á bólini, soleiðis at hesi
vóru til seyðahús.

Annars hava vit sera gott skil á, at hønurnar eru í høsnarhúsinum, gásin í
gásarhúsinum, seyðurin í seyðahúsinum og kúgvin í fjósinum. So tað er onki meir
náttúrligt, enn at hesturin er í hestahúsinum. Hetta heitið verður eisini nýtt í
grannalondum okkara. Summum dámar betur at nevna hetta rossahús ella
rossastallur. Analogt áðurnevnda stavar hetta heiti kanska úr herinum.



https://fo.wikipedia.org/wiki/Reykjav%C3%ADk

Reykjavík er høvuðsstaður í lýðveldinum Íslandi. Reykjavík hevur umleið 121 000
íbúgvar og er størsti býur í Íslandi. Stóra Reykjavíkarøkið hevur umleið 202 000
íbúgvar. Borgarstjóri er Dagur B. Eggertsson. Tað sigst, at Reykjavík er
heimsins reinasti, grønasti, og tryggasti høvuðsstaður.

Ingólfur Arnarson, sum kom úr Noregi, var fyrsti landnámsmaður Íslands og tók
land í Íslandi í 874. Hann kom við konu sínari, Hallveig Fróðadóttur, syni sínum
Þorsteini, og tveimum trælum sínum, sum itu Vífill og Karl. Vífill varpaði
öndvegissúlurnar frá bátinum, tá ið Ingólfur sá landið. Vífill var nú frælsur,
tí hann gjørdi hetta, og Ingólfur sendi hann á Vífilsstaðir, sum er nú øðrumegin
bygdina Garðabær. Søgan er, at Ingólfur sá royk á víkini, sum hann var komin
til, og hann kallaði tí víkina „Reykjavík“ (Roykja + vík), har sum býurin
stendur nú.

Tað eru ikki nógvar upplýsingar um Reykjavík í miðøldini. Nógvir tekstir um
Reykjavík vísa bert á, at Reykjavík var ein bóndagarður. Í 18. øld, hevði
Danmark hug at gera Reykjavík til ein stóran bý. Í 1752 gav kongurin Danmarkar
landsóðal Reykjavík til Innréttingarnar. Formaður fyri Innréttingunum var Skúli
Magnússon. Umleið ár 1750 vóru hús og íbúðapartar gjørdir til ullarverksmiðjur.
Ullarverksmiðja var størsta verksmiðja í Reykjavík, og orsøk til, at Reykjavík
var verðandi bygt øki.

Í 1786 steðgaði Danmark einkarætt í Reykjavík og Íslandi. Reykjavík var nú
keypstaður, og er 1786 mett sum føðingarárið hjá Reykjavík. Men Reykjavík var
enn undir tí danska kongsríkinum. Nógv fólk úr Danmark komu og høvdu verkevni í
Íslandi. Men í 19. øld bilgdust hugsanir um sjálvstøðu millum íslendingar. Síðan
Reykjavík var størsta bygd í landinum, vaks hugsanin um sjálvstøðu í Reykjavík.
Í 1845 endurstovnaðu íslendingar í Reykjavík Alþingið (Løgtingið Íslandi), sum
var gamalt løgting í Íslandi árið 930. Hetta „Alþingið“ var stovnað á Tingvellum
fyrst, men í 1845 tað var í Reykjavík. Altingið var stovnð í Reykjavík í 1845,
tí hon var var høvuðsstaður í Íslands.

Alþingið ella hitt íslendska løgting frá 1845 til 1874 hevði ikki løgstarv. Men
í 1874 fekk Ísland stýrslagið og ið kom við løgstarv. Tann 1. desember 1918,
Ísland var sjálvsálits land, men enn undir tí danska kongaríkinum. Hetta land æt
Kongaríkið Íslands.

Tað var heimskreppa í Reykjavík frá 1920 til 1930. Tá var stórt arbeiðsloysi.
Hin 10. mai 1940, meðan Danmark var hersett av Týsklandi, kom seinni
heimsbardagi til Íslands. Tað vóru 4 bretskir bátar sum komu á Reykjavíkar Havn.
Eingin gjørdi mótstøðu. Bretland og Amerika gjørdu Keflavík flogvøllin og
Reykjavík flogvøllin. Ísland vildi ikki luttaka í heimsbardaganum, og tí var
landið og er enn í dag uttanveltað. Tað var eingin mótstøða í Reykjavík. Tað
búðu líka nógvir bretskir og amerikanskir hermenn í Reykjavík undir Seinna
Heimsbardaga, sum tað búðu íslendingar. Í 1904 fingu íslendingar heimastýri, og
var skrivstova forsetisráðharrans í Reykjavík. Í 1944 gjørdist Ísland lýðveldi.
Forseti Íslands fekk bústað á Bessastøðum tætt við Reykjavík, í bygdini
Garðabær.

Hallgrímskirkja er størsta kirkjan í Reykjavík og í Íslandi, og er 74,5 metrar
høg. Perlan liggur á einum heyggi nærindis, har tað er lætt at síggja allan býin
Reykjavík. Tað eru eisini fleiri listasøvn í Reykjavík. Um náttina eru tað nógv
fólk sum "djamma" í miðbýnum Reykjavík, ella 101 Reykjavík.



https://fo.wikipedia.org/wiki/Nokia

Nokia er ein finsk fyritøka, sum m.a. framleiðir fartelefonir. Nokia framleiðir
umleið ein triðing av øllum fartelefonum í heiminum og er harvið ein av heimsins
størstu framleiðarum av fartelefonum. Nokia eitur eftir finska býnum við sama
navni, har fyritøkan varð stovnað í 1869. Tá var Nokia ein pappírsverksmiðja. Í
1898 fór Nokia í holt við at framleiða úr gummi, eitt nú gummistivlar og
bildekk. Í dag framleiða tey fyrst og fremst fartelefonir, sjónvarp, parabolir
osfr., men Nokia bjóðar eisini internet tænastur sum t.d. applikatiónir, spøl og
tónleik umvegis Ovi. Nokia hevur umleið 122.000 fólk í starvi í 120 londum.
Nokia hevur havt ein stóran part av heimsmarknaðinum fyri fartelefonir frá 1998
til 2012, men síðan smartphones komu á marknaðin, hevur Nokia havt afturgongd. Í
2012 hevur Samsung yvirhálað Nokia, tá talan er um sølu av fartelefonum. Nokia
varð í 2012 næststørsti framleiðarin av fartelefonum við 22,5% av
heimsmarknaðinum í fyrsta kvartali av 2012. Tað eru serliga Apple iPhone og
Android smartphones frá Google, ið gera at Nokia ikki longur er mest selda
merkið av fartelefonum.



https://fo.wikipedia.org/wiki/Marokko

Marokko (المغرب) er í Útnyrðingsafrika. Landið hevur landamørk til Vestursahara
og Algeria. Strandarlinjan er til Atlantshavið fyri vestan og Miðjarðarhavið
fyri norðan.

Berberfólkið var upprunafólkið í Útnyrðingsafrika. Berberfólkið tók við
muslimskari trúgv, tá ið arábar løgdu Norðurafrika undir seg í 7. øld. Summi
berberfólk vóru flakkfólk, summi vóru bøndur. Í Marokko byrjaði ein bólkur av
ógvuliga gudsrøknum berberum heilagt kríggj at umvenda grannatjóðir sínar til
gudrøknar muslimar. Teir bygdu sær høvuðsstað í Marrakech, sum gjørdist av
størstu býum í Norðurafrika. Langar og breiðar gøtur við sølubúðum, ella
basarum, sum teir nevndu tað, vórðu til í Marrakech, tí at handilsmenn komu
hagar við vøru úr øllum almoravitaríkinum. Gøturnar í býnum uddu í handilsmonnum
og trælum teirra, gøtuseljarum, tænarum, biddarum og handverkarum. Herovastin
hjá berberum Abu Bakr stóð á odda fyri einum heri av viðhaldsmonnum, kallaðir
almoravitar, ið fór suðureftir og gjørdi innrás í Gana. Í 1076 tóku teir
høvuðsstaðin Kumbi.

Systinabarn Bakrs Yusuf ibn Tasjfin vaks um Almoravitaveldið og legði alt
Norðurafrika undir seg og helt síðan leiðina fram til Spania, har hann vann
sigur á kristnum herdeildum, sum hóttu sponsku muslimarnar. Í 1100 var alt tað
muslimska Spania lagt afturat Almoravitaríkinum. Almoravitaríkið í Norðurafrika
og Suðurspania stóð ikki leingi. Í 1120-árunum kyknaði ein onnur átrúnaðarlig
berberrørsla, almohatar, í Marokko. Teir løgdu almoravitarnar í Spania undir at
liva í marglæti. Oddamaður teirra Ibn Tumart savnaði teir í sterkan her. Við Abd
al-Mumin kaliffi á odda tóku teir Marrakech frá almoravitum í 1147, og seinni
løgdu teir undir seg Marokko og muslimska partin í Spania. Í 1163 hevði Abd
al-Mumin fingið valdið yvir meginpartinum Norðurafrika eystur at Libya.
Almohatar ráddu í Spania í eini 60 ár, men í 1212 máttu teir lúta fyri Alfonso
8. í bardagnum við Las Navas de Tolosa.

Spania hevði síðan 16. øld havt tvær støðir á strondini við Miðjarðarhav. Tær
vóru grundin til, at partur í Marokko gjørdist spanskt varðland í 1912; eftir
tað tóku spaniamenn seg inn í Riffjøll fyri sunnan. Har fingu teir mótstøðu frá
berbum, sum búðu í Rif. Við Mohammed Abd-el-Krim á odda vunnu berbar á einari
spanskari herdeild við Anual í 1921, og teir tóku tveir havnabýir, so at teir
kunda útvega sær vápn og aðra hernaðarútgerð. Ikki fyrr enn berbar lupu á
franska varðlandið í Marokko, eydnaðist fronskum og sponskum herdeildum í felag
at vinna á teimum í 1925.

Til 1956 var Marokko franskt hjáland, og hevur hetta við sær, at nógvir
marokkanarar duga franskt.

Í 1976 hersetti Marokko tveir triðingar av Vestursahara, og Móritania hersetti
tann seinasta triðingin. Tá Móritania tók seg aftur í 1979, hersetti Marokko alt
Vestursahara. Í spanska borgarakrígnum hersetti Franco Marokko.

Umframt almenna málið arabiskt duga nógvir marokkanar franskt, hetta er ein
leivd frá hjálandatíðini. Berbarnir tosa málið berber, ið ikki líkist arabiskum.



https://fo.wikipedia.org/wiki/Libanon

Libanon (arábiskt: لُبْنَان Lubnān), alment: Republikkin Libanon (arábiskt:
اَلْجُمْهُورِيَّة اَللُّبْنَانِيَّة al-Jumhūrīyah al-Lubnānīyah; franskt:
République libanaise), er eitt Vesturasiatiskt land í Miðeystri ið hevur mark
til Sýria, Ísrael, og Miðalhavið. Meginparturin av fólkinum eru arábar, ið hoyra
til mangar ymiskar trúarbólkar. Libanon var einaferð mentanar-, fíggjar- og
handilsmiðdepilin í Miðeystri. Ósemja ímillum muslimskar og kristnar bólkar
elvdi til blóðugt borgarakríggj. Stríðið, ið byrjaði í 1975, legði næstan alt
landið í oyði. Friðaravtala varð fingin í lag í 1989, og síðan er vorðið
friðarligari í landinum.

Borgarakríggj var í Libanon í tíðarskeiðnum 1975 - 2000. 14. februar 2005 bleiv
fyrrverandi libanesiski forsetin Rafik al-Hariri dripin í einari bumbuatsókn í
Beirut, 14 onnur lótu eisini lív. Støðan á markinum millum Libanon og Ísrael
hevur verið spent síðani 2006, tá bardagar vóru millum ísraelska herin á
Hizbollah í Libanon. Hesi árini hava umleið 1200 libanar og 160 ísraelsmenn
latið lív í álopum. Ísraelski herurin fór í apríl 2012 undir at byggja ein múr á
markinum millum Ísrael og Libanon. Múrurin verður nakrar kilometrar langur og er
ætlaður at verja ísraelska býin Metulla ímóti álopum frá byrdumonnum í libanska
býnum Kfar Kila, sum er beint hinumegin markið. Ísraelska útvarpið sigur, at
múrurin verður bygdur sambært avtalu við ST og libanska stjórnarherin.



https://fo.wikipedia.org/wiki/Kjad

Tjóðveldið Kjad (franskt: République du Tchad, arábiskt: جمهورية تشاد) er
oyðimarkarland sunnan fyri Libya. Ófriðarligt hevur verið í landinum, og
seinastu 30 árini hava verið eitt hernaðarkvett fyri og annað eftir, fleiri
ferðir hevur eisini verið borgarakríggj.

Í Kjad búgva okkurt um 10 mió. fólk. Fleiri enn 100 mál verða talað. Almennu
málini eru tvey í tali, franskt og arábiskt. 61,9 % av fólkinum livir undir
fátækramarkinum, ið er 1.25 USA-dollari um dagin .

Stórir partar í Kjad eru Saheløki. Sahel er heita, turra økið ímillum
Saharaoyðimørkina fyri norðan og savannuna fyri sunnan og tvørtur um alt Afrika.

Seinastu árini hevur hungursneyð og turkur gingið á Kjad , ið er land við
sjáldsomum og gomlum siðum. Hungursneyðin í Kjad er úrslitið av eini røð av
viðurskiftum, ið samanlagt hava ført til álvarsliga matvørukreppu. Her er javnan
turkur, og tað hevur verið Kjad ein vanlukka, tí landbúnaður er mestsum einasta
vinna, ið er. Meiri enn sjey milliónir fólk hava trupulleikar við at fáa reint
vatn at drekka , og meiri enn fimm milliónir onnur hava tørv á hjálp orsakað av
turkinum.

Kjadvatn var fyri øldum síðan ovurstórt vatn og var langt inn í tað, ið nú eru
Kjad, Niger og Kamerun. Fyrr runnu stórar áir í vatnið, men seinastu 10 000
árini er veðurlagið vorðið turrari, og vatnið fjarar alsamt. Hetta ger, at nógv
minni matur er til fólkið, sum livir av at fiska í Kjadvatninum. Nógv grønmeti
og frukt verða dyrkað í fruktagóðu jørðini fram við Kjadvatni, til dømis
grasker.

Veðurlagið í Kjad er sera eins alt árið, tí hvør dagur er sólardagur, og hvør
dagur er regnleysur. Í teimum flestu støðum ganga fleiri ár ímillum hvørt ælið .
Men kemur endiliga eitt æl, er tað ikki við mýkindum, tí tá glymur regnið av
himli sum undan einum áarfossi. Henda nógva væta setur tá niður í jørðina ella
fer sum áarstreymur oman í dalarnar.

Eitt av fjølmongu fólkasløgunum í Norðurkjad er arabiskt-muslimska fólkið,
kanimbo, ið er eitt av flakkfólkunum í Sahel. Stórur partur av fólkinum í Kjad
livir sum flytifólk. Flytifólkið kallar seg beduinar, sum merkir "fólkið í
oyðimørkini". Flytifólkið hevur geit, ásin, kamelar og seyð, sum tað flytir við
sær av einum beiti á annað. Teir búgva í tjaldi, sum er gjørt av 40-50
geitaskinnum, ið eru spent niður í streyrar, sum standa niður í jørðina. Nakað
av fólkinum í Kjad er fastbúgvandi og býr í oasunum. Tey gera hús av leirsteini,
sum teir turka í sólini.

Norðari partur í Kjad er heilt norður at arabiska Norðurafrika, tí er mentanin í
landinum blandingur av afrikanskari og arabiskari mentan.



https://fo.wikipedia.org/wiki/Karibia

Sum perlur drignar á 3.200 kilometra langan tráð liggja tropuoyggjarnar millum
Meksiko og Venesuela. Hetta eru Karibiaoyggjar ella Vesturindiaoyggjar. Summar
oyggjarnar eru bara smáir, óbygdir hólmar, ella korallriv; aðrar eru stórar og
tættbygdir. Karibiaoyggjar eru mark millum tað 1.920.000 km2 stóra Karibiahav og
Atlantshav. Størsta dýpið í Karibiahavi er næstan 7.000 m. Havið er umgyrt av
Norður-, Mið- og Suðuramerika.

Í Karibia eru 25 ymisk lond. Kuba er størsta ríkið, har búgva 11 milliónir fólk.
Hóast hvørt landið hevur sína serstøku mentan, so líkjast karibisku londini á
nógvum økjum. Fyri 200-300 árum síðan høvdu lond í Evropa leingi ræðið á øllum
hesum oyggjunum. Trælir vórðu fluttir úr Afrika til Karibia og noyddir at dyrka
sukurrør í lundum hjá evropearunum. Sukurrør vaksa væl og skjótt í tí vátliga,
lýggja veðurlagnum. Eisini Danmark hevði stórt gagn av hesum - tríggjar
Vesturindiaoyggjar vóru undir donskum valdi heilt til í 1917. Meginparturin av
fólkinum á Karibiaoyggjum er ættaður frá afrikonsku trælunum.

Í 1492 kom spanski rannsóknarmaðurin Kristoffur Kolumbus (1451-1505) við monnum
sínum sum fyrstu evropearar til Karibia. Á nógvum oyggjum búðu ymisk
indiánafólk. Mangir evropearar komu seinni og fóru at trælka indiánarnar.
Noktaðu teir at arbeiða, vórðu teir dripnir. Nú eru bara tveir smáir ættbólkar
eftir av upprunafólkinum í øllum Karibia.

Karibiaoyggjar eru hugtakandi vakrar og fruktagóðar, har eru nógvir litfagrir
fuglar, langir sandar og nógv sól. Økið dregur ferðafólk úr øllum heiminum at
sær. Hetta gevur nógvum fólki arbeiði. Ferðafólkavinnan er størsta inntøkan á
nógvum oyggjum har. Fólkið á oyggjunum Martinique og Guadeloupe hava nógv
samband við Frakland. Tey tosa franskt, nýta franskan frank sum gjaldoyra, nýta
franska flaggið og halda franskar hátíðardagar. Aðrar oyggjar eru bundnar at
Bretlandi, Hálendi, Russlandi og USA. Haðandi fáa tey bæði politiskan og
fíggjarligan stuðul.

Størri helmingurin av karibum er búnaðarfólk. Mong arbeiða hjá góðseigarum, ið
dyrka til dømis sukur og kaffi. Nøkur eiga sær ein lítlan teig, so tey kunnu
dyrka grønmeti til sín sjálvs ella at selja á torginum. Upprunaligir karibiskir
bygningar eru málaðir við glógvandi litum. Eins og byggihættir eru tónleikur,
bókmentir, list og matsiðir ein framúr góður blandingur av evropeiskum og
afrikonskum stíli.

Stóru oyggjarnar millum Kuba og Puerto Riko (US) nevnast Stóru Antilloyggjar.
Eystanfyri liggja Smáu Antilloyggjar, har tær smáu oyggjarnar millum
Jomfrúoyggjar og Dominika nevnast Læoyggjar. Og oyggjarnar suður úr Martinique
(Frak.) til Grenada eita Guloyggjar. Nógvir oyggjaflokkar eru komnir av gosum.



https://fo.wikipedia.org/wiki/Jarn

Jarn (Fe) er heitið á tí 26. frumevninum í tí skeiðbundnu skipanini. Jarn er
eitt metal. Tey fyrstu tekinini um nýtslu av jarni eru frá umleið ár 4000 f.Kr.
hjá sumerum og egyptum. Jarn verður útvunnið úr málmi. Jarn er tað metal, sum
mest verður nýtt. Jarn er nógv nýtt, eit nú til lutir í bilmotorum og til
sigulmagn. Jarnpetti detta niður á jørðina sum loftsteinar úr rúmdini. Men
jarnið, vit nýta, fáa vit úr jarnmálmi, sum verður høgdur í fjøllunum.
Mannakroppurin krevur jarn í teimum reyðu blóðkroppunum, so at góður kostur er
til dømis grønmeti ella livur, sum jarn er í. Hittitarnir í Turkalandi gjørdu
jarn longu 1500 f.Kr. Tað var inngangurin til jarnøldina. Jarn verður brætt úr
jarnmálmi í ovurstórum háovnum. Onnur metal kunnu verða blandað upp í stálið at
fáa fram ávísar eginleikar. Stál verður gjørt úr jarni, sum er av vanligastu
frúmevnum á jørðini, og kolevni (karboni), ið fæst burtur úr koli. Stál verður
brúkt til mangt og hvat, til ovurstór tangaskip og brýr, elalítlar skrúvur og
møtrikkar. Í øllum heiminum verða gjørd um 680 mió tons av stáli um árið.

Jarn og stál, sum er úti, rustar. Serliga herviligt er tað, kemur sjógvur ella
saltvatn at. Rustur er reyðbrún sambinding millum jarn og súrevni. Rustur fær
jarn at vikna, so tað at enda verður dust.



https://fo.wikipedia.org/wiki/Islamiskur_Statur

Islamski Staturin stytt IS, ISIS ella ISIL (Arabiskt: الدولة الإسلامية ad-Dawla
al-Islamiyya (fi al-Iraq wa al-Sham) (Daesh) er ein sunniislamistisk rørsla, av
fleiri londum skýrdur sum yvirgangsfelagsskapur, ið fyrst og fremst er virkin í
Irak og Sýria. IS hevur í 2014 stovnað eitt kalifat, eitt Islamskt ríki, í
pørtum av Sýria og Irak. Felagsskapurin hevur síðani november 2014 eisini fingið
fótafesti í Libya og hevur spakuliga voksið seg fram í landinum, meðan
Vesturheimurin, við USA á odda, hevur bumbað stríðsfólkini hjá IS í Sýria og
Irak. IS virðir ikki fornaldar virðir og setti í mars 2015 í verk oyðileggingar
av fornaldarøkinum Nimrud. IS er eisini kent fyri at burturføra vesturlendingar
og hevur hótt við at myrða fólkini. Tá ið teirra krøv ikki verða eftirlíkaði, so
avrætta teir hesi fólk, og tað gera teir t.d. við at hálshøggja tey fyri opnum
skermi, meðan teir sjálvir hava masku fyri andlitið, so teir ikki skulu kennast
aftur. ISIS hevur hertikið eitt øki á stødd við Bretland í Sýria og Irak. IS
verður mett sum vandamiklasti yvirgangsfelagsskapur í heiminum í 2015 og framdi
tað størsta yvirgangsálopið í París í nýggjari tíð. Leiðarin í felagsskapinum,
Abu Bakr al-Baghdadi hevur útnevnt seg sjálvan til kalif, ið er heiti á einum
eftirmanni Muhammeds sum oddamaður í muslimska heiminum. IS hevur sett í verk
sharia-lógir í teimum økjum, har felagsskapurin hevur valdið. Felagsskapurin er
illa umtóktur av mongum kring heimin fyri víðgongda harðskapin, eitt nú hevur IS
krossfest fangar, hálshøgt teir og framt fleiri hópdráp á sivilfólk. IS hevur
eisini tikið uppaftur trælahald í sínum økjum.

Samgongan ímóti IS, sum er undir leiðslu av USA, framdi í august og september í
2014 fleiri bumbuálop móti Islamskum Stati. Danmark luttók við sjey
stríðsflogførum í krígnum ímóti bólkinum í Irak. Í oktober 2015 framdi Russland
bumbuálop einsamalt í Sýria sum formelt eisini er vent ímóti IS. Higartil hava
hesi álop tó ikki verið vend bara ímóti IS men eisini ímóti teimum meira
moderatu uppreistrarbólkunum, ið stríðast ímóti forsetanum í Sýria.



https://fo.wikipedia.org/wiki/Franska_Kollveltingin

Tann franska kollveltingin (1789-1799) er ein stórhending í tí fronsku søguni.
Kollveltingin var í tíðarskeiðnum 1789-1799. Tað byrjaði tann 17. juni, tá
umboðini fyri borgararnar (triðja stættin), saman við aðalinum, gjørdu
uppreistir. Tað var tá ið kongur ætlaði at leggja skatt, á allir tríggir
stættirnar. Aðalin vildi minka um kongsins vald, og stevndi tí tjóðartinginum á
fund. Sjáldan vóru allir tríggir stættirnir samlaðir á tingfundi, og triðji
stættur var oftast í minna tali, men hesa ferð var øðrvísi. Oddamennirnir í
triðja stætti slóu nevan í borðið. Tey høvdu borgarir í París við sær, og tann
14 juli byrjaði stormurin á, og hertøkan av Bastilluni. Og í 1793 valdaði
ræðuligt óskil í Fraklandi. Kongadømi varð tikið av, og lýðveldi stovnað.

Franska samfelagið var býtt í tríggjar stættir. Hesar stættir høvdu áður verið
savnaðar á einum stættartingi, men í 17. øld hevði kongur tikið ræðið. Skattur,
lógir og alt um kríggj og friðarsamráðingar hevði hann um hendi. Í 1660 ráddi
Ludvík 14. kongur yvir 24 milliónum fólkum. Um hesa tíðina vóru bara 5. mió fólk
í Bretlandi, og um 4000 fólk í Føroyum. Frakland var eitt sera fínt í búgvið
land, við nógvum lærdum fólki. Einaveldið var sterkast, tá Ludvík 14. sat við
ræðið. Hann helt fast, við at hann hevði fingið valdið beinleiðis frá Gudi.
Ludvík 14. dámdi best at liva í marglæti og stuttleika. Hovfólkið hjá Ludvíki
14., kappaðist um at gera kongi best, so tey møguliga kundu fáa týdningarmikil
størv. Hóast tað, til tíðir, var hart og ikki stuttligt, so gjørdi tey sítt
besta, og kappaðust um at fáa loyvi at sita við borðið hjá kongi.

Í Fraklandi vóru borgararnir býttir í tíggjar stættir. Hesar stættirnar vóru
kallaðar 1., 2. og 3. stættir. Í 1. stætti er kongurin, og í 2. stætti er aðalin
og prestarnir. Í 3. stætti vóru handilsfólk, bóndar og ídnaðararbeiðsfólkini.
Stættirnir verða lýstir í eini pyramidu, har kongur er ovastur, og síðani koma
2. og 3. stættur. Tað sum er hugskotið við tí, er at vísa tað, at tey sum eru
uppi yvir tær í pyramiduni ráða yvir tær, og harafturímóti, tey sum eru undir
tær, ræðir tú yvir. Stættamunur varð í nógvum londum, men áðrenn fronsku
kollveltingina var Frakland tað besta dømi um stættarmun.

Ein kaldan morgun í januar 1793, varð Ludvík 16. koyrdur á avrættingarpallin á
Place de la Revolution (Place de la Concorde). Vápnaðir hermenn fylgdu vogninum,
og á avrættingarpallinum stóðu fólk við trummum til reiðar at doyva rópini frá
kongstrúgvum viðhaldsfólki. Handlarnir vóru latnir aftur, og á gøtunum stóðu
fólk tigandi og hugdu at. Presturin sigur frá, at tá ið fylgið kom til
avrættingarstaðið, steig Ludvík treystliga upp á pallin og segði: ,,Eg eri
sakleysur, men eg fyrigevi teimum, sum hava dømt meg’’. Nú hoyrdist
trummusláttur, og kongur varð drigin upp í giljotinuna, undir knívin, fólk vórðu
hálshøgd við. Í einum høggi varð høvdið av, og har gjørdist deyðatøgn. Aftaná
eina løtu rungaðust rópini, og tað ljóðaði: Leingi livi lýveldið. Tey fóru nú at
dansa um pallin, og øll sungu tjóðsangin.

Kollveltingin ávirkaði viðurskiftini í øðrum londum. Fraklendingar lovaðu at
styðja Wolfe Tone í Írlandi, sum stríddist fyri loysing frá Stóra Bretlandi, um
hann gjørdi uppreistur ímóti stjórnini. Uppreisturin miseydnaðist, Tone varð
handtikin og beindi fyri sær. Bretski forsætisráðharrin William Pitt kvíddi
fyri, at fronsk herlið kundu leypa á Bretland úr Írlandi. Hann noyddi írska
tingið at góðtaka eitt samveldi, og bæði londini vórðu formliga sameind í 1800.



https://fo.wikipedia.org/wiki/Burma

Burma (burmesiskt: Pyi-daung-zu Myan-ma Naing-ngan-daw), eisini nevnt Myanmar,
er eitt land í Suðurasia við umleið 55 millionum íbúgvum. Burma hevur mark við 5
lond: Í vesturi hevur Burma mark við Bangladesj og India, í norðri við Kina, í
eystri við Laos og Teiland. Burma er sera fátækt land, sjálvt um tað hevur
náttúruríkidømi, so er tað eftirland á næstan øllum økjum. Heilsuskipanin í
Burma er tann ringasta í heiminum, WHO setti Burma sum nummar 190 á einum lista
yvir lond bólkað eftir hvussu góða heilsuskipan tey høvdu. ST hevur boðað frá
barnaarbeiði, sølu av menniskjum og manglandi tælufrælsi. Umheimurin veit lítið
um Burma, sum hevur staðið í skugganum av máttmiklu grannalondum sínum
Fólkalýðveldi Kina, India og Teilandi. Høvuðsstaður er Naypyidaw og høvuðsmálið
er burmesiskt. Størsti býur er Rangoon. Við eini vídd á 676 578 km2 er Burma 40.
størsta landi í heiminum.

Í 16. øld royndu tveir sterkir valdsharrar at byggja eitt stórt ríki í Burma.
Fyrst í 16. øld var Burma í nógvum smáríkjum. Í 1531 gjørdist Tabinshwehti (1512
- 1550) kongur í einum ríki, nevnt Toungoo, sunnarlaga í landinum. Frá 1535 tók
hann valdið yvir fólkinum, sum helt til á Irrawaddy-oyrunum, og hann tók eisini
Pegu, høvuðsstaðin í kongsríkinum Mon fyri sunnan og gjørdi hann til høvuðsstað
í ríkinum. Stutt eftir tók hann kongsríkið Pagan fyri norðan, men kom ikki so
langt, at hann fekk lopið á Teiland, tí hann doyði í bardaga við monfólkið, sum
hevði gjørt uppreistur. Í 1551 bardi svágur hansara Bayinnaung uppreisturin
niður og arvaði trúnuna. Hann var mætastur av øllum burmesiskum hertakarum og
tók Teiland; men meðan hann var á herferð, gjørdu fólk í høvuðsstaðnum Pegu
uppreistur og løgdu stórar partar av býnum í oyði. Heimafturkomin knústi hann
uppreisturin og endurreisti býin í miklari dýrd.

Tá ið landið fekk sjálvræði frá Stóra Bretland í 1948, løgdu myndugleikarnir seg
eftir at føra ein politiskan og búskaparligan avbyrgingarpolitikk, sum hevur
gjørt Burma, ið áður var so ríkt, til eitt av fátækastu londum í heiminum.
Drúgvi uppreistur fjallafólksins og eirindaleyst hernaðarstýri síðan 1962 hava
hildið burtur alla útlendska ávirkan. Hernaðarstýrið var frá 1962 til 2011.

Than Shwe var oddamaður í hernaðarliga einaræðisvaldinum í Burma. Burma var eins
og Norðurkorea eitt serstakliga lukkað land. Tað kom serstakliga til sjóndar í
2008, tá ið ein ódn jarðlegði stórar partar av landinum. 100 000 fólk lótu lív,
m.a. tí hernaðarvaldið ikki vildi loyva neyðhjálparfelagsskapum inn í landið.
Than Shwe og stýrið hansara forfylgdi fleiri fólkasløgum í Burma. Fólk í
vesturheiminum kenna kanska best Aung San Suu Kyi, ið vann friðarheiðursløn
Nobels í 1991 fyri stríð sítt fyri frælsi í Burma. Sjálvt um flokkurin hjá Aung
San Suu Kyi NLD vann valið í 1990, gjørdist hon ongantíð forseti í landinum. Tað
forðaði herurin fyri. Herurin tók valdið í landinum, broytti navnið frá Burma
til Myanmar og flutti høvuðsstaðin frá Yangon til Naypyidaw. Í 2011 var
hernaðarstýrið koyrt frá, eftir at val hevði verið í 2010. Enn hevur herurin
grundlógartryggjaðan rætt til sína umboðan í tjóðartinginum, og Aung San Suu Kyi
er enn ikki sannførd um, at fólkaræði enn er á veg í landi hennara.

Í hálendinum fyri norðan, vestan og eystan búgva mong fólkasløg, til dømis
shan-, akha-, karen- og kachinfólkið. Hesi fólk eru meiri enn fjórðingurin av
fólkinum í Burma. Flestu teirra búgva í smáum bygdum og liva av sviðjubúnaði.
Tey vilja ikki vita av, at fremmand leggja seg uppí, hvussu tey liva. Tað hevur
havt við sær, at yvir 200 000 fólk (karenar og onnur fólkasløg) á hesum leiðum
hava latið lív í frælsisbardaganum ímóti burmesiska stjórnarherinum.

Nógv náttúrutilfeingi er í Burma; har er ríkiligt av vatni, tí stóra áin
Irrawaddi rennur suður ígjøgnum næstan alt landið, og lendið fram við henni er
óføra fruktagott. Landaøkið á markinum ímillum Burma, Teiland og Laos verður
nevnt Gylti Trýkanturin. Har dyrka fólk dreymsólju, sum er ein av fáu inntøkum
teirra. Úr dreymsóljuni verður gjørt opium, sum er virðismikið evni, ið linnar
pínu; men tað verður eisini nýtt til at gera harðvunnin drøgg. Tveir triðingar
av øllum heroini í heiminum kemur úr Gylta Trýkanti. Dreymsóljan hevur hvítar,
ljósareyðar ella purpurlittar blómur og kann gerast einar 120 cm høg. Opium
verður gjørt úr plantusevjuni, ið rennur úr fræhylkinum, tá ein flika verður
skorin í tað.

Rubinar og safirar eru ímillum mongu aðalsteinarnar, sum verða vunnir út í
Norðurburma. Mong halda burmesisku rubinarnar vera teir fagrastu í heiminum, tí
at teir hava ein so vakran djúpreyðan lit. Krystallrubinar eru ofta í
kálkspatti. Í Burma er eisini nógv silvur, kopar, játa, blýggj, sink og tin, og
har er nógv olja og gass.

Tekk er harður viður, men góður at arbeiða og tí nógv eftirspurdur og væl
egnaður til dømis til hurðar og vindeygu, húsbúnað og gólv. Í tekktrænum er
olja, ið stendur ímóti vatni og verjir væl fyri rusti. Um 70 % av øllum
tekkskógi í heiminum veksur í hálendinum í Burma; men so nógv trø verða feld, at
verður ikki farið at gróðurseta av nýggjum, er tekkskógurin næstan týndur um
2010.

Inn- og útflutningurin av vørum skift á ávikavist upprunaland og nýtsluland fyri
2006, sær soleiðis út sambært CIA Factbook:



https://fo.wikipedia.org/wiki/Borneo

Borneo er heimsins triðstørsta oyggj, næst eftir Grønlandi og Ný Guinea. Borneo
fevnir um eitt øki á 736.000 km² og er býtt sundur millum londini Malaisia,
Brunei og Indonesia. Borneo liggur norðanfyri Java, vestanfyri Sulawesi, og
eystanfyri Sumatra. Umleið 73% av oynni er indonesiskt. Har norðuri á oynni er
eitt malaysiskt øki ið fevnir um umleið 26% av oynni, har eru tey Eystur
Malaysisku stakríkini Sabah og Sarawak. Harafturat hoyrir oyggin Labuan, ið
liggur nærindis Borneo, til Malaysia. Á norður Borneo liggur eitt sjálvstøðugt
ríki, Brunei, ið fevnir um 1% av víddini av oynni Borneo.

Undir Seinna heimsbardaga, fingu japanskar herdeildir valdið yvir Borneo og
hersettu oynna frá 1941 til 1945. Teir týndu mong av teimum lokalu og drupu
elituna av malajfólkinum, avrættaðu alla Malay sultan familjuna frá Kalimantan í
álopunum á Pontianak. Sultanurin Muhammad Ibrahim Shafi ud-din II av Sambas í
Kalimantan varð avrættaður í 1944. Sultanatið varð síðan avtikið og í staðin kom
eitt japanskt ráð. Undir japonsku hersetingini, spældi Dayak ein leiklut í
uppreistrarstríðnum móti hersetingarvaldinum, serliga í Kapit Division.
Sameindar deildir frá Z Special Unit veittu teimum stuðul. Eftir at Singapor
fall, sendu japanar fleiri túsund bretskir og avstralskir krígsfangar til
fangalegur á Borneo. Á einari av teimum ringastu, kring Sandakan í Borneo,
yvirlivdu bara seks av umleið 2.500 krígsfangum. In 1945, the Japanese were
defeated by the Allies.

Niðanfyri sæst ein listi yvir 20 av størstu býunum á Borneo eftir fólkatali,
grundað á 2010 fólkateljingina fyri Indonesia og 2010 fólkateljingina fyri
Malaysia.



https://fo.wikipedia.org/wiki/Aruba

Aruba er ein niðurlendsk oyggj beint úti fyri strondina í Venesuela. Aruba er
ein av ABC-oyggjunum, ið eru í Karibiska havinum. Oyggin er 179 km2 til støddar
og liggur bara 27 km frá suðuramerikanska meginlandinum í Venesuela.
Høvuðstaðurin eitur Oranjestad. Í januar 2000 var fólkatalið í Aruba 90,506; í
januar 2013 var tað vaksið til 109,153 . Mesta fólkið er afrikanarar, men eisini
er ein hvítur minniluti. Almennu málini í Aruba eru tvey, niðurlendskt og
papiamento . Upprunafólkið í Aruba eru indiánar. Tann rómversk-katólska kirkjan
er størsti trúarbólkur í Aruba; umleið 81 % av fólkinum eru rómverskir
katolikkar í 2013 .  

Ferðavinnan hevur havt ein vaksandi týdning fyri Aruba; ferðavinnan hevur stóran
týdning í Aruba í 2013. Tølini hjá CIA World Factbook vísa, at ferðavinnan
stendur fyri umleið 1/3 av samlaða BTÚ í 2013 . Hóast landið er lítið dregur tað
nógv ferðandi á hvørjum ári. Hetta kemst helst av, at veðurlagið í Aruba er
serstakliga lokkandi, har eru strendur so langt eygað røkkur. Størsta menningin
og mesta virksemið er eisini fram við strendurnar. Hóast strandarlinjan er
fruktagóð, er miðjan á oynni at rokna sum oyðimarkarlendi. Flestu ferðafólkini
eru úr USA.   

Oyggin er millum annað nevnd í sanginum Cocomo hjá Beach Boys. Eisini verður hon
viðhvørt umtalað sum frítíðarstað í amerikanskum spælifilmum.



https://fo.wikipedia.org/wiki/%C3%8Drland_(land)

Írland, (enskt: Ireland) (írskt: Éire) (ulster skotskt: Airlann) er lýðveldi í
Vesturevropa. Landið Írland, ið ikki má mistakast fyri oynna Írland, hevur
landamark norðureftir við Norðurírland, ið er partur av Stórabretlandi. Sjómark
hevur Írland við Atlantshavið, Írska havið og Ermasund.

Dublin er høvuðsstaður í Írlandi og aðrir stórir býir er Cork, Limerick, Galway
og Waterford.

Írland var leingi undir bretskum yvirvaldi. Í 1922 fekk syðri partur – um fýra
fimtingar av oynni – sjálvstýri í Bretska Heimsveldinum og gjørdist óheft
lýðveldi í 1948; men Norðurírland varð verandi saman við Bretlandi.

Írski frístaturin varð settur á stovn í 1922 sum ein dominión (sjálvstjórnandi
hjáland) í bretska Commonwealth og fekk økt sjálvstýri ígjøgnum m.a. the Statute
of Westminister 1931 og the abdication crises of 1936. Í 1937 varð ein nýggj
stjórnarskipan (New Constitution), ið lýsti landið sum fullveldisríki undir
heitinum Ireland sett í gildi. Og í 1949 vórðu seinastu formligu bondini við
Sameinda Kongsríkið (UK) slitin, tá ið Írland tók loysing og lýsti seg sum
tjóðveldi.

Meðan landið var undir bretskum veldi og fyrstu árini sum tjóðveldi var Írland
eitt av fátækastu londunum í Vesturevropa og fráflytingin úr landinum var stór.
Í 1950’unum varð protektionistiski búskapurin opaður, og í 1973 gjørdist Írland
limur í Europeiska Felagsmarknaðinum EF (nú Europeiska Samveldið ES). Ein
búskaparkreppa noyddi landið til at fremja nýskipanir seinast í 1980’unum, og
skattur og reglur vórðu linkaði ógvusliga í mun til onnur ES-lond.

Írski loysingarherurin, IRA, stríddist í sekstiárunum fyri at fáa teir seks
norðastu landspartarnar uppí Írland ístaðin fyri, at teir skulu vera partar av
Stóra Bretlandi.

Upprunaliga var Írland býtt í 26 amt (counties), og hesi mynda framvegis tær
mentanarligu og ítróttarligu eindirnar eins og postnumrini. Men fyrisitingarliga
uppbýitið er í dag 29 eindir, County Dublin varð í 1990’unum býtt í trý og
Tipperary í tvey í 1890’unum. Aftrat hesum koma 5 býir (cities), teir eru Dublin
, Cork , Limerick, Galway og Waterford . Haraftrat koma fimm býarkommunur
nevndar 'boroughs' (sama orð sum norrønt ‘borgir’), tær eru Clonmel, Drogheda,
Kilkenny, Sligo og Wexford, ið hava ávíst sjálvstýri innanfyri kommunumark.
Hóast Kilkenny verður roknað sum ein ‘borough’ hevur býurin lógligan rætt sum
‘city’.

Írska grundlógin sigur at staturin má ikki umboða nakra ávísa trúgv, og hon
tryggjar trúðarfrælsi fyri øll. Umleið 86,8% av fólkinum eru rómverskir
katolikkar; og sambært úrslit av kanningum, so eru írar tey ídnastu at ganga
regluglia til messu (mass) í kirkju hvønn sunnudag í vesturheiminum. Men somu
kanningarúrslit vísa eisini eina stóra minking í kirkjugond í landinum, seinastu
30 árini. Millum 1996 og 2001 minkaði kirkjugongdin frá 60% til 48%, (áðrenn
1973 var kirkjugongdin omanfyri 90%) , og fleiri katólskir lærustovnar eru
stongdir.

Næststørsta kristna samkoman er anglikanska ‘Church of Ireland’ ið eftir
áhaldandi minking í limatali ígjøgnum alla 20’du øld, nú aftur hevur upplivað
eina framgongd. Eins og aðrar smærri kristnar samkomur so sum brøðrasamkoman
(Presbyterian) og metodistakirkjan. Millum 2002 og 2006 vaks talið av muslimum í
Írlandi við 69% og islam er nú triðstørsta og skjótast vaksandi trúgvin í
írlandi. Eisini hevur lítla jødiska samfelagið og nýggjara hinduistiska
samfelagið upplivað ein vøkstur seinastu árini.

Størstu halgimenni Írlands eru Sankta Pátrik (Saint Patrick), Saint Bridget og
Saint Columba. Men Saint Patrick er tann einasti av hesum ið regluliga verður
roknaður sum Høvuðshalgimenni. Pátriksmessa (Saint Patrick's Day) 17 mars verður
hildin í Írlandi og uttanlands sum írskur tjóðardagur, við skrúðgongum og øðrum
tiltøkum.

Sambært ein kanning frá 2006 vóru tað 186.318 fólk (4,4%) ið søgdu seg onga
trúgv hava, men í hesum tølum eru bæði ikki-trúgvandi og fólk ið rokna seg sum
‘spirituel’ og heiðin (ikki-kristin) íroknaði. Aftrat hesum komu 1.515 fólk ið
roknaðu seg sum agnostikarar og 929 ið lýstu seg beinleiðis sum ateistar. Samlað
verður talið á ikki-trúgvandi fólkum sostatt 4,5% av fólkinum. Onnur 70.322
svaraðu ikki fyri um tey høvdu trúgv ella ikki.

Upprunaliga grundlógin í írlandi frá 1937 gav katólsku kirkjuni eina ‘serstøðu’
sum kirkja meirilutans, men viðurkendi aðrar kristnar rørslur og jødadóm. Sum í
øðrum katólskum londum hevur Írland upplivað eina áhaldandi sekularisering
ígjøgnum 20’du øld. Í 1972 var lógin ið nevndi átrúnarligu bólkarnar, katólsku
kirkjuna íroknaða, strikað úr grundlógini.

Í Írlandi finnast øki har írskt (gæliskt) framvegis verður tosað. Hesi øki verða
kallað Gaeltachtai.

Veðurlagið í Írlandi er lýtt og slavið, og tí er lendið nógvastaðni arbeitt og
græsgrønt. Landbúnaður er enn høvuðsvinna; men eisini í Írlandi eru mong fólk –
helst ungfólk – flutt av bygd til býirnar. Náttúrutilfeingið er ikki nógv, og
áðrenn ídnaðurin og ferðavinnan tóku dik á seg, var Ìrland eitt av fátækastu
londunum í Vesturevropa.



https://fo.wikipedia.org/wiki/Zlatan_Ibrahimovi%C4%87

Zlatan Ibrahimović (føddur 3. oktober 1981 í Malmö) er ein svenskur
fótbóltsleikari, álopsleikari, ið til mai 2016 spældi við franska Ligue 1
felagnum Paris Saint-Germain og spælir á svenska landsliðnum, har hann eisini er
liðskipari. Hann byrjaði sína fótbóltslívsleið í svenska felagnum Malmö FF,
meðan Roland Andersson var venjari har. Hann fekk so sáttmála við Ajax og
gjørdist eitt kent navn, venjari var Ronald Koeman. Seinni fekk hann sáttmála
við italska felagið Juventus, hann varð seldur til Juventus fyri 16 milliónir €.
Í 2006 skrivaði hann undir sáttmála við rivalarnir hjá Juventus, FC
Internazionale, har hann vann heiðurslønir sum t.d. Oscar del Calcio og svenska
Guldbollen, hetta tíðarskeiðið spældi hann 88 dystir við Internationale og
gjørdi 57 mál. Hann varð valdur til UEFA ársins lið bæði í 2007 og 2009. Á sumri
2009 varð hann seldur til Barcelona fyri 69 €, sum er næst hægsta upphæddin, ið
nakar fótbóltsleikari er blivin seldur fyri. Í 2009 til 2011 spældi hann við FC
Barcelona, tó var hann lántur út til A.C. Milan, har hann helt fram við kontrakt
í 2011-12.

Frá 2001 til mars 2013 hevði hann spælt 87 A-landsdystir fyri Svøríki og skorað
39 mál.

Í 2012 var hann av enska blaðnum The Guardian á einum topp-100 lista mettur at
vera fimmt besti fótbóltsleikari í heiminum.



https://fo.wikipedia.org/wiki/Uni_Debess

Uni Reinert Debess er tónleikari, yrkjari, tónasmiðjur, sangari og
gittarleikari. Hann er føddur 24. november 1979 í Havn. Uni er sonur Per Debess,
sála, sum eisini var tónleikari.

Uni byrjaði seint at fáast við tónleik. 1999-2001 lærdi Uni um tónleikaástøði og
gittarleik á Tórshavnar Musikkskúla. Hann hevur gingið til ymsa gittarvenjing
eftir tað.

Í 2001 spældi hann við bólkinum Teir á Free Føroyar-konsert. Í 2002 spældi hann
á ólavsøkukonsert við Bates Motel, í 2003 við Headache Blues Treo og í 2004 við
GoGo Blues.

23. apríl 2005 vann hann Prix Føroyar í bólkinum GoGo Blues. Umframt at vinna
sjálva tónleikakappingina, vann GoGoBlues virðisløn fyri besta tónleikabólk,
umframt at bólkurin varð boðin við til G!Festivalin. Í august sama árið var hann
saman við GoGo Blues í Kanada og spældi á ymsum festivalum. GoGo Blues gav út
fløgu í 2005.

Uni spælir við ymiskum bólkum og tónleikarum, m.a. Debess Blues Station,
Crawling Blue og saman við øðrum einstøkum tónleikarum. M.a. hevur hann framført
saman við Froðbiar Sóknar Blues Orkestri og við Trónda Enni[1] úr Suðuroynni og
við pápabeiggja sínum Edvard Nyholm Debess.[2] Teir báðir hava spælt saman í
einum bólki sum teir nevna Debess Blues Station. Í desember 2010 góvu teir fløvu
út við sama heiti.



https://fo.wikipedia.org/wiki/Turkiskt_m%C3%A1l

Turkiskt mál er høvuðsmálið í Turkalandi, í Norðurkýpros og í Kýpros (saman við
grikskum). Harumframt verður turkiskt eisini tosað í fleiri londum kring heimin,
har turkiskir minnilutar búgva.

Tað er onki bundið kenniorð (definite article) á turkiskum, men tann bundni
formurin verður vístur við at hvønnfall ending verður brúkt (sí niðanfyri).
Turkisk navnaorð verða bend við at fáa ávísar endingar, eins og í latíni. Tað
eru seks føll á turkiskum, har allar endingarnar fylgja sjálvljóðsharmoni við
nýtslu av hevja tónatión (superscript notation). Fleirtalsmarkørurin -ler²
fylgir beinleiðis navnorðinum áðrenn nakað annað fall ella nakra aðra ending
(t.d. köylerin "bygdanna" ella av bygdunum).

Hvønnfalls markørurin verður bert brúktur til bestemta kenniorðið (definite
objects); samanber (bir) ağaç gördük "vit sóu eitt træ" við ağacı gördük "vit
sóu træ"-ið. Fleirtals markørurin -ler² verður vanliga ikki brúktur tá ein
flokkur ella bólkur merkir: ağaç gördük kann eins væl týða "vit sóu trø [meðan
vit gingu gjøgnum skógin]"— mótsatt ağaçları gördük "vit sóu trøini [í
spurningi]".

Navnorð kunnu taka endingar, sum vísa grammatiska persónin: til dømis -imiz4,
"okkara". Harumframt kemur tað turkiska kopula (til dømis -im4, "Eg eri") heilir
setningar kunnu formast. Spyrjandi kenniorðið mi4 fylgir beint eftir orðið sum
spurt verður um: köye mi? "[fert tú] til bygdina?", ağaç mı? "[er tað eitt]
træ?".

Turkisk sagnorð vísa grammatiska persónin]. Tey kunnu gerast negativ, møgulig
(kann) ella ómøgulig (kann ikki) negative. Harumframt vísa turkisk sagnorð tíð
(nútíð, tátíð, framtíð og aorist), grammatiskar hættir (kondisjónalis]],
boðsháttur, inferentialis, nesessitativ og ynskiháttur) og grammatiskt aspekt.
Negasjón verður víst við einum innskeyti mitt i orðinum -me²- beint eftir
orðastammuna.

Øll turkisk sagnorð verða bend á sama hátt, uttan tey óregluligu sagnorðini og
tey defektivu sagnorðini i-. Turkiskt kopula (samsvarandi tað føroyska at vera
og enska to be), sum kunnu verða brúkt í samansettum formum (tann stutti
formurin verður róptur enklitiskt): Gelememişti = Gelememiş idi = Gelememiş + i-
+ -di.



https://fo.wikipedia.org/wiki/Tunesia

Tunesia (arábiskt: الجمهورية التونسية ella Al-Jumhūriyyah at-Tūnisiyyah) er
ímillum Algeria og Libya og er minsta land í Útnyrðingsafrika. Høvuðsmálið er
arábiskt. Ferðavinnan hevur stóran búskaparligan týdning. Størsi býurin og
høvuðsstaður er Tunis. Aðrir stórir býir er Sfax, Ariana, Sousse og fornaldar
býurin Karthago.

Til stóra prísfallið var á olju í 1980-árunum, vóru olja og gass nógv størsta
inntøkukelda hjá Tunesia. Nú eru klæði og landbúnaðarvørur eisini vorðin týðandi
táttur í búskapinum. Tunesia er ímillum tey lond í heiminum, sum gera mest av
kalsium-fosfati, ið verður nýtt í evnafrøðiídnaði og til handilsstøð. Mesti
ídnaðurin er í høvuðsstaðnum Tunis og uttan um hann.

Um tveir triðingar av landinum eru búnaðarlendi, men lítið avfall ger, at
nógvastaðni hevur verið neyðugt at leggja vatnveitingar. Mest verður dyrkað av
hveti og byggi, aldinfruktum, vínberum, fikum, dadlum og oljuberum. Tunesia er
ímillum tey lond í heiminum, sum gera mest av olivinolju. Hóast nógv hevur verið
gjørt til tess at menna landbúnaðin, má landið flyta inn týðandi matvørur.

Lýggir vetrar og mangir søguligir staðir lokka á hvørjum ári mong ferðafólk til
Tunesia. Til 1976 var ferðavinnan tann vinnugrein, ið gav landinum mest av
fremmandum gjaldoyra. Fyrst í 1980-árunum kom stígur í ferðavinnuna, men nú
gongur framá aftur, og 4 milliónir fólk koma hagar um árið. Landsmyndugleikarnir
hava stuðlað at byggja út frítíðarstaðir og gistingarhús, tí vinnan veksur so
skjótt. Mangir túsund tunesar starvast í ferðavinnuni.

Flestu ferðafólk koma úr grannalondunum, Libya og Algeria, og úr Evropa. Bíligir
flogferðaseðlar og longsulin eftir fremmandum frítiðarstaðum hava gjørt, at
nógvir evropearar fara til Tunesia at ferðast.

Síðan fornøld hevur Tunesia havt tætt samband við Evropa. Tað var miðdepil í
stórveldinum Karthago í 4. øld f. Kr. og gjørdist seinni partur í máttmikla
Rómverjaríkinum. Í 7. øld e. Kr. gjørdu muslimskir arábar innrás í Tunesia, og
fyrst í 1880-árunum tóku franskar herdeildir landið. Tunesia gjørdist frælst
ríki í 1956. Síðan tá hevur landið fingið nýggja stýrisskipan, og
fleirflokkatingræði er sett í gildi.

Í 2014, trý ár eftir, at Arábiska várið byrjaði í Tunesia, er grundlógartingið
nær við at staðfesta eina nýggja grundlóg. Nýggja grundlógin hevur ikki islam
sum týdningarmestu rættarkeldu, men sum sigur, at landið skal verja tað heilaga.
Pláss er ikki fyri sharialóg í grundógini, og tað er nakað, sum átrúnaðarligir
minnilutar siga er kærkomið. Grein seks í lógini bannar allari ákæru um fráfall
og eggjan til harðskap, samstundis sum bæði Koranin og Muhammedslæra verða
frávístar sum rættarkelda. Umframt at landið í grundlógini skal “verja tað
heilaga”, so skal tað sambært henni eisini hava ábyrgd av átrúnaði og
samvitskufrælsi. Rómversk-katólska kirkjan hevur sagt seg stuðla nýggju lógini,
tí hon sær út til at tryggja trúarfrælsi .

Tunesisk matgerð er ávirkað av arábiskum, turkiskum og fronskum matsiðum.
Tjóðarrættur er couscous, ið er blandingur av semuljagrýnum, kjøti og grønmeti.
Sterkt kryddaðir grýturættir, tajines, kókaðir í leirgrýtu, er eisini væl dámdur
matur. Omaná eta tunesar frukt, dadlur fyltar við mandludeiggi ella baklava, ið
er nøtar- og hunangskøka. Vanligasti drykkur er sterkt, svart kaffi ella myntte.
Siður er, at eftir arbeiðstíð fara mong mannfólk á kaffistovu at hitta vinir og
drekka kaffi.

Lívligastu býarpartarnir í einum tunesiskum býi eru marknaðirnir, nevndir souk.
Teir eru sum villiniborg av smølum, krókutum gøtum, har ið yður í keypmonnum og
handverkarum, sum selja vørur sínar. Her ber til at keypa alskyns lutir, ið
eyðkenna tunesiska list og handverk, til dømis koparketlar, teppi, leðurvørur,
prýði og baldýrkað klæði. Í øðrum búðum selja tey fisk, kjøt, frukt og grønmeti.

Meginparturin av teimum 10 milliónum fólkunum í Tunesia búgva í smala
strandgeiranum út ímóti Miðjarðarhavi. Her er veðurlagið lýtt og slavið um
veturin og heitt og turt um summarið: tí er strandalendið betur egnað til
landbúnað enn lendið inni í landinum. Tunesia hevur mark við Libya og Algeria.

1. Ariana 2. Béja 3. Ben Arous 4. Bizerte 5. Gabès 6. Gafsa 7. Jendouba 8.
Kairouan 9. Kasserine 10. Kebili 11. Kef 12. Mahdia 13. Manouba 14. Medenine 15.
Monastir 16. Nabeul 17. Sfax 18. Sidi Bou Zid 19. Siliana 20. Sousse 21.
Tataouine 22. Tozeur 23. Tunis 24. Zaghouan



https://fo.wikipedia.org/wiki/Summart%C3%AD%C3%B0

Summartíð er, at klokkan summarhálvárið verður flutt ein tíma fram fyri at
gagnnýta dagslýsið betri. Við at flyta klokkuna ein tíma fram, er seinni ljóst
um morgunin og longri ljóst um kvøldið. Dagslýsið verður tá meira í samsvari við
vanligu dagsrútmuna hjá fólki.

Benjamin Franklin skeyt av fyrstan tíð - og kanska hálvavegna í skemti - upp at
flyta klokkuna. Tað var gjørt í greinini "An Economical Project" í 1784.
Summartíð var fyrstu ferð brúkt í Eysturríki og Týsklandi undir fyrra
heimsbardaga - 30. apríl 1916 - fyri at spara olju, meðan kríggj var. Fleiri
evropeisk lond, teirra millum Danmark, fóru yvir til summartíð 21. mai sama
árið.

Summartíð hevur verið í gildi í Danmark í fleiri umførum. Fyrst í 1916, síðani
aftur í 1940 - 1948. Summartíð, sum vit kenna hana í dag, hevur verið í gildi í
Danmark síðani 1980. Í Føroyum varð farið yvir til summartíð við støði í
"Løgtingslóg nr. 66 frá 21. mai 1980 um summartíð". Neyvari verður ásett í
kunngerðum; nú er galdandi "Kunngerð nr. 91 frá 3. oktober 2006 um summartíð
2007, 2008, 2009, 2010 og 2011". Fyrstu árini varð flutt til summartíð seinast í
apríl og aftur til vetrartíð (vanliga tíð) seinast í september. Síðan 1996 hava
vit flutt til summartíð samstundis sum ES-londini, frá seinasta sunnudegi í mars
til seinasta sunnudag í oktober.

Formliga eitur tað, at klokkan 01.00 seinasta sunnudag í mars verður klokkan
flutt til 02.00. Seinasta sunnudag í oktober verður flutt aftur hin vegin.
Klokkan 02.00 verður klokkan flutt aftur til 01.00. Ein háttur at minnast, hvønn
veg klokkan skal flytast, er at hugsa um, at vit vilja gagnnýta summarljósið.
Klokkan skal tí altíð flytast móti sumrinum: fram um várið og aftur um heystið.



https://fo.wikipedia.org/wiki/Sri_Lanka

Sri Lanka (áður Ceylon) (singalesiskt: ශ්‍රී ලංකා ප්‍රජාතාන්ත්‍රික සමාජවාදී
ජනරජය, tamilskt: இலங்கை ஜனநாயக சமத்துவ குடியரசு) er eitt oyggjaland í Ásia.
Høvuðstaðurin eitur Colombo. Sri Lanka er gitið fyri sínar vøkru sandstrendur á
suður- og útsynningsstrondini og fyri buddistatemplini minnisvarðarnar víða um í
landinum. Seinastu árini er ferðavinnan heilt nógv minkað av borgararkrígnum,
ímillum singalesar og tamilar, ið stríðast fyri at seta á stovn egið ríki
norðast í oynni.

Sunnan fyri India er tann fruktagóða oyggin Sri Lanka. Sri Lanka er gitið fyri
sínar tropisku pálmastrendur, høgu, brøttu fjøllini og fjølbroytta dýralívið, ið
fær mong ferðafólk at koma hagar. Sri Lanka hevur tropiskt veðurlag, men hitin
er ikki so knógvandi, tí havið mildnar so væl. Sagnir siga, at paradísgarðurin
var úti á Sri Lanka.

Sri Lanka er fjallaland, hægsta fjallið er 2500 metrar høgt. Undir fjøllunum er
tó allastaðni væl av láglendi. Alt láglendið er velt og væl av hálendinum
eisini, men tó eru hugtakandi regnskógir í fjøllunum og pálmum og øðrum
valaviði. Allur tann niðari parturin av láglendinum er vaksin við kokuspálmum,
meðan tann ovari parturin og nakað niðan í brekkuna er lagdur í tvørteigar og
veltur til t.d. rísakrar. Uppi í dølunum eru eldgamlar byrgingar, so teir kunnu
lata vatn á rísvelturnar. Gummitræið skal hava nógv vatn, og tí veksur tað ovast
í brekkunum. Tetrænum dámar væl fjallaluftina og kann vaksa í 2000 metra hædd.
Stórir partar av lendinum uppi á oynni eru avvaksnir við terunnum.

Tá ið Sri Lanka loysti frá Stóra Bretlandi í 1948, fekk Solomon West Ridgeway
Dias Bandaranaike (1899–1959), ið hevði staðið á odda fyri Frælsisflokki Sri
Lanka, mesta politiska valdið. Tá ið hann varð myrdur í 1959, tók kona hansara,
Sirimavo Bandaranaike, við eftir hann og vann valið í 1960 . Fyrsta konufólk í
heiminum, ið gjørdist forsætisráðharri, frú Bandaranaike, tók undir við
sosialistiskum politikki. Hon stuðlaði sinhalesum, ið eru buddistar og í
meiriluta, ímóti muslimskum og hinduistiskum tamilum, ið eru í minniluta í
oynni, og royndi at gera singalesist til alment mál ístaðin fyri enskt. Hetta
elvdi til, at tamilarnir gjørdu uppreistur, og frú Bandaranaike misti valdið í
1965. Hon kom aftur til valdið í 1972, setti í gildi nýggja stýrisskipan, ið
lýsti landið sum tjóðveldi, og nevndi tað Sri Lanka . Sri Lanka gekk áður undir
navninum Ceylon. Tá ið hon fell í 1977, varð hon skuldsett fyri mutur og koyrd
úr tinginum i 1980.

Sri Lanka hevur áður verið kongsríki, men um ár 1500 komu evropear (bretar,
portugalar og hollendarar) hagar og løgdu hvør sín part av oynni undir seg.
Seinni tóku bretarnir alla oynna og høvdu hana, til hon fekk sjálvstýri í 1948.

Spentu viðurskiftini ímillum singalesisku myndugleikarnar og tamilar elvdu til
borgarakríggj í 1983, í 2009 var friður fingin í lag. Tamilar settu seg upp
ímóti, at singalesar skulu hava alt valdið og vilja hava sítt egna ríki norðast
í oynni.

Í 2005 skrivaði Jóannes Eidesgaard, løgmaður, undir stuðulstilsøgn uppá 1,7
milliónir krónur til at byggja eitt barnaheim í Trincomalee á Sri Lanka. "Fyri
fyrstu ferð verður føroysk neyðhjálp nýtt beinleiðis til at byggja eitt
barnaheim. Við barnaheiminum fara pengarnir til nakað sera ítøkiligt, og eg meti
hetta vera ein góðan hátt at hjálpa nøkrum av teimum mongu børnunum, ið komu
illa so illa fyri av flóðalduni. Eg fegnist um at áhugabólkar hava víst so
stóran áhuga fyri at hjálpa og um, at tey hava átikið sær hesa stóru uppgávuna",
segði Jóannes Eidesgaard í 2005.

Síðan desember 2005, tá peningurin varð fluttur Barnabata, hava nógvir ymsir
trupulleikar tarnað arbeiðinum. Eitt nú brast borgarakríggj á aftur í júst tí
partinum av landinum, har ætlanin var at byggja barnaheimið, og hetta steðgaði
ætlanini eina tíð.

Ein 77 ára gamal norðmaður doyði í januar 2009 í Vanni-landslutinum, har norðuri
á Sri Lanka, tí tað bleiv noktað honum at fáa heilsubót og atgongd til heilivág
. Nú er hetta málið gjørt til spjótoddin í einum umfatandi málið, ið er latið
norska ákærumyndugleikanum. Málið er søguligt, tí hetta er fyrstu fer at eitt
løgreglumál er í Noregi har ein norskur ríkisborgari er raktur av einum
brotsverki móti mannaættini. Fleiri rættarmál eru áveg móti politisku leiðsluni
fyri at hava staðið á odda fyri hópdrápum av tamilum undir borgarakrígnum. Hetta
eru bólkar av tamilum, ið hava funnið fram dømir um dráp á sivilar tamilar undir
seinasta tíðarskeiðnum av borgarakrígnum í Sri Lanka.

Landbúnaður er høvuðsvinna, og helvtin av fólkinum arbeiðir í landbúnaðinum .
Gummi og te verða dyrkað í stórum lundum og flutt út, men mesta grøðin er
kortini rís. Sri Lanka útførir t.d. gummi, rís, kryddaríir, kokusnøtir og te.
Tedyrkan er stórídnaður í Sri Lanka. 30 % av útflutninginum í Sri Lanka er te.
Seinastu árini hevur tevinnan fingið harða kapping úr londum, sum dyrkað
bíligari, men vánaligari te. Mesta teið verða dyrkað í stórum lundum í
hálendinum inni í landinum. Kaldari veðrið er, seinni veksur runnurin, og betri
smakkar teið. Bara nýsprotnu bløðini verða hentað, og tey skulu virkast til te
skjótast gjørligt, betri verður teið.

Sri Lanka er kent fyri aðalseinar sínar, helst teir úr Ratnapura,
"aðalsteinabýnum" . Í fjøllunum við býin eru bæði rubinar, safirar, topasar,
granatar og ametystar. Sri Lanka bæði flytur út aðalsteinar, sum teir eru, og
gjørd vøkur prýði.

Tamilar, teir flestu eru hinduar, eru 20 % av fólkinum, og singalesar, teir
flestu eru buddistar, eru 73,8 % av fólkinum .

"Hevur religión týdning í gerandisdegi tínum". Henda spurning hevur Gallup sett
í 138 ymiskum londum. Egyptaland er einasta land við 100 prosentum, meðan í Sri
Lanka, Bangladesj, og Sameindu Arábisku Emiratunum er talið 99 prosent .

Størsta buddistiska høgtíðin í Sri Lanka, esala perahera, er í býnum Kandy í
august mánaði. Tá fer skrúðgonga við vakurt prýddum fílum ígjøgnum gøturnar, á
einum fíli er gullskrín, og í tí er heilaga tonnin í Budda. Allar aðrar dagar í
árinum er hon í Tanntemplinum. Søgnin sigur, at tonnin varð bjargað, tá ið líkið
av Budda varð brent á báli í 543 f. Kr.



https://fo.wikipedia.org/wiki/Senegal

Tjóðveldið Senegal (alment franskt heiti République du Sénégal) er eitt land í
Vesturafrika. Í norðri hevur Senegal mark við Móritania, í eystri við Mali, og í
suðri við Guinea-Bissau og Guinea. Gambia liggur inni í landinum. Landið er 94 %
muslimskt . Fólkatalið var 12 969 606 við ársbyrjan 2012. Franskt er almenna
málið í Senegal . Miðallívsævin í landinum er 60,18 og 60,7 % av fólkinum eru
ikki lesifør . 14,5 % av fólkinum er arbeiðsleys. Høvuðstaðurin eitur Dakar.

Al-Hadj Umar (1797-1864) var lærdur muslimur úr Futa Toro, sum var miðskeiðis
við Senegalá. Í Futa Jalon, tætt við kelduna, har Nigerá tekur við, fór hann upp
í Tijaniyya-brøðrafelagsskapin og fór pílagrímsferð til Mekka í Saudiarábia.
Hann var burtur í mong ár. Á veg heimaftur gav hann gætur eftir ábótunum, sum
Mohammed Ali gjørdi í Egyptalandi, hóast evropear vóru ímóti tí. Í Sokoto
kannaði hann frá 1821 til 1837 ávirkana av fulani jihad, ella heilaga krígnum,
sum hevði verið stutt frammanundan. Í 1840 kom hann aftur til Futa Jalon
sannførdur um, at hann átti at stovna sítt egna muslimska ríki. Við vápnum, hann
keypti frá fronskum keypmonnum, sigraði hann á heidnum valdsharrum ímillum ovara
part av Senegal. Síðan kom hann í bardaga við fraklendingar í Senegaldali, og í
1862 vann hann á Hamdallahi kalifatinum í Masina. Herdeildir hansara lupu so á
Timbuktu, men har fingu tær harða mótstøðu, og í 1864 varð Al-Hadj Uman dripin.

Lívligi høvuðsstaðurin í Senegal, Dakar, er bygdur á einum grýtutum nesi; nesið
er vestasti landoddi í Afrika. Hesin týdningarmikli havnabýur var einaferð
høvuðsstaður í Franska Vesturafrika, og har eru enn mong prýðilig hús úr
hjálandatíðini. Á gøtunum í Dakar sæst nú á døgum stór armóð síð um síð við
dýrar matstovur og nýggj gistingarhús.

Senegal er ríkt land, borið saman við hini londini her um leiðir . Tað er mest
tí, at høvuðsstaðurin í Franska Vesturafrika var her, og Senegal hevur enn nógv
samband við Frakland. Stóra Senegalá hevur alstóran týdning fyri meginpartin av
landinum. Tá ið áin veksur í regntíðini, taðar runan lendið, sum stendur undir í
vatni, so at har fruktar ógvuliga væl. Vøkru sandstrendurnar við pálmatrøum hava
gjørt, at ferðavinnan er vorðin týdningarmikil vinna.

Tríggir fjórðingar av fólkinum í Senegal arbeiða í landbúnaðinum. Fyri norðan
eru korn, til dømis hirsa, durra og jarðnøtir, týdningarmesta grøðin; jarðnøtir
verða dyrkaðar til útflutnings. Fyri sunnan dyrka tey mest rís, tí at har er
meiri avfall. Áður var nærum helvtin av allari búnaðarjørðini nýtt at dyrka
jarðnøtir í, men nú er fiskur um at gerast størsta útflutningsvøran. Enn er
vanligt, at útróðrarmenn fara til útróðrar í bátum, sum eru gjørdir úr holaðum
viðarbulum. Hetta elligamla far verður nevnt piroga.

Her eru mong fólksløg, til dømis woloffólkið og mandinkafólkið, og mangir
fraklendingar búgva eisini her . Her eru eisini fleiri átrúnaðir - islam síð sum
síð við afrikanskar átrúnaðir.

Í øldir hevur Senegal átt dýran og livandi mentanararv av mannamunni. Søguligar
hendingar og tilburðir og frásagnir úr gerandislívinum eru borin ætt eftir ætt í
frásøgnum, yrkingum og sangi. Í Senegal eru fólk, nevnd griot, sum fara bygd úr
bygd at syngja og siga frá. Eitt av mongu, gomlu ljóðførunum, leikt verður á, er
til dømis kora.



https://fo.wikipedia.org/wiki/PDF

PDF (Portable Document Format) er ein "opin standard" fíluslag, sum Adobe
Systems kom við í 1993. PDF er eitt skjalasnið, ið m.a. varðveitir uppseting og
skrift á einum teldutøkum skjali. T.v.s. at líkamikið hvat fyri eitt tól, ið tú
letur skjalið upp við, so sær skjalið eins út. Pdf-skjøl kunnu lesast av øllum
sum hava tikið niður (downloadað) ein Adobe Reader pdf-lesara, sum er eitt
ókeypis forrit. Ein eigur ikki at kunna skriva í pfd skjøl, men tað ber kortini
til í ávísum førum. Til hetta krevst serligt forrit t.d. Adobe Acrobat ella
Libre Office. Tann, sum velur at brúka PDF-formatið, ger tað ofta fyri at vera
vísur í, at fólk ikki fara at broyta nakað í skjalinum.

Tá pdf-skjalið verður gjørt, er møguligt at læsa skjalið á ymiskan hátt, t.d.
soleiðis at ikki ber til at viðgera skjalið ella at prenta tað. Brúkarin kann
bara gera tað við pdf-skjalið, sum rættindi eru givin til. Sum dømi kann
nevnast, at eitt nú Arbeiðsloysisskipanin í Føroyum nýtir pdf-skjal sum
umsóknarblað, har fólk kunnu útfylla kravdu teigarnar á internetinum, og síðan
skriva tað út og undirskriva tað, fyri síðan at skanna tað inn og senda tað við
telduposti. Tað ber ikki til at goyma slík skjøl á telduni. Hesi skjøl verða
eisini ofta nýtt til spurnarkanningar á internetinum.



https://fo.wikipedia.org/wiki/Nor%C3%B0uramerika

Norðuramerika er ein heimspartur. Norðuramerika eru londini Sambandsríki
Amerika, Kanada og Meksiko, umframt heimsins størstu oyggj, Grønland. Í seinastu
ístíð lá mikil ískappi um meginlandið, sum sumstaðni brýndi niður landslagið,
dýpti láglendið við Stóruvøtn og legði eitt jaður av fruktagóðari mold oman á
víðu grasfløturnar í Miðvestri. Klettafjøll eru norðan úr Alaska og suður í New
Mexico eru ryggurin í meginlandinum. Eystanfyri eru Appalachiafjøll, og eystan
og sunnan tey er lág strond. Í Eysturkanada er Kanadaskjøldur, ein ovurstór lægd
við gomlum, niðurruddum fjøllum, sum nú liggja undir mold. Oyðimerkur eru í
útsynningspartinum í USA og suður í Norðurmeksiko.

Fólkið í hesum heimsparti var einaferð upprunafólk - indiánar, sum livdu av tí,
náttúran gav. Næstan alt fólkið har nú á døgum eru eftirkomarar hjá
niðursetufólki, sum eru flutt hagar seinastu 400 árini. Sterkasta landið, bæði
tá vit hugsa um fólkatal og vælferð, er USA, ríkasta land í heiminum. Norðan
fyri USA er ovurstóra Kanada. Her býr ikki so nógv fólk, tí at har er berligari,
kaldari og harðførari enn hjá grannanum fyri sunnan. Bæði londini vóru einaferð
bretsk hjálond, og meginparturin av fólkinum talar enskt. Í Meksiko talar fólkið
spanskt, tí at fyrr var Meksiko spanskt hjáland. Hóast nógv olja og gass eru í
Meksiko, er landið fátækt.

Norðuramerika er ein av ótættast bygdu heimspørtunum í heiminum. Stívliga tveir
triðingar av fólkinum búgva í USA. Næstflest fólk búgva í Meksiko, minst er í
Kanada. Fyrr búði mesta fólkið í USA í eystara parti í landinum, men seinastu
fimmti árini eru mong flutt til lýggjaru ríkini fyri sunnan og vestan (t.d.
Kalifornia, Arizona og Texas). Soleiðis hevur eisini verið í Kanada, fólk eru
flutt av eysturstrondini og til Stóruvøtn og til dømis Toronto í Ontario, ella
tey eru flutt til býir á vesturstrondini, til dømis Vancouver í British
Columbia.

Tilflytarar eru komnir í stórum tali til Norðuramerika, helst úr Evropa, men
eisini úr Suðuramerika og Asia. Øll fóru ikki, tí at tey ætlaðu tað. Svarta
fólkið í Amerika er ættað frá afrikonsku trælunum, sum við valdi vórðu fluttir
til Amerika frá 1619 til 1808 at arbeiða í lundunum. Trælahaldið varð ikki
avtikið fyrr enn í 1865. Afroamerikanarar, sum tey svørtu verða nevnd, fáa
størri og størri ávirkan í amerikanska samfelagnum.

Øll trý londini í Norðuramerika eru sambandsríki. Tað er, at londini eru skift
sundur í fleiri ríki. Hesi ríki hava egið lóggávuvald og senda eisini umboð til
sambandstingið, so at øll kunnu verða við at gera av, hvussu landið skal verða
stýrt.



https://fo.wikipedia.org/wiki/Moska

Ein moska er eitt hús (vanl. við torni) til muslimska gudstænastu og halgigerðir
. Áðrenn fólk fara inn, lata tey seg úr skónum og vaska sær. Tey venda sær ímóti
einari kullu í vegginum. Henda kulla nevnist mihrab, og vísir ímóti Mekka í
Saudiarábia. Hvønn fríggjadag eiga muslimar at fara í moskuna. Aðrar dagar kunnu
tey biðja, har tey eru stødd. Fimm ferðir um dagin fer ein rópari (muezzin) upp
í eitt høgt torn, minaret, og kallar allar muslimar til bønarhald.

Ein bønarleiðari, imamur, verður vanliga - men ikki altíð - útpeikaður ella
valdur av samkomuni, og hann leiðir bønarmøti. Allir muslimskir myndugleikar eru
samd um, at bert men kunnu leiða møtini fyri menn. Tó eru kvinnuligir
bønarleiðarar loyvdar at leiða møtini frammanfyri kvinnunum, ið antin eru í
einum øðrum rúmi enn menninir ella sita aftast í rúminum.

Sambært islam mugu tey trúgvandi ið koma inn í moskurnar vera ílatin klæðir ið
sýna tey sum lítilætin. Menn mugu vera í leystsitandi klæðum, ið ikki avdúka
kropsformin. Somuleiðis mugu kvinnur lata seg í leystsitandi klæðir, ið fjalir
handliðið og øklarnar, og tær mugu fjala høvdið við einum hijab ella øðrum
klædnaplaggi.

Tað finst onki skrivað í Kuranini um evnið kynsskilnaður í moskunum. Men sambært
siðvenju eru kvinnur og menn skild sundur í moskuni. Kvinnur fáa ofta at vita,
at tær skulu seta seg í aftastu røðini aftanfyri menninir. Hetta er lutvíst ein
praktiskur spurningur, av tí at tann siðbundni matin at biðja er at liggja á knæ
á gólvinum og fram eftir rommum við høvdinum niðri á gólvinum, og har hevði tað
verið ótespiliga avdúkandi fyri nógvar kvinnur og órógvandi fyri menninir.
Traditionalistar siga, at Muhammad heldur sá, at kvinnur bóðu heima heldur enn í
moskuni, og tey endurgeva eitt hadith har Muhammad skal hava sagt: "Tann besta
moskan fyri kvinnur er innari parturin av heimi teirra," sjálvt um kvinnur vóru
virknir luttakarar í moskuni, ið Muhammad stovnaði. Muhammad segði við muslimar,
at teir ikki skuldu banna kvinnum at koma inn í moskurnar. Tær hava loyvi til at
fara inn. Tann annar Sunni-kaliffurin ʻUmar bannaði einaferð kvinnum at fara inn
í moskurnar um kvøldið, tí hann var bangin fyri, at tær kundu blíva álopnar ella
útsettar fyri seksuellum ágangi frá monnum, so hann kravdi, at tær bóðu heima
við hús. Nógvar moskur í dag hava atskild rúm fyri kvinnur. Moskur í Suður- og
Landnyrðingsasia seta menn og kvinnur í hvør sítt rúm, tí soleiðis hava
moskurnar har verið bygdar í øldir. Í nærum tveimum triðingum av amerikonskum
moskum biðja kvinnur aftanfyri ein skilavegg ella í einum ørðum rúmi, ikki í
høvuðs biðihøllini. Summar moskur loyva als ikki kvinnum við teirri grundgeving,
at har er onki atskilt rúm til tær, og tí at fríggjadagsbønin er kravd fyri
menn, men ikki fyri kvinnur, tær kunnu velja um tær vilja luttaka ella ikki.
Sjálvt um tað eru sektiónir ið bert eru fyri kvinnur og børn í Stórmoskuni í
Mecca, so er tann moskan integrerað fyri bæði kynini.



https://fo.wikipedia.org/wiki/M%C3%B3ses

Móses (hebraiskt: מֹשֶׁה, latín: Moyses, grikskt: Mωϋσῆς) var profeturin, ið
førdi ísraelsfólk úr trældómi egypta og leiddi tað fram at tí lovaða landinum.
Hann fekk tey tiggju boðini frá Guði og var lóggevi Ísraels. Móses er
týdningarmesti persónurin í fimm teim fyrstu bókunum í Bíbliuni, sum umframt at
verða nevndar Mósebøkurnar ella Tora, eisini verða nevndar Genesis (1.), Exodus
(2.), Leviticus (3.), Numeri (4.), og Deuteronomium (5.). Vanliga varð sagt, at
Móses skuldi hava skrivað, men granskarar halda tær vera settar saman av nógvum
yngri tekstum. Í Gamla Testamenti er Móses átrúnaðarligur og verðsligur leiðari
ísraelsfólksins; hann varð føddur í Egyptalandi, meðan ísraelsfólk dvaldist har
í trældómi , men eftir boðum frá Guði og við hansara hjálp leiddi hann fólkið
til lovaða landið Kánáan; sjálvur doyði Móses, áðrenn tey náddu Kánáan , men tá
hevði hann nevnt Jósva til eftirmann sín ; á Sinaifjalli tók hann ímóti teimum
tíggju boðunum, sum gjørdust grundarlag undir átrúnaðarligu og verðsligu lógunum
ísraelsfólksins. Eisini gav hann ísraelsfólki nógvar aðrar lógir og sameindi
fólkið til eina tjóð, eftir boðum Guðs. Enn tann dag í dag halda jødarnir seg
til hesar lógir, sum eisini fevna um tey tíggju boðini, ið eru av størsta
týdningi fyri kristin. Hugtikin av undranarsomu hendingunum í lívi hansara, hava
listafólk í øldir skapað stór listaverk.

Av hebraiskum Mosheh um grikska sniðið Mōusēs (Μωυσής), helst upprunaliga úr
egyptiskum, møguliga av navnorðinum mes, mesu 'sonur', sama rót sum seinni liður
í nøvnum sum Tutmosis og Rameses 'føddur av (einum ávísum gudi)'; eisini tulkað
at merkja 'drigin úr.

Patriarkarnir Ísakur, Jákup og Ábraham vóru forfedrar Mósesar. Tá ið hungursneyð
hótti Kánáanland, fór abbasonur Ábrahams, Jákup, til Egyptalands við øllum húsi
sínum. Summir søgufrøðingar halda, at hetta man hava verið í Nýggja egyptiska
kongsdøminum frá um 1570 f.Kr., tá ið fleiri máttmiklir fáraoar hvør eftir annan
ráddu fyri hesum stóra ríki. Sonur Jákups, Jósef, var høgt í metum í
Egyptalandi, men so við og við vórðu ísraelsfólk alt meira kúgað. Bíblian
greiðir frá, at Móses bjargaði teimum úr trældómi. Móses varð føddur í teirri
tíðini í 1300 f.Kr., tá ið fárao hevði givið boð um, at øll nýfødd dreingjabørn
hjá hebrearunum skuldu druknast. Foreldrini eru hebraisk, Jochebed og Amram.
Móðirin fjaldi hann í tríggjar mánaðir, so legði hon hann í eina kurv og læt
hann liggja eftir millum sevini við Nilánna í Egyptalandi. Dóttir fáraos fann
barnið. Bíblian sigur, at hann græt, og hon blotnaði. Systir Mósesar, Miriam, ið
var har í nánd og eygleiddi, fekk sagt, at hann kundi verða fostraður upp hjá
hebreiskari konu. Kongsdóttirin játtaði, og systirin Miriam leyp av stað eftir
mammuni. Á henda hátt kom Móses aftur til mammu sína og var hjá henni, til hann
var nóg gamal at vera í kongsins hús. Tá ið hann var tilkomin, tók dóttir fáraos
hann til sín og kallaði hann Móses, ið merkir “eg dró hann upp úr vatninum”.
Móses var av ætt Levis, ið var triði sonur Jákups. Siðst í 1300 f.Kr. gjørdi
fárao (helst Ramses II) av, at tað vóru ov nógvir hebrear í Egyptalandi og gav
boð um, at øll teirra fyrstføddu dreingjabørn skuldu sláast í hel. Søgnin sigur,
at Móses var hjá mammuni í uml. tvey ár, áðrenn dóttir fáraos tók hann aftur til
sín. Móses var aldur upp og lærdur sum tað sømdi seg einum egyptiskum prinsi.
Halgabók nevnir einki um hetta tíðarskeiðið; søgur hansara barnadagur eru at
finna í Midrasj, eitt savn av jødiskum tekstum, ið vóru skrivaðir til tess at
hjálpa lesaranum til at skilja Bíbliuna.

Móses skal hava verið síni fyrstu 40 ár í egyptisku hirðini. Tað verður hildið,
at í hesum tíðarskeiði hevur hann fingið at vita, at hann var hebrei. Hetta kann
vera orsøkin til, at hann drap egyptan, sum bardi hebraiskan mann. Móses flýddi
síðan til Midianlands, útnyrðingsstrondina í dagsins Saudi-Arábia, at krógva seg
fyri fárao, ið ætlaði at beina fyri honum. Nú var hann í Midianlandi tey næstu
40 árini. Ein dagin hvíldi Móses seg við ein brunn í Midianlandi. Tá komu eisini
hagar døtur Jetros, ið var prestur har, eftir vatni. Nakrir hirðar komu framvið
og ætlaðu at reka genturnar burtur, men Móses kom teimum til hjálpar. Síðan
oysti hann teimum vatn upp í íløtini og gav dýrunum. Tá ið døturnar komu heim,
greiddu tær faðir sínum, Jetro, frá um egyptiska mannin, sum kom teimum til
hjálpar við brunnin. Jetro bað døturnar bjóða manninum heim sum tøkk fyri
góðgerðina. Móses tók við innbjóðingini og varð búgvandi hjá Jetro. Síðan
giftist Móses við einu dóttrini, Zapporu, og við henni fekk hann tveir synir.
Hesa tíðina, meðan Móses var í Midianlandi, hevði ísraelsfólk tað ringt í
Egyptalandi.

Ein dagin, sum hann sat hjá seyði hjá verfaðirinum Jetro, sá hann ein runn
standa í ljósum loga á Sinaifjalli (Hórebsfjalli). Tá ið Móses fór nærri at
vita, hoyrdi hann Guðs rødd úr runninum, og hon segði, at hann mátti fara aftur
til Egyptalands at hjálpa tjóð sínari, tí trælkaða jødisku ísraelsfólki. “Tú
skalt føra tey út úr líðingunum”, greiddu Guð Mósesi frá, “til land, sum flýtur
í hunangi og mjólk”. Tað var tað landið, ið fyrr varð lovað Ábrahami, sum var
ættfaðir Mósesar. Guð opinberaði eisini navn sítt fyri Móses, tá ið hann segði
“eg eri tann, sum eg eri”, ella á hebraiskum יהוה (JHVH, Jahve ella Jehova), Guð
feðra hansara. Guð beyð honum at fara aftur til Egyptalands og fría fólkið, men
Móses bønaði Guð at senda onkran annan, tí hann var so tungdur fyri málinum. Tá
ilskaðist harrin og bað Móses fáa sær bróðurin Áron til talsmann. Síðan búði
hann seg til við øllum húski sínum og fór til Egyptalands. Har hitti hann Áron
aftur.

Við boðum frá Guði fóru Móses og bróðirin Áron til Egyptalands at biðja fárao
loysa ísraelsfólk úr trældómi. Fyrsti fundurin millum Áron, Móses og fárao gav
einki úrslit. Aðru ferð vildi fárao síggja okkurt tekin. Áron tveitti stavin, og
hann gjørdist til ein orm. Gandakallur fáraos gjørdu tað sama, men ormur Árons
gloypti teimum. Men fárao vildi framvegis ikki loyva ísraelsfólki at fara. Dagin
eftir kom Móses aftur og brúkti sama stav at gera vatnið í Níl til blóð, men
heldur ikki hetta viðaki fárao. Tá ið fárao noktaði, sendi Guð egyptum tíggju
plágur. Fyrst gjørdist vatnið í Níl til blóð, síðan komu óteljandi mongdir av
mýggjabitum, bitflugum og froskum. Síðan komu fenaðardrepsótt, heglingur,
myrkur, kýlasótt og ongsprettur. Tíggjunda plágan var tann ræðuligasta: øll
frumborin í Egyptalandi skuldu doyggja, eisini bæði dýr og børn. Undan tíggindu
pláguni hevði Guð sagt Mósesi, hvat ísraelsfólk skuldu gera. Hvørt húski skuldi
ofra lamb og smyrja blóðið á duratræ og durastavir. Síðan skuldu tey steikja
kjøtið væl og eta tað aftur við ósúrgarðum breyði og beiskum urtum. Máltíðina
skuldu tey njóta ferðabúgvin við stavi í hendi. Tá ið frumbornu egyptisku
børnini vórðu dripin, leyp oyðandi eingil Guðs húsini hjá ísraelsfólki um.
Blóðið av lambinum var bjargingin. Hesin tilburðurin er upprunin til jødisku
páskahátíðina Pezach.

Tá náttina, tá ið tíggunda plágan kom, gav fárao Ároni og Mósesi boð um at savna
fólkið og rýma úr Egyptalandi. Ísraelsfólk tóku so síni ósúrgaðu breyð, fingu
sær klæðini og tóku við sær egyptisku silvur- og gullgripirnar, so sum Móses
hevði sagt. Ísraelsfólk fóru so til gongu úr landinum við øllum fenaðinum.
Halgabók sigur, at í tali vóru tey “okkurt um seks hundrað túsund menn, umframt
konur og børn”.

 So slapp ísraelsfólk avstað, og tey flýddu eystureftir til Kánáanland (lovaða
landið, Ísrael). Hetta var byrjanin til tann stóra flóttan úr Egyptalandi. Móses
skipaði fyri øllum eftir Guðs boðum. Tá ið fárao frætti, at ísraelsfólk vóru
farin úr landinum, broytti hann støðu og sendi herin eftir teimum. Men Guð førdi
Móses og fólkið gjøgnum oyðuna. Um dagin gingu tey eftir skýstólpa og um náttina
eftir eldstólpa. Móses førdi tey gjøgnum oyðimørkina til tað, sum verður hildið
at vera Reyðahav. Egyptiski herurin elti tey, tí fárao iðraði seg nú um at missa
allar sínar jødisku trælir. Tá ið tey koma til havið, rætti Móses hondina út, og
á undursaman hátt skilti vatnið seg sundur. Ísraelsfólk gekk turrskøtt yvirum,
men tá ið egyptar ætlaðu sær aftaná, rætti Móses aftur hondina út, og nú
floymandi vatnið innaftur. Bíblian sigur, at allur herurin druknaði. Tá ið
ísraelsfólk vóru komin yvirum í øllum góðum, skipaði Miriam, systir Mósesar,
fyri hátíðarhaldinum. Miriam var profetkona og høgt í metum. Hon tók tá eina
trummu í hond og dansaði og sang, og allur kvinnurnar tóku undir við henni, tá
ið hon skipaði og kvað.

Á longu leiðini til Kánáanlands troyttaðust ísraelsfólk av oyðimørkini og gramdu
seg fyri Mósesi. Við einum undri fekk Móses tað beiska vatnið í einari oasu at
smakka væl, men svongdin nívdi eisini. So sendi Guð teimum manna og lynghønur at
eta. Manna-kornið fall á jørðina eins og døgg, og hugsanin um hetta breyð av
himni hugtók m.a. mangan listamannin í renesansutíðini. Tað var sera tvørligt
hjá ísraelsfólki at koma ígjøgnum oyðimørkina, og Móses fekk seg mangan royndan.
Tá ið tey høvdu fingið manna av himni, fóru tey aftur at gremja seg um, at einki
vatn var. Móses vendi sær til Guð, og málið varð loyst við undirsamari hending.
Vatnið, sum vellir úr klettinum gjørdist enn eitt vældámt evni í listini.

Hendingarnar á Sinaifjalli í Egyptalandi eru millum tær týdningarmestu í lívi
Mósesar. Í frásøgnini um tilburðirnar leggur Bíblian stóran dent á týdningin, ið
hann, sum eisini var profetur, hevði í tí, sum fór fram. Tað var bara hann, ið
kundi tala beinleiðis við Guð og bera fólkinum tey guddómligu boðini. Tey tíggju
boðini voru rist á tvær steintalvur, sum vóru løgtalvurnar. Harumframt fekk
Móses nógvar aðrar lógir, sum eru nevndar sáttmálabókin. Bíblian greiðir frá, at
ísraelsfólk høvdu reikað um í oyðimørkini í tríggjar mánaðir, tá ið tey fingu
sær legu undir Sinaifjalli. Tað var heilaga fjall Guðs, við hvørt nevnt Hóreb.
Fjallið eitur í dag Jebel Musa, t.e. fjall Mósesar á arábiskum. Tá ið Móses fór
niðan á fjallið, segði Guð honum, at hann kom aftur um tríggjar dagar. Triðja
dagin fjaldi stórt skýggj Sinaifjall, og toran gekk, og snarljósini skygdu.
Síðan hvøll lúðraljóð, og fólkið skalv av ræðslu. Tá ið Móses fór upp aftur á
fjallið, gav Guð honum tey tíggju boðini at bera fólkinum. Síðan gav hann Mósesi
nógvar aðrar lógir, sum ísraelsfólk skuldu lýða. Tað vóru reglur at ganga eftir
í vanliga lívinum, og tær hava framvegis stóran týdning fyri jødar.  

Tá ið Móses fekk lógirnar frá Guði, var hann á Sinaifjalli í 40 dagar, men
fólkið kendi ongan frið á sær og vendi aftur til heiðinskapin. Tey bóðu Áron
gera ein gud, ið kundi leiða tey víðari, og hann læt stoypa ein gullkálv av
gripum teirra. Tá ið fólkið sló ring um avgudin, gjørdist Guð vreiður og beyð
Mósesi at fara oman aftur til fólkið. Móses bað Guð fyrigeva fólkinum og ikki
lata vreiðina ganga út yvir tey, ið høvdu brotið boðið “tú mást ikki gera tær
skurðgud”. Tá ið Móses sá fólkið dansa um gullkálvin, varð hann so rúkandi óður,
at han smildraði løgtalvurnar sundur. Síðan hirdi hann gullkálvin í eldin og
muldi hann í dust, rørdi tað út í vatnið og læt ísraelsfólk drekka. Seinni beyð
Guð honum at gera tvær nýggjar steintalvur líkar teim fyrru. Tá ið Móses hitti
harran á øðrum sinni á Sinaifjalli, ritaði Guð tey tíggju boðini á nýggju
talvurnar.

Ísraelsfólk høvdu reikað um í oyðimørkini í næstan 40 ár, tá ið tey komu at
Jórdanánni. Móses, ið nú var 120 ára gamal, visti, at hann fór ikki at føra
fólkið um ánna og inn í tað lovaða landið Ísrael. Tá ið hann hevði skrivað alt,
sum Guð hevði boðið honum, savnaði hann fólkið saman. Hann beyð teimum farvæl og
ávaraði tey um, at onkuntíð mundu tey fara frá Guði. Síðan kvæð hann lovkvæði
fyri teimum og vælsignaði ættir Ísraels. So fór hann niðan á fjallið Nebo, haðan
hann sá inn í tað lovaða landið, og har uppi doyði hann. Áðrenn hann doyði,
valdi Móses Jósva til sín myndiga eftirmann, og Guð setti hann at leiða fólkið
inn í tað lovaða landið. Móses valdi sær eisini ein mann úr hvørjari av teim 12
ættum Ísraels at kanna Kánáanland, ið Guð hevði lovað teimum. Teir vóru sendir
at vita, hvussu landið, fólkið og jørðin vóru. Tá ið teir komu aftur, søgdu
teir, at landið fleyt í mjólk og hunangi, og vístu fram ávøksturin, teir høvdu
aftur við sær. Guð segði við Móses “nú havi eg latið teg líta at tí við egnum
eygum, men yvir hagar skal tú ikki koma”. Móses fór tá niðan á fjallið Nebo, og
Guð læt hann síggja inn í landið. Síðan doyði Móses uppi á Nebofjallinum.

Koranin, heilaga bókin hjá muslimum, sigur frá um Musa (Móses), og samráðingar
hansara við fárao. Jødar nevna hesar Mósebøkur Tora ella lógin. Tær verða eisini
umtalaðar sum Pentateuken, t.e. fimm skriftrullur.



https://fo.wikipedia.org/wiki/Laksur

Laksur (latínsnkt Salmo: laksaættin) er smidligur fiskur. Hann hevur eina
ryggfjøður mitt á bakinum, eina lítla fitifjøður aftarlaga móti klingruni og
eina gotfjøður, har aftari endi er umleið undir fitifjøðurini. Sterturin er
nakað innbogin. Strikan er bein. Siljafiskar fáa stóran krók á undirkjaftin í
gýtingartíðini um heystið. Kjaftbeinini røkka umleið inn undir aftaru rond á
eygunum. Laksur kann verða mistikin fyri sjósíl. Laksur hevur úr 10 upp í 13,
vanliga 11, roðslur frá fitifjøðurini til strikuna. Á fremsta táknaboga, inni í
boganum, eru táknatindarnir allir rættiligir tindar. Laksur er svartbláur um
bakið, silvurskínandi um síðurnar, og undir búkinum er hann hvítligur,
rómalittur. Ójavnir, svartir blettir eru um síðurnar, á kápuni og kjálkunum. Í
gýtingartíðini um heystið skiftir laksur lit og verður brúnligur við blettum.
Fiskurin í laksi er ljósareyður. Umframt at vera í áum og vøtnum er laksur
eisini í sjónum, úr vatnskorpuni og niður á kanska 140 m., og helst eisini
djúpari. Tað er óvist, um laksur fyrr í tíðini hevur verið í føroyskum áum, men
laksurin nú í tíðini er innfluttur úr útlondum og settur út í ávísar áir her.
Hann verður upp í 150 cm langur.

Hann er fram við landi og á víðum havi, frá Norðurportugal til Hvítahavið. Í
Eystarasalti, við Bretsku Oyggjarnar, undir Føroyum, Íslandi, við Jan Mayen og í
Grønlandi. Hann er frá Nýfundlandi og Labrador í Kanada til Connecticut í
Nýonglandi. Eisini í áum og vøtnum í hesum somu londum.

Laksur hevur stóran vinnuligan týdning. Marine Harvest framleiðir fjórða hvønn
laks, 25 prosent, í heiminum . Fyritøkan hevur virksemi í 22 londum, og av hesum
er millum annað aling í Føroyum. Starvsfólkini hjá Marine Harvest eru 10.400 í
talið um allan heimin. Størsti eigarin í Marine Harvest er John Fredriksen, ið
er uppvaksin í arbeiðarabýarpartinum Vålerenga í Oslo, men sum hevur bygt seg
upp til at vera ein av heimsins ríkastu monnum. Marknaðarvirði á Marine Harvest
er í løtuni knappar 28 milliardir krónur .

Í 2011 var laksur heili 34 % av samlaða føroyska vøruútflutninginum í virði og í
2013 varð virðið av tí útflutta laksinum í Føroyum 43 % av samlaða
útflutninginum, harvið er laksur Føroya størsta einstaka útflutningsvøra .
Prísfalli á heimsmarknaðinum seinnu helvt í 2011 sæst aftur í hagtølunum. Nøgdin
av útfluttum laksi er økt 29 %, meðan samlaða virði bert økti 10 % í 2011.
Størsti marknaðurin fyri føroyskan alifisk er sambært hagtølunum USA; føroyskur
laksur hevur gott orð á sær í USA. Føroyska alivinnan útflutti næstan 350
milliónir krónur av laksi til USA í 2010, tað vil siga at fjórði hvør føroyskur
laksur endaði í USA. Eftir USA kemur Týskland, Stóra Bretland, Danmark og
Frakland. Í útflutningshagtølunum sæst eisini, at útflutningurin til bæði
Russland og Kina er øktur nógv í 2011.

2013 hevur verið eitt gott ár hjá laksaalarum, og tað verður møguliga tað besta
nakrantíð. Nýtslan av laksi er økt munandi, tí at framleiðarar hava gjørt laks
lættan at matgera, og laksur er tann fiskurin, sum fólk oftast hava í huganum,
tá tey vilja hava fisk. "Laksur hevur fingið eina serliga støðu á marknaðinum,
tí at nógv fólk velja laks framum onnur fiskasløg. Tí hevur laksur eisini eina
bjarta framtíð fyri framman", segði Bjørn-Erik Stabell í Norges Sjømtråd í 2013
. Hann væntar, at vøksturin í eftirspurninginum fer at halda fram komandi árini.
"Eftirspurningurin eftir laksi fer at økjast meira komandi 15 árini, enn hann
hevur gjørt seinastu 15 árini. Vit vænta tí, at alivinnan hevur møguleika at
vaksa enn meira, men tað fer at seta sera stór krøv til okkum sum vinna", segði
Stabell. Hann vísti á nakrar orsøkir til, at eftirspurningurin fer at økjast
komandi árini. Ein týðandi orsøk er tann vaksandi miðalklassin. "Tann vaksandi
miðalklassin kring heimin er ein týðandi orsøk til øktan eftirspurning. Tá fólk
hava ráð, vilja tey fegin vísa tað við at keypa laks", segði eisini Stabell.

Í 2013 framleiddu Føroyar góð 62.000 tons av alifiski, í 2011 og 2012 var bert
laksur aldur, í 2013 var eitt sindur av aldum sílum, tó bert 72 tons, so tað er
ein sera lítil partur av samlaðu nøgdini. Av hesum vóru 58.903 tons útflutt í
2013 til eitt virði á 2.455 mia. Nøgdin av útfluttum alifiski var eitt vet lægri
enn í 2012, men virði var nógv økt. Alifiskur, tvs. laksur, var størsta
útflutningsvøra hjá Føroyum í 2013.



https://fo.wikipedia.org/wiki/Kuvait

Lýðveldið Kuveit (arabiskt; دولة الكويت ella Dawlat al-Kuwayt) er eitt lítið
land í Miðeystur. Høvuðsstaður er Kuwait City, og londinum hevur umleið 3,5
millionar íbúgvar. Kuveit hevur mark við tvey lond: Í vesturi hevur Kuveit mark
við Saudi-Arabia, í norðri við Irak, og í suðri er Persaflógva.

Í 1990 tók Irak Kuveit. Innrásin var atvold til Flógvakríggið, tá ið altjóða
herlið við Sambandsríki Amerika á odda róku irakar norður um aftur markið.

Stórar oljukeldur hava gjørt Kuveit ovurríkt, og oljuídnaður er høvuðsvinna.
Áðrenn olja varð funnin í Kuveit í 1940-árunum, var landið fátækt og lítið
framkomið. Men stóri oljuútflutningurin hevur gjørt tað til eitt av ríkastu
londum í heiminum. Ovurstóra ríkidømið í Kuveit sæst aftur í til dømis dýrum
bilum og stórsligum byggingum, sum vatntornunum í høvuðsstaðnum.

Irakska innrásin var sonn vanlukka fyri Kuveit. Tá ið irakar tóku seg aftur,
settu teir eld á nógvar oljubrunnar, og hetta fekk álvarsligar avleiðingar fyri
alt har um vegir og búskap landsins. Nógv olja rann í havið, og fuglar og sjódýr
doyðu. Nógv spreingievni og óbrostnar minur lógu eftir í oyðimørkini. Enn er
ikki liðugt at rudda upp eftir flógvakríggið.



https://fo.wikipedia.org/wiki/Kirgistan

Kirgisistan (kirgisikst: Кыргызстан) er eitt land í Asia. Landið hevur umleið 5
776 500 íbúgvar (2014). Bisjkek er bæði høvuðsstaður og størsti býur í
Kirgisistan. Kirgisia var fyrr ein partur av Sovjetsamveldinum, men gjørdist
sjálvstøðug tjóð 25. desember 1991. Nú á døgum er Kirgisia eitt litið, ókent
land. Har búgva umleið 5,7 milliónir fólk, og landið er 4,5 ferðir so stórt sum
Danmark, ið hevur á leið sama íbúgvatal.

Meira enn helvtin av Kirgisia er 2.500 m oman sjóvar, og tí verður landið
stundum eisini kallað "miðasiatiska Sveis". Snjótaktu Tien Shan-fjøllini mynda
landslagið; men djúpu áardalarnir eru fruktagóðir og grønir. Flestu fólk eru
bøndur. Húsdýrahald er meginvinna í landbúnaðinum, tí har er so lítið
dyrkilendi.

Til 1991 var Kirgisia partur av tí stóra og máttmikla Sovjetsamveldinum. Tað var
heimsins størsta land, og har búðu 280 milliónir fólk. Í Kirgisia, ella rættari
sagt, í Kirgisiska Sovjetlýðveldinum, sum tað tá æt, høgdu tey uran, sum varð
nýtt í sovjetsku framleiðsluni av kjarnorkuvápnum Eisini gjørdu tey royndir við
kavbátatøkni í einum stórum vatni, langt burturi frá Vesturlendskum njósnarum
Har vóru nógvar verksmiðjur, sum ímillum annað framleiddu maskinur og
klædnavørur.

Tey, sum áður vóru bøndur, hava verið fyri stórum broytingum. Meðan landið enn
var partur av Sovjetsamveldinum, var jørðin savnað í stórar felagsgarðar, sum
vóru felagsogn. Fólk starvaðust har sum arbeiðarar við ymiskum uppgávum, t.d.
sum traktorførarar ella neytakonur. Nú á døgum er jørðin í Kirgisia einskild, og
flestu teirra, sum áður vóru arbeiðarar á felagsgørðunum, hava fingið sína egnu
jørð. Nógvum dámar hetta væl, hóast tað er trupult at fáast við landbúnað. Trot
er á m.a. maskinum. Nú hava tey tó frælsi at ferðast hagar, tey vilja. Fólkið
(kirgisar) kann eisini ráða í landi sínum.

Kirgisia verður talt millum tey 30-40 fátækastu londini í heiminum í 2015. Nú á
døgum stavar tann størsta inntøkan hjá Kirgisia frá at selja el, sum verður
framleitt við vatnorku. Landið flytur eisini út gull og bummull. Mong steinsløg
eru í Kirgisia. Gull og kyksilvur verða høgd til útflutnings, men kolið, oljuna
og gassið nýta teir sjálvir. Góðir møguleikar eru at vinna ravmagnsorku burtur
úr stríðu áunum, ið renna oman úr høgu fjøllunum, og nakrar vatnorkubyggingar
eru gjørdar. Harumframt er lítið og einki av ídnaði. Nógv av tí, sum er til sølu
í handlunum, er úr Kina. Nógv vóna, at ferðavinnan skal gera Kirgisia ríkari.
Landið er avbera vakurt við kavakløddum fjallatindum, sum eru meira enn 7.000
metrar høgir. Har er eitt ógvuliga stórt vatn við frálíkum baðistrondum. Har eru
gøtur til gonguferðir, og har er farvegur av gamlari mentan, til dømis málningar
á hellu og bergi og minni um ta gomlu handilsfarleiðina millum Evropa og Kina.
Men summarið er stutt í Kirgisia, veturin øgiliga kaldur, og landið er meira enn
túsund kilometrar frá sjónum.

Har búgva um leið 5,7 milliónir fólk, og landið er 4,5 ferðir so stórt sum
Danmark, ið hevur á leið sama íbúgvatal. Meiri enn helmingurin av fólkinum í
Kirgisia er kirgisar, ættaðir úr Mongolia. Mong eru flakkfólk og gitin fyri at
vera kring á rossabaki. Størsti útlendski minnilutin eru russar, ið mest búgva í
býunum, og sum til 1991 stýrdu øllum handli og ídnaði í landinum. Nú kirgisar
eru vorðnir meiri tjóðskaparsinnaðir, eru mangir russar farnir heim aftur til
Russlands. Meginparturin av fólkinum í Kirgisia livir nú á døgum av landbúnaði
og húsdýrum. Nógv fólk, sum áður arbeiddu á fabrikkum ella skrivstovu, velta nú
sjálv tann mat, teimum tørvar, ella liva sum nomadar við húsdýrum sínum. Onnur
eru flutt til Russlands ella Kasakstan at leita eftir arbeiði.

Í Kirgisia búgva í 2015 um leið 5,7 milliónir, harav umleið 80 % eru muslimar og
20 % kristin (Ortodoksa kirkjan).



https://fo.wikipedia.org/wiki/Kim_Hansen

Kim Hansen er uppvaksin í Nólsoy. Hann lærdi seg á ungum árum at spæla tangentar
og er síðani vorðin kendur í Føroyum fyri at syngja, spæla klaver og keyboard.
Hann smíðar løg sjálvur, men framførir eisini løg hjá øðrum.

Kim byrjaði sum fólkatónleikari við Spælimonnunum í Nólsoy. Nakað seinni var
hann tónleikari til fleiri studentakabarettir í sjónleikarhúsinum, eins og hann
spældi við m.a. Ingun Simonsen Band og øðrum bólkum í Havn. Aftaná á
tónleikaháskúlan í Danmark í 1991, gav hann saman við bólkinum Jóanes & Co í
1992 út kasettubandið "Flúgvandi Hugskot", har tey flestu helst kenna lagið
"Maria". Kim gjørdist av álvara kendur við bólkinum Moirae, sum vann Prix
Føroyar í 1995. Bólkurin Moirae hevur tvær útgávur á baki: "Moirae", 1996 og
"Sangir úr náttini", 1998. Aftaná Moirae var Kim sangari og klaverleikari í
bólkinum Taxi í nøkur ár, sum eisini vann Prix Føroyar í 1999. Annars hevur Kim
sitið aftan tangentarnar í sangleikum sum "Jesus & Makedonarin" og "Skeyk" 1997
eins og hann hevur skriva tónleik, lagt til rættis, lagt røddir og tónar til
fleiri av føroysku útgávunum tey seinastu árini. Kim hevur eisini gjørt tónleik
til sjónvarpsendingar og filmar, eins og hann hevur skriva tónleik til leikirnar
"Elling & Kjell Bjarni" í 2004, "Momo" 2005, "Í Geyma" 2008. Kim hevur arbeitt
sum tónleikari saman við m.a. Frændur, Terji Rasmussen:, Jens Lisberg, Eyðun
Nolsøe, Chase, Brandur Enni, Eivør Pálsdóttir, Maggie Reilly, FR David, Russ
Taff og Showmonnum.



https://fo.wikipedia.org/wiki/Kamerun

Tjóðveldið Kamerun (franskt République du Cameroun, enskt Republic of Cameroon)
er eitt land í Miðafrika. Mong fólkasløg búgva í Kamerun, og landslagið er
margbroytt. Í norðri hevur Kamerun mark við Kjad og Nigeria, í eystri við CAR, í
vestri við Nigeria, og í suðri við Kongo, Gabon og Ekvatorguinea. Fólkatalið í
landinum er 20,5 millionar . Høvuðsstaðurin eitur Yaoundé .

Í Miðafrika báðumegin miðkring eru tað stóru, grøðiligu regnskógirnir og
ovurstóra Kongoá, sum eyðkenna landslagið. Tað var her, ræðuligi trælahandilin,
ið evropearar settu í verk, byrjaði í 14. øld, síðst í 19. øld vórðu øll londini
í Miðafrika evropeisk hjálond.

Í Kamerun hava politiksu viðurskiftini verið trygg. Í hesum øki, sum hevur havt
stórar trupulleikar, síðan tað loysti frá hjálandaharrum sínum, hevur Kamerun
gingist betur enn flestum londum her, skilagóðum stjórnarpolitikki fyri at takka
.

Við strondina er slættlendi, og har regnar illa, norðari er hálendi og minni
avfall, og norðast er ein smalur geiri heilt norður at mýrunum við Kjadvatn.

Tropurnar eru har, sum heitast er, og har sum sólin stavar beint niður á
jørðina. Orðið tropur merkir heitt veðurlag. Mitt í tropunum á ekvatorleiðini er
bæði nógvur hiti og nógv avfall. Á ekvatorleiðini kemur sólin upp kl. 6 hvønn
morgun og fer niður kl. 6 hvørt kvøld. Tá ið sólin kemur upp um morgunin, er
himmalin heiður, turt og sólskin, hitin er eini 28-32 °C (82-89°F) í miðal hvønn
einasta dag.

Tá ið komið er út um middag, tjúknar hann av, og regnið fer at oysa. Hetta regn
heldur á einar tríggjar-fýra tímar, so tynnir hann aftur í luftina, og teir
seinastu tímarnar av degnum er aftur klárur heiður, ikki skýggj fyri sól. Í
tropunum er miðalhitin tann kaldasta mánaðin í árinum minst 17 °C. Í tropunum
frystir hann ongantíð, og kavi er ikki at síggja.

Mestu inntøkurnar í Kamerun eru av olju og øðrum náttúrutilfeingi, til dømis
aluminiumsmálmi, gulli og jarni. BTÚ fyri hvønn íbúgva í landinum er $ 2300 (11
860 DDK).

Skógarvinnan í Kamerun vindur upp á seg. Har eru stórir regnskógir, og landið
flytur út mahogni, íbinholt og tekk. Ein meinbogi fyri skógarvinnuna er, at
vegakervið er vánaligt, og í regntíðini er næstan ikki framkomandi.

Regnskógirnir, har apurnar halda til, verða høgdir og minka skjótt. Nýgróðursett
trø verða skjótt høgd aftur at fáa til dømis timbur, so tey gagna lítið sum
tilhald hjá plantum og djórum. Nógv apusløg eru hótt. Tær liva í flokkum og
berjast av og á við flokkar í grannaøkinum. Sjimpansurnar halda til langt inni í
regnskógunum í Kamerun. Hildið verður, at tilsamans eru 35 000 frælsar
sjimpansur, og eru tær spjaddar ógvuliga víða .

Stór, ónomin øki í Kamerun verða oyðiløgd, tí tørvurin á brenni og viði er
stórur. Nú eru tó nógv øki friðað sum dýraverndargarðar at verja dýralívið.
Koruptjóðgarðurin í Vesturkamerun er helst seinasta økið í Kamerun, har
regnskógurin hevur fingið frið. Tað eru ótrúliga mong djórasløg í Kamerun. Í
regnskógunum eru til dømis sjimpansur og gorillur.

Sum í grannalondum sínum fyri sunnan, Kongo og Gabon, hevur landið vunnið nógvan
pening av olju og hevur brúkt hann at menna ídnaðin.

Flestir bøndur í Kamerun velta bæði til sín sjálvs og at selja, hava tað, vit
rópa sjálvbjargnisbúnað og marknaðarbúnað. Í Norðurkamerun, har lítið avfall
kemur niður, er vanligt at dyrka hirsu. Hirsa, ið er korn, veksur væl, hóast
jørðin ikki er so góð, og veðurlagið er rættiliga turt. Hirsa verður m.a. nýtt
til at bryggja øl. Tá verður kornið turkað og malið og latið í stórar krukkur og
sett at gera. Í Kamerun hava tey eisini lagt seg eftir at dyrka fjølbroytta
marknaðargrøði at flyta út, til dømis oljupálmar, kaffi og bananir.

Fleiri enn 250 fólkasløg og ættarbólkar eru í Kamerun , og fáastaðni í Afrika
eru so mong fólkasløg og mentanin so fjølbroytt. Fyri norðan eru muslimsk
flakkfólk, til dømis fulaniar, fyri sunnan eru skógarfólk, ið trúgva á
afrikanskar náttúruátrúnaðir. Flestu fólk eru trúfastir bøndur, ið halda neyt og
dyrka nóg mikið til egna nýtslu. Bydirnar eru smáar, ofta bara nøkur fá húski.
Húsini eru bygd av greinum, sum eru stungnar niður í jørðina og samanbundnar í
erva. Greinarnar eru taktar uttan við grasi og leyvi.

Miðallívsævin í landinum er 54 ár . Í 2009 vóru í Kamerun fráboðaðir 610,000
tilburðir av eyðkvæmi. HIV-virus elvir til eyðkvæmi, og eyðkvæmi er navnið á
sjúkuni, tá ið hon er brotin út. Tað kunnu taka nógv ár, frá tí at tú ert vorðin
smittað, til sjúkan kemur so nógv fyri seg, at sjúkueyðkenni vísa seg. Hóast
eingi sjúkueyðkenni eru, kann tann, ið er smittaður, smitta onnur.

Tann evangelisk-lutherska kirkjan í Kamerun hevur 320 000 limir. Hetta er
tríggjar ferðir so nógv sum fyri sløkum 20 árum síðani. Fyrst í nítiárunum hevði
kirkjan umleið 100 000 limir . Tá virkaði kirkjan í nøkrum landspørtum, serliga
í Adamaoua-økinum. So við og við hevur kirkjan stovnað kirkjulið í flestu stóru
býunum í landinum. Orsøkin til vøksturin og útbreiðsluna av kirkjuni, er millum
annað, at limir, ið eru fluttir, hava stovnsett nýggj kirkjulið í nýggjum økjum.
Í alt telur kirkjan í dag 1 500 kirkjulið.

Í Kamerun er trumman mest týðandi ljóðførið. Her, eins og syðri og eystari í
Afrika, eru tað ofta dansifólk og tónleikafólk, ið spæla, tá ið veitslur eru.
Allastaðni í Kamerun hoyrir tú tónleik, sum verður leiktur á alskyns
fólkatónleikaraljóðføri. Best umtókta kamerunska tónleikagreinin er makossa, sum
er blandingur av rútmukendum afrikonskum tónleiki og soultónleiki, ið er óførur
at dansa eftir . Makossa er yndistónleikur fólksins í øllum Miðafrika.

Eftir at hava staðið seg væl í kappingum um afrikameistaraheitið og í
heimsmeistarakappingini, er kamerunska landsliðið í mansfótbólti vorðið eitt tað
besta í Afrika. Fólkið í Kamerun er heilt burturhugað í fótbólti, og bæði í
matarløtum og um kvøldið eftir arbeiðstíð spæla fólk fótbólt allastaðni, har
lendið er so frægt slætt, at tey fáa spælt.



https://fo.wikipedia.org/wiki/Hveiti

Hveiti er eitt kornslag. Tvey høvuðssløg eru, summar- og vetrarhveiti.
Vetrarhveiti verður sádd um heystið, summarhveiti um várið. Vetrarhveitin kastar
mest av sær, men tá ið vetrarnir eru alt ov kaldir, kann sákornið misfarast av
frosti. Tí er tað vandin fyri baldrutum vetrum, ið ger av, hvat slagið ið velt
verður. Hveiti veksur allastaðni, har hitin heitasta mánaðin kemur upp á 17 til
18 ºC, og har í minsta lagi 30 cm av avfalli koma niður í vakstrartíðini. Men
mesti parturin av allari hveiti verður veltur í tempraðum og subtropiskum øki
millum 30º og 50º á norðaru jarðarhálvu, og millum 30º og 40º á sunnaru. Inni í
landinum í USA, t.d. í Nebraska og Oklahoma, eru akrar so langt eygað sær. Mest
verður dyrkað av hveiti. Landbúnaðurin er sera framkomin. Henda ovurhonds nógva
grøðin verður mest dyrkað á teimum víðu fløtunum í Miðvestri, millum ánna
Mississippi og Klettafjøll. Í nógv túsund ár eru fræ úr teimum bestu plantunum
vald burturúr. Í USA er komið fram til serligt hveitislag, sum stendur ímóti
bæði soppum og skordýrum, og eisini fruktar væl.

Á fløtunum í USA, Ukraina, Argentina, Kina, Russlandi og Australia verður velt
ekstensivt við stórum maskinum og lítlari arbeiðsorku. Vanliga er tað so har, at
hveiti verður velt á sama stað ár undan ári. Í tættari bygdum økjum í Pakistan,
Eysturevropa, India og Kina verður hveitin dyrkað intensivt. Tá verður nógv
arbeiðsorka løgd í smærri markir og í skiftisvelting við annan gróður, t.e. at
skift verður millum hviti og ymiskan annan vøkstur. Á tann hátt verða evnini í
jørðini nýtt betur, og vandin fyri sjúkum minkar.



https://fo.wikipedia.org/wiki/Hj%C3%A1land

Hjáland er land ið annað land ræður yvir. Ófrælst land. Um 10 mió. fólk í
heiminum eru til dømis undir bretskum, donskum, norskum, fronskum,
portugisiskum, amerikonskum, nýsælandskum ella avstralskum yvirræði. Henda
skipan er leivd frá hjálandatíðini, og ósjálvstøðugu londini eru enn undir
hjálandaharrum sínum. Í nøkrum londum verða hesi viðurskifti broytt, til dømis
varð Hongkong latið Kina aftur í 1997. Nøkur lond og landøki verða verandi undir
útlendskum yvirvaldi av hernaðarligum ella fíggjarligum orsøkum; onnur verða
verandi, tí at yvirvaldið og meirilutin av fólkinum í ósjálvstøðuga landinum
halda tað verða ov fáment, veikt ella ov fjarskotið til at standa á egnum
beinum.

Hjálandatíðin frá 1870 til 2. heimsbardaga verður ofta nevnd imperialisman
(týðir harradømi ella veldi). T.d. verjuleysa Afrika varð lættur fongur hjá
imperialismuni. Á fundi í Berlin í 1884 til 1885 býttu stórveldini í Evropa
Afrika sínaámillum. Eftir Seinna heimsbardaga tóku hjálondini í Afrika og Asia
sær sjálvræði, eitt fyri og annað eftir. Hjálondini í Amerika tóku sær eisini
sjálvræði í 18. og 19. øld. Størsta hjálandið, India, tók sær sjálvræði í 1947.

Nøkur lond kring heimin hoyra til onnur lond og eru so statt ikki sjálvstøðug.
Flestu teirra eru smáar oyggjar. Men talan er eisini um stór lond, so sum Tibet,
Grønland, Puerto Riko, Vestursahara og Franska Gujana. Summi lond, ið ikki eru
sjálvstøðug, hava eitt ávíst sjálvstýri. Føroyar og Grøn­land, ið hoyra undir
Danmark, hava til dømis hvørt sær heimastýri og kunnu sjálv taka avgerðir innan
fyri ávís mørk. Onnur lond hoyra heilt og fult til móðurlandið, og kunnu ongar
avgerðir taka sjálv. Avgerðirnar verða tiknar í stýrandi landinum, og tað kann
vera langt burtur, kanska hinumegin jørðina. Til dømis verður Franska Gujana
stýrt úr París í Fraklandi.

Undir lýsingartiltakinum "Amerika fyri amerikanarar" í 1823 hevði landið víst
frá sær krøv frá Sovjet um hjáland á amerikonsku Kyrrahavsstrondini, og í 1867
keyptu teir Alaska frá russum. Kuba gjørdi í 1895 uppreistur móti tí spanska
hjálandaveldinum og skjótt kom USA Kuba til hjálpar. Ikki vardi so leingi, so
høvdu amerikanskir herskip og hermenn sigrað á spaniólum, og Kuba varð lýst at
vera eitt sjálvstøðugt ríki á pappírinum. Amerikanarar settu tó krav fram um, at
teimum skuldi verða loyvt at luttaka í kubanskum politikki, bæði í
verjupolitikki, uttanríkispolitikki og peningaviðurskiftum. Undir krígnum við
Spania um Kuba hevði USA hersett fleiri sponsk hjálond, slík sum
Filipsoyggjarnar, ið lógu heilt yviri í Suðurásia, og Puerto Riko í Karibia.
Hesi londini høvdu teir sum hjálond, eftir kríggið var endað.

Nærum samstundis hersettu teir tær frælsu Hawaiioyggjarnar, Sámoaoyggjunum, Wake
og Guam í Kyrrahavinum við teirri avleiðing, at amerikanski herflotin nú hevði
valdið í øllum Kyrrahavinum og í stórum pørtum av Atlantshavinum. Í 1903 kom øll
tann amerikanska imperialisman í hæddina. Og tað rímaði ikki serliga væl við
frælsishugsjónirnar hjá teimum sjálvum, tá ið USA ognaði sær eitt landaøki inni
í Panama, har Panamaveitin varð grivin. Veitin varð opnað í 1913.

Tætt eystan fyri Puerto Riko átti Danmark 3 oyggjar, St. Thomas, St. Croix og
St. John (á donskum: De dansk-vestindiske øer). Tá so fólkið í Jómfrúoyggjunum
kravdi at verða leyst frá Danmark, vóru oyggjarnar í 1917 latnar til USA fyri 70
mill. krónur (DDK). Norðurmarianoyggjar hevur sjálvstýri, men er eisini undir
amerikonskum yvirræði.

Danmark vóru uppi í evropeiska hjálandaævintýrinum og løgdu Føroyar, Ísland og
Grønland undir seg. 1672 til 1733 keyptu og hersettu danir tríggjar
vesturindiskar oyggjar - St. John, St. Thomas og St. Croix (nú Amerikonsku
Jómfrúoyggjar) í Karibia, haðan teir fingu romm og sukur. Oyggjarnar vórðu
seldar USA í 1917. Í 17. øld fingu Danmark sær hjálond í Eysturindia, tí teir
vildu m.a. hava kryddurtir, silki, te og bummull. Kendasta hjálandið var
Trankebar á eysturstrond India (selt Stóra Bretlandi í 1845). Í Donskum Guinea
(nú Gana) á Gullstrondini í Afrika høvdu teir í 17. og 18. øld skansa og
handilsstøðir til trælahandil (selt í 1850). Trælahandilin á Gullstrondini og
trælahaldið í Donskum Vesturindia eru daprastu brotini í donsku hjálandasøguni.



https://fo.wikipedia.org/wiki/Hetland

Hetland (enskt Shetland, skotskt gæliskt: Sealtainn, skotskt: Ȝetland/Zetland)
er ein oyggjabólkur norður úr Skotlandi. Formliga er Hetland partur av
Skotlandi, sum formliga er partur av Sameinda Kongaríkinum í Stórabretlandi.

Hetland verður ofta roknað sum nærmasti granni hjá Føroyum, men hetta er ikki
rætt. Úr Sumbiarenda til vestastu oynna í Hetlandi, Foula (føroyskt:
Fugloyggin), eru 150 fjórðingar ella 282 km; men úr Sumbiarenda til North Rona í
Hebridunum eru bara 260 km, sum sostatt er nærmasti granni hjá Føroyum. Av
oyggjunum í Hetlandi, sum eru 117 í tali, er ein nógv tann størsta, Mainland
(Meginlandið). Á henni eru størstu býirnir: Lerwick, 350 ára gamal, og
Scalloway, gamli høvuðstaðurin.

Hetland var í fornøld bygt av piktum, sum annars vóru í Norðurskotlandi. Men tá
norðbúgvar fóru at búseta seg har um 800, vóru piktarnir helst horvnir.

Eins og í Føroyum var eitt Alting, har allir frælsir menn kundu møta og allar
ósemjur vóru loystar.

Hetland var ogn hjá norsku krúnuni eins og Føroyar. Men 28. mai 1469 var
Hjaltland, sum tað æt tá, pantsett fyri 8000 rínskar gyllin til skotakong.
Hetland hevur verið skotsk ogn síðani.

Av 22 limum í Hetlandsráðnum, sum er hægsti myndugleiki í Hetlandi eftir fólkið,
eru 5 valdir politiskt (liberal-demokratar). Í Skotska Tjóðartinginum síggjast
politiskir flokkar betur aftur. Ein liberal-demokratur er valdur at umboða
Hetland beinleiðis við Hetlandi sum valdømi. Men Skotland hevur tvey sløg av
valdømum, og Hetland er partur av einum teirra. Í Hálondunum og oyggjunum, sum
er eitt valdømi ið umfatar Hetland, eru tveir limir valdir umboðandi
Konservativa flokkin, tveir fyri Labourflokkin, ein fyri Grøna flokkin og tveir
fyri Scottish National Party.

Málið í Hetlandi er skotskt, men skotska málið í Hetlandi er serstakt og hevur
m.a. fleiri norrøn orð enn onnur skotskt málføri, men eisini nógv hollendsk orð,
sum úrslit av ovurstórari hollendskari hjáveru í Hetlandi síðan 1540 tá
hollendski sildafiskiskapurin við Hetland tók seg upp. Serliga fólk í Lerwick,
ið eisini bleiv róptur "Amsterdam of the North", dugdu ræðið hollendskt. Fyri
tvey- trýhundrað árum síðani var norrøna málið Norn enn tosað av almúguni úti á
bygd í Hetlandi, men tá kristna vekingin tók seg upp, fóru hesi at læra seg
enskt fyri at kunna skilja bíbliuna, og tá almennur ensktmæltur skúli bleiv
settur á stovn í Hetlandi, var síðsta stigið tikið til avtøkuna av norrøna
málinum , tey seinastu ið dugdu málið livdu í fjarskotnu oyggjunum Unst og
Foula. Tað sum livir eftir í dag, er serliga staðarnøvn, og nøkur navnorð ið
lýsa fuglar, fisk og gamla bóndasamfelagið. Sagt hevur verið at hetlendskir
fiskimenn brúktu hetta málið til samskifti í Føroyum, men fleiri keldur vilja
vera við, at hesir hetlendingar heldur høvdu lært føroyskt, sum við teirra
serliga framburði kundi ljóða sum okkurt fremmant, men tó skiljandi.

Hetland er millum Føroyar og skotska meginlandið. Landslagið líkist nakað aftur
í tað í Føroyum, men Hetland er betur vallað, og fjøllini eru ikki so høg, tað
hægsta, Ronas Hill, er bara 480 m. Veðurlagið er nakað sum í Føroyum, heldur
eitt sindur lýggjari.

Av teimum 117 oyggjunum eru 19 bygdar. Størsta oyggin er Mainland. Nakrar av
hinum eru hesar:

Fair Isle er umleið mitt millum Hetland og Orknoyar, men verður ofta roknað sum
partur av Hetlandi og umsitin haðani. Outer Skerries eru eystan fyri
oyggjabólkin.



https://fo.wikipedia.org/wiki/Fuglur

Fuglur (frøðiheiti - Aves) er tvíføtt ryggdýr ið hevur fjøður, veingir og nev,
og verpur egg. Fuglar eru einastu djór, ið hava fraðrar. Teir hava heitt blóð
sum súgdjórini. Til eru eini 9.000 fuglasløg, og tey liva um allan knøttin. Í
heitum londum eru til dømis litfagrir pappageykar, í urtagørðum bringureyðar og
trøstar, av sjófuglum kunnu nevnast pingvin og lundi. Flestu fuglar eru væl
bygdir at fúgva og hava sterkar bringuvøddar. Kropsbeinini eru løtt, poknut og
opin innan. Tað lættir um vektina. Eisini fjaðrarnar eru lættar. Teir verja
kroppin og halda hann heitan. Veingjarfjaðrarnar sita so tættar, at vongurin
verður slættur, og luft sleppur ikki inn ímillum fjaðrarnar, hvørki undir ella
á. Velið gevur javnvág og stýrir flognum. Nakrir fáir fuglar fáa ikki flogið.
Sum dømi kunnu nevnast pingvinir, strutsar og tann sjáldsami uglupappageykurin í
Ný Sælandi. Fuglar hava ikki tenn, men nógvir hava sterkt nev. Flestir fuglar,
helst ørnir og aðrir ránsfuglar, síggja og hoyra væl, men teir tevja lítið. Tann
lítla humlukolibriin er heimsins minsti fulgur. Hon er bara 5 cm. long og vigar
bara 2 g. Strutsurin er heimsins størsti fuglur og verður yvir 2,5 m. høgur og
vigar eini 150 kg. Fuglar fáa ikki sum súgdjór livandi ungar. Teir verpa egg,
sum teir so noyðast at bøla, so at tey eru heit. Ungin búnast í egginum og livir
av reyðanum. Nakrar vikur seinni brestur fyri nev og ungin kemur út. Nógvir
fuglar gera sær reiður, men verpur á rókina. Geykar verpa í reiður hjá øðrum
fuglum og lata so teir ala ungarnar upp. Vanliga eru nýklaktu ungarnir púra
hjáparleysir, naknir og blindir. Vit siga, at teir eru reiðurfastir, og
foreldrini mugu bera í teimum mat og verja teir fyri fíggindum, til teir eru
floygdir.



https://fo.wikipedia.org/wiki/F%C3%ADlabeinsstrondin

Tjóðveldið Fílabeinsstrondin (alment franskt heiti: République de Côte-d'Ivoire)
er eitt land í Vesturafrika. Í norðri hevur Fílabeinsstrondin mark við Mali og
Burkina Faso, í eystri við Gana, og í vestri við Liberia og Guinea. Almenna
málið er franskt.

Bæði deildir, sum stuðla fyrrverandi forsetanum á Fílabeinstrondini Laurent
Koudou Gbagbo og núverandi forsetanum Alassane Ado Dramane Ouattara, framdu
kríggsbrotsverk og brot á mannaættina, í blóðuga stríðnum, sum tók seg upp
aftaná valið í desember 2010 . Alassane forseti hevur higartil ikki fordømt
hesum ræðugerðum. Hetta kann tulkast, sum tekin um, at hansara trygdardeildir og
aðrir vápnaðir bólkar, hava fingið grønt ljós til at halda fram við bardøgunum.
Heitt verður á Alassane, um alment at fordøma bardøgunum og at steðga øllum
álopum á sivila fólkið alt fyri eitt. Mannarættindabrot verða framhaldandi framd
mótvegis veruligum ella ímyndaðum stuðlum hjá fyrrverandi forsetanum Gbagbo.
Mannarættindabrotini verða bæði framd í Abijan og í vestara partinum av
landinum. Eitt kanningarlið hjá Amensty International hevur verið á
Fílabeinstrondini, í gott tveir mánaðir, og samlað meira enn 100 frágreiðingar
frá vitnum og fólki, sum hava yvirlivað massakrina, sum fór fram tann 29. mars
2011 í Duékoué, sum liggur umleið 500 km. vestan fyri Abidjan, og granna
bygdinum. Allar frágreiðingarnar frá vitnum bera boð um, at drápini eru
systematisk útvald og framd av hermonnum í FRCI (Forces Républicaines de Côte
d'Ivoire), sum varð stovnað av núverandi forsteta Alassane tann 8. mars í 2011 .
FRCI herdeildin hevur dripið hundraðtals menn í øllum aldrum, vegna teirra
politisku sannføring og etniska samleika.

Áðrenn menninir vóru dripnir, vóru teir bidnir um at upplýsa navn teirra og vísa
samleikaprógv. Nøkur av samleikapróvnum vóru funnin undir liðini av líkunum. Frá
6. til 8. mai í 2011 vóru fleiri bygdir niðurbrendar og fleiri fólk dripin. FRCI
rættvístgjørdi hesar gerðir við at siga, at teir leitaðu eftir vápnum. Síðan
desember 2010 hava deildir, sum hava stuðla Gbagbo eisini hava framt
kríggjsbrotsverk og brot móti mannaættini, harmillum morð, píning og neyðtøkur.
Síðst í februar mánaði fóru deildir, sum stuðla Gbagbo, inn í eitt tætt bygt
grannalag í Abijan, har fólk, sum stuðla Alassane hildu til, og drupu fleiri
fólk. Stríðið, sum hevur valdað seinastu seks mánaðarnar hevur ført til, at
túsundtals fólk eru flýdd og eru tramautiseraði.

Fílabeinsstrondin sigst vera eitt tað tryggasta landið í Afrika, bæði politiskt
og búskaparliga. Ein av atvoldunum er, at landið hevði sama forseta, Félix
Houphouët-Boigny (f. 18. oktober 1905 – d. 7. desember 1993), í 33 ár, 1960 til
1993. Hann legði dent á, at landið skuldi flyta út ymiskar vørur, tí at tað er
ein av fortreytunum fyri sterkum búskapi. Týdningarmestu landbúnaðarvørurnar eru
kaffi og kakao. Bøndurnir dyrka eisini bummull, frukt og tubbak og hava eisini
skógarvinnu.

Fyrr vóru stórir skógir á Fílabeinsstrondini. Har vaks nógvur dýrur viður, sum
til dømis íbinholt og mahogni. Nú er næstan eingin skógur eftir. Í mong ár var
skógarvinna álitið í búskapinum, og nógvur viðarútflutningur var hildin at vera
ein av útvegunum at vinna á uttanlandsskuldini. Stórir skógir vórðu høgdir niður
og lendið lagt inn til kaffi- og kakaolundir. Nú verður roynt at bjarga tí
skógi, sum eftir er, og farið er eisini at gróðurseta trø.

Kúpan á størstu kristnu kirkju í heiminum (La Basilique Notre-Dame de la Paix)
dagar høgt upp um húsatekjurnar í lítla býnum Yamoussoukro, sum fyri stuttum
varð gjørdur til høvuðsstað á Fílabeinsstrondini. Gamli forsetin, Boigny, hevði
sjálvur eftirlit við arbeiðinum, kirkjan varð liðug í 1989. Hon var ovurdýr at
byggja, men har eru 7 000 sessir, og í túninum fáa 350 000 fólk verið - tríggjar
ferðir so nógv fólk, sum búgva í býnum. Funnist varð harðliga at forsetanum fyri
at seta í verk so ræðuliga dýra bygging í einum landi, har enn er stórt
fátækadømi.

Fílabeinsstrondin gjørdist sjálvstøðugt ríki í 1960, tá hevði landið verið
franskt hjáland í 400 ár. Landið hevur enn nógv samband við Frakland. 240 km
sunnanfyri høvuðsstaðin liggur Abidjan. Hesin nýmótans havnabýurin við glampandi
háhúsum er størsti býur í landinum. Í Abidjan eru nógvir snøggir mótahandlar og
fínar matstovur, ið eru merkt av franskari ávirkan og minna um, at landið hevur
staðið undir Fraklandi. Mangir bankar í Abidjan og aðrar fyritøkur húsast í
háhúsunum uppi á heygnum í býnum. Abidjan var høvuðsstaður á Fílabeinsstrondini
til 1991, tá ið Yamoussoukro gjørdist høvuðsstaður.



https://fo.wikipedia.org/wiki/Eritrea

Staturin Eritrea (alment heiti) er eitt lítið land í Eysturafrika. Eftir
frælsiskríggj í 20 ár loysti fjallalandið Eritrea frá Etiopia í mai 1991.
Eritreiski frælsisherurin (EPLF) rak seinastu etiopisku herdeildirnar av
landinum og fór so at gera landinum eina stjórnarskipan.

Fólkið í Eritrea roynir nú at fáa á føtur aftur búskapin og alt annað, sum varð
oyðilagt í krígnum.

Eritra hevði staðið undir Etiopia síðan 4. øld. Sum hjáland var tað limað inn í
Etiopia í 1962. Næstan beinanvegin fóru Frælsisfylking Eritrea (stytt EPLF), og
aðrar rørslur at berjast fyri frælsi. Í 1991 eydnaðist EPLF umsíðir eftir
frælsisbardagar í næstan 30 ár at reka etiopiska herin úr landinum. Á
fólkaatkvøðu í 1993 var eisini stórur meiriluti fyri loysing.

Bráðfeingisstjórn varð skipað, og í mai 1993 var Eritrea lýst at vera frælst
ríki. Limir í EPLF, við Isaias Afewerki (føddur 2. februar 1946 í Asmara,
Eritrea) á odda skipaðu tjóðarting, bóðu Vesturheimin um stuðul og hjálp og
settu fólkaræði í gildi. Eritrea varð fyrsta land í Afrika at broyta
landamørkini, sum evropeiska hjálandaveldið hevði sett.



https://fo.wikipedia.org/wiki/Chicago

Chicago er ein býur í lutstaturin Illinois í USA. Hann hevur umleið 2,9 mió.
íbúgvar og er triðstørsti býur í USA. Orðið Chicago kemur úr Illinois-Miami
"shikaakwa" og merkir villleykur. Millum annað liggur fyrrverandi heimsins
hægsti bygningur, Sears Tower, í býnum. Men Chicago er sjálvandi nógv meir enn
tað. Í 1850 búðu bert 30 000 fólk í Chicago, men í 1890 var íbúgvatalið meira
enn ein millión fólk.

Listarliga er býurin ómetaliga ríkur, og umframt øll hugsandi tónleikanøvn, sum
koma hendavegin, eru nógv listasøvn við bæði klassiskari og nútímans list.
Fjølbroyttu býarpartarnir Belmont og Wicker Park eru á tremur við barrum og
kaféum, har tey ungu hittast, lítlum sølubúðum, har tú fært alt frá vatnpípum og
brúktum bókum til heimagjørd klæði, og bíligum konsertstøðum, har alt frá
etniskum tónleiki og jazzi til Heavy Metal og elektroniskan tónleik verður
spælt.

Um 1910 tók jazzurin sær nýggjan høvuðsstað, stórbýin Chicago, norðarlaga í
Amerika. Nógvir afroamerikanarar fluttu norðureftir, tí í verksmiðjum á
Chicagoleiðini var arbeiði at fáa. Tey tóku jazzin við sær. Mangir tónleikarar,
eitt nú Joe King Oliver, Louis Armstrong og Kid Ory spældu sín besta New
Orleans-jazz í Chicago. Hvítir tónleikarar fóru at taka eftir teimum. Hesin
jazzur varð eyknevndur dixieland. Dixieland er í m.a. Louisiana.



https://fo.wikipedia.org/wiki/Burundi

Tjóðveldið Burundi (kirundi Republika y'Uburundi, franskt République du Burundi)
er eitt land í Miðafrika. Burundi hevur mark við Tansania í bæði í syðri og
eystri, Uganda í norðri og í vestri við Fólkaræðiliga Lýðveldið Kongo.
Høvuðsstaðurin í Burundi er Bujumbura. Bujumbura er eisini størsti býur og hevur
umleið 500 túsund íbúgvar. Í Burundi búgva góðar 10 milliónir fólk í 2014 .
Felagsskapurin fyri búskaparligum samstarvi og menning (OECD) hevur flokkað
landið í bólkin heimsins fátækastu lond.

Til Burundi og Ruanda fingu sjálvstyri í 1962, vóru londini eitt land. Í báðum
londum búgva tutsiar og hutuar, og stríðið ímillum hesi bæði fólkasløgini er
eisini farið illa við Burundi. Í 1972 drupu tutsiar einar 10.000 hutuar .

Ógvuliga mong fólk eru flýdd higar úr krígsherjaða Ruanda; hetta hevur stórar
trupulleikar við sær, tí at Burundi er sera fjølbygt og líka fátækt sum granni
sín fyri norðan. Flestu fólk í Burundi liva av landbúnaði. Á fruktabesta
lendinum býr so nógv fólk, at hvørt húski eigur bara so mikið avjørð, at tey so
dánt fáa breyðføtt seg góð ár. Óár er stórur vandi fyri hungursneyð. Flestir
bøndur her á leiðini royna bara at føða seg og húski sítt, annaðhvørt velta teir
ymsa grøði ella halda teir neyt. Í hálendinum, har veðurlagið er vátt, men ikki
so heitt, er fruktagóð gosøskujørð, og her eiga búnaðarfyritøkur stórar lundir,
har tær dyrka te og kaffi til útflutnings. Sum fólkið er fjølgað, eru mangir
garðar so smábýttir, at bøndurnir hava verið noyddir at velta niðan í brøttu
líðirnar; tað ger, at í nógvum avfalli loypur oman, og soleiðis er nógv lendið
oyðilagt. Jarðartýning er stórur trupulleiki, tí nógvur skógur verður ruddaður
at fáa dyrkilendi.

Í Burundi verða frásagnir og tónleikur borin ætt eftir ætt av mannamunni.
Fólkadansur tutsianna verður hildin at vera ímillum tað kendasta, afrikonsk
mentan eigur.



https://fo.wikipedia.org/wiki/Bulgaria

Bulgaria er eitt lýðveldi í Evropa. Í norðri hevur Bulgaria mark við Rumenia, í
suðri við Turkaland og Grikkaland, og í vestri við Lýðveldið Makedónia og
Serbia. Landaøki, ið nú er Bulgaria, hevur mestsum alla tíð sína staðið í
skugganum av sterku grannum sínum. Bæði grikkar, rómverjar og turkar hava rátt
her, og frá 1944 til 1989 var Bulgaria partur í kommunistiska Eysturevropa.

Bulgaria var í gomlum døgum máttmikið ríki, men seinni løgdu býsantiskar og
síðan osmanniskar herdeildir landið undir seg. Í 1870-árunum fóru bulgarar at
krevja frælsi. Turkar fóru ógvuliga harðliga fram ímóti sjálvstýrisrørsluni, og
tað elvdi til vreði í Evropa, helst í Russlandi. Í 1877 leyp Russland á
Turkaland. Bretar stuðlaðu turkum, og í 1878 varð vápnahvíld fingin í lag
ímillum londini við San Stefano-avtalini. Eftir avtaluni gjørdist Bulgaria væl
størri, men ikki leið long tíð, so var syðri partur í landinum aftur undir
turkiskum yvirræði. Í 1887 sameindu bulgarar við Stefani Stambulov á odda
(1854-1895) norðara og syðra part og valdu Ferdinand av Coburg, skyldmann
Victoriu drotning, til valdsharra. Men í sjey ár var Stambulov veruligi
valdsharrin í Bulgaria, sum nú gjørdist sterkasta Balkanlandið og hildið at vera
sterkasta bulverkið fyri russiskari landtøku á Balkan. Stambulov legði alla orku
í at fáa semju í lag við Turkaland, gamla fígginda Russlands, tað hóvaði ikki
Ferdnandi, sum setti hann frá í 1894. Stambulov varð myrdur í 1895, kanska vóru
Ferdinand og russar vorðnir samdir um at beina fyri honum.

Fólkið hevur altíð lagt dent á at goyma gamlar bulgarskar siðir. Tí hava mangir
býir sínar sermerktu stevnur við tónleiki og skrúðgongu. Siður er mangastaðni,
at stevnufólkini lata seg í skreytbúna og gekkaskort, ið tey sjálvi hava gjørt.

Síðan 1989 hevur ein liður fram ímóti fólkaræði og at umskipa búskapin verið at
skifta ríkisriknu stórgarðarnar sundur í smáar garðar. Nógv hevur eisini verið
gjørt at fáa útlendsk ferðafólk at koma til gomlu býirnar og til strendurnar við
Svartahav. Jarnmálmurin og kolið í Bulgaria eru ikki so góð, sum krevst at gera
jarn, ið kann nýtast í tungídnaðinum. Fyrr keypti Bulgaria jarn, kol og olju
bíliga úr Sovjetsamveldinum, men nú má hetta verða keypt á fría marknaðinum.
Seinastu árini hevur Vesturevropa lænt Bulgaria nógvan pening at umskipa og
menna ídnaðin, til dømis telduídnaðin. Klædnaídnaður og matvøruídnaður eru
tyðandi vinnuvegir.

Fleiri enn ein millión fólk býr í høvuðsstaðnum Sofia. Býurin er týðandi
ídnaðarmiðdepil, og bæði á láglendinum og í hálendinum uttan um býin hava
bøndurnir nógv dýrahald. Mangir gamlir og vakrir bygningar eru í býnum, til
dømis Alexander Nevsky-kirkjan, bygd teimum russisku hermonnum til minnis, ið
róku turkar úr Sofia í 1878. Vegakervið í Bulgaria er gott. Í Sofia koyrir
meginparturin av fólkinum í tráðbussum.



https://fo.wikipedia.org/wiki/Argentina

Argentina (Spanskt: República Argentina) er eitt land í Suðuramerika. Í vestri
hevur Argentina mark við Kili, í norðri við Paraguei, Bolivia og Brasil, í
eystri við Uruguei. Høvuðsstaður er Buenos Aires, og landið hevur umleið 40
milliónir íbúgvar.

Argentina hevur kravt rættin til Falklandsoyggjar síðan bretar hertóku tær í
1833. Í 1982 gjørdu argentiskar herdeildir innrás á oyggjunum, men vórðu riknar
avstað aftur av bretum eftir kríggj í tveir mánaðir.

Tann 24. mars 1976 tók herurin í Argentina valdið við eitt kvett og fór undir at
forfylgja politiskum mótstøðufólkum við harðari hond. 30 000 fólk vórðu dripin
ella hvurvu. Tjúgu ár seinni stovnaðu synir og døtur hjá teimum horvnu felagið
Hijos, sum stríðist fyri at fáa tey, sum høvdu ábyrgdina av drápunum at standa
til svars fyri sínar gerðir. Hernaðarstýrið hevði vanrøkt landið. Búskapurin lá
í skeljum, og royndirnar hjá Alfonsin at endurreisa hann miseydnaðust. Í 1989
var javnan ófriðarligt, tí at mattrot var, og virðisminkanin var 200 % um
mánaðin. Í mai 1989 varð Peronisturin Carlos Menem (f. 2. juli 1930) valdur at
taka við eftir Alfons. Hann setti strong búskapartiltøk í verk, seldi
tjóðarrikin ídnaðarvirki og mangt annað, ið tyngdi búskapin. Menem varð aftur
valdur sum forseti í 1995.

Meðan Alfonsin var forseti, vórðu mangir oddamenn fyri gamla hernaðarstýrinum
ákærdir fyri at hava brotið mannarættindini. Fleiri kvettroyndir vórðu gjørdar
ímóti Alfonsin sum hevnd fyri, at hann dró mangar teirra til svars, tá ið
hernaðarstýrið hevði valdið.

Í mong ár hevði Argentina kravt yvirvaldsrættin yvir Falklandsoyggjum, har
bretar ráða, og í 1982 tóku argentinskar herdeildir oyggjarnar. Eftir stutt, men
hart kríggj, tóku bretar oyggjarnar aftur. Forsetin í Argentina, Galteri
herovasti, legði frá sær, og stutt eftir loyvdi hernaðarstýrið størri frælsi.
Politiskar rørslur fingu loyvi at virka og í 1983 varð frælst val í landinum. Og
á fyrsta sinni í 17 ár tók ein fólkavald stjórn við valdinum í landinum. Nývaldi
forsetin, Raúl Alfonsin (f. 13. mars 1927), setti strong búskapartiltøk í gildi
til tess at vinna á ovurstóru virðisminkanini.

Argentina hevur eina vídd á umleið 2,8 milliónir kvadratkilometrar, og er harvið
tað næststørsta landi í Suðuramerika. Landið strekkir norður-suður og er eftir
longdini 3 694 km, meðan strekkið frá vestri til eystur á tí breiðasta staðnum
er umleið 1 423 km. Landið hevur í eystri mark til Atlantshavið, í vestri til
Kili, í norði til Bolivia og Paraguai, og í ein landnyrðing til Brasil og
Uruguai.

Í argentinsku Andesfjøllunum eru fleiri sera høg fjøll, ið eru yvir 6.000 m –
eitt nú Amerikas hægsta fjall, Aconcagua ið er 6 962 m høgt, umframt tvær tær
hægsu vulkanirnar á jørðini, Ojos del Salado á 6 880 m og Monte Pissis á
6 795 m. Í syðra parti av Andesfjøllunum eru fjøllini minni, og fleiri teirra
eru fjald í kava orsakað av tí slavna og kalda veðurlagnum.

Í Sierras Pampeanas eru høg punkt sum Sierra de Famatina í landslutinum La Rioja
ið er yvir 6.000 m.

Fyri aðru ferð í 13 ár hevur Argentina ikki hildið krøvini um at rinda aftur
statslánsbrøv til íleggjararnar, og tað er orsøkin til at Standard & Poor’s í
juli 2014 metti landið at vera farið á húsagang. Talan er um eina lutfalsliga
lítla upphædd upp á $539 milliónir dollarar í rentum – umleið tríggjar
milliardir krónur – sum amerikanski hægstirættur hevur avgjørt skuldi verið
goldið á midnátt. Dómstólurin staðfesti, at Argentina ikki kann rinda pengar til
teir íleggjarar, sum vóru við í skuldarsaneringini, uttan eisini at rinda til
teir íleggjarar, ið sýttu fyri at vera við í avtaluni. Málið var fyri í
amerikanskum dómstólum, tí at lánsbrøvini vórðu útskrivað sambært amerikanskari
lóg. Í 2002 fór Argentina eisini á húsagang. Tá fekk landið eina skuldarsanering
- ta størstu av slíkum slag, sum nakrantíð er givin. 70 prosent av skuldini varð
avskrivað, men einstakir íleggjarar hava stríðst ímóti, og hava við amerikanskar
dómstólar vunnið rættin til teirra pengar .

Sagt verður at Argentina hevur tí bestu útbúgvanarskipanina í Suðuramerika. Tey
størstu liggja í Buenos Aires, Cordóba, Mar del Plata og Mendoza. Serligani er
tað væl umtókt hjá amerikumonnum at fara og fáa sær útbúgvin í Argentina, av tí
hon er ókeypis. Eisini fleiri evropear nema sær útbúvin í Argentina.

Argentina er býtt sundur í 23 landslutir (provincias, eintal – provincia), og
eitt føderalt distrikt (distrito federal).

Argentina er ein av heimsins størstu fótbóltstjóðum og Fótbóltslandsliðið hjá
Argentina hevur vunnið HM í fótbólti tvær ferðir (1978, 1986) og hevur
harafturat verið í finaluni tvær ferðir. Teir vunnu enntá OL-gull í mansfótbólti
á Summar-OL 2004 í Athen í Grikkalandi og í 2008 í Peking, Kina. Argentinsk
fótbóltsfeløg sum CA Boca Juniors og CA Independiente hava havt stóra altjóða
framgongd og eru saman við CA River Plate, sum er tað felagið ið hevur vunnið
argentinska meistaraheitið flestar ferðir, millum tey kendastu og best umtóktu
fótbóltsfeløg í Suðuramerika. Fótbóltsstjørnan Diego Maradona er sera kendur og
vælumtóktur, men listin yvir framstandandi argentinskar fótbóltsleikarar gjøgnum
árini er stórur og hevur nøvn sum t.d. Alfredo Di Stefano, Enrique Omar Sivori,
Antonio Sastre, Guillermo Stabile, Amadeo Carrizo, Ernesto Grillo, Omar Oreste
Corbatta, Adolfo Pedernera, Mario Alberto Kempes, Angel Amadeo Labruna, Daniel
Alberto Passarella, Ricardo Enrique Bochini, Gabriel Omar Batistuta, Juan
Sebastián Verón, Lionel Messi og Gonzalo Higuaín .

Argentina hevur eisini klárað seg væl innan kurvabólt og vann OL-gull í
kurvabólti hjá monnum á Summar-OL 2004 í Athen í Grikkalandi.

Aðrar vældámdar ítróttagreinar í Argentina eru: Tennis, hestapolo, rugby,
landhockey, nevaleikur og golf.



https://fo.wikipedia.org/wiki/Arabiskt_m%C3%A1l

Arabiskt mál (arabiskt; الْعَرَبيّة, al-ʿarabiyyah ella bara عَرَبيْ ʿarabī), er
í afroasiatiska málættin, semitiska greinin. Um 206.000.000 fólk tosa okkurt
frábrigdi av arabiskum. Hóast standardarabiskt, sum er eitt tillagað frábrigdi
av klassiskum arábiskum, er alment mál í arabiskum londum, eru tað vanliga bert
fólk við góðari útbúgving, sum duga tað hampiliga væl. Koranin er skrivað á
klassiskum arabiskum, sum er átrúnaðarligt mál hjá muslimum. Tað arabiska
stavraðið hevur 28 bókstavir og skriftmálið verður skrivað frá høgru til
vinstru. Arabiskar dialektir verða talaðar í Norðurafrika (frá Maghreb í Marokko
til Egyptaland) og í Miðeystri (frá Palestina/Ísrael til Irak, og úr Sýria til
Jemen). Maltesiskt er eisini ein arabisk dialekt. Hóast felagsheitið "arabiskt"
(av átrúnaðarligum og politiskum orsøkum) verður brúkt, so er talan "de facto"
um fleiri ymiskt "arabisk" mál, har fólk ikki skilja hvønn annan.



https://fo.wikipedia.org/wiki/Albania

Albania (albanskt: Republika e Shqipërisë) ella Lýðveldið Albania er eitt
lýðveldi í Suðurevropa. Høvuðsstaður er Tirana, og londinum hevur umleið 2,8
millionar íbúgvar. Albania hevur mark við 4 lond: Í norðri hevur Albania mark
við Montenegro, í eystri við Kosovo og Makedónia, og í suðri við Grikkaland.
Høvuðsmálið er albanskt. Stórur partur av Albania er fjallalendi.

Í øldir stóð landið undir Osmannaríkinum, og tá ið turkar fóru haðan í 1913, var
Albania illa fyri á øllum økjum; har vóru hvørki vegir ella jarnbreytir, og
ídnaður var eingin. Næstan alla 20. øld hevur Albania verið fasistisk kongsveldi
og kommunistisk einaræðisland. Í 1991 vóru fræls val. Albanar stríðast nú við at
umskipa búskapin og menna landið.

Frá 1944 til 1985 stýrdi kommunistiski einaræðisharrin, Enver Hoxha (16. oktober
1908 – 11. apríl 1985), Albania. Meðan hann stýrdi, varð landið fullkomiliga
avbyrgt frá hinum londunum í Evropa. Markið til gamla Jugoslavia og Grikkalands
varð stongt, og eisini varð alt samband við Italia bannað. Eftir 1960 hevði
Albania bara handilssamband við Kina, og allur flutningur skuldi bara fara um
teir báðar havnabýirnar Durres og Vlore. Kommunistarnir mentu stálídnaðin, men
lótu landbúnaðin liggja á láni og gjørdu annars einki at menna landið.

Ættin ella húskið hava nógv at týða í Albania, og bara fá ár eru síðan, at
myndugleikarnir eggjaðu hjúnum at eiga mong børn. Frá barnsbeini verða albanar
lærdir at verða orðhaldnir, á albanskum "besa". Stendur maður ikki við sítt orð,
til dømis í einari handilsavtalu, er tað stór skomm.

Albania er ímillum allar fátækastu lond í Evropa. Lítið arbeiði er í Albania, og
lønin er lág. Um triðingurin av fólkinum arbeiðir í landbúnaðinum, hin
triðingurin arbeiðir í ídnaðinum og tænastuvinnuni. Seinastu árini eru mangir
albanar farnir til Grikkalands og Italia at arbeiða.

Meginparturin av landinum er fjallalandi og einans nýtiligt sum geitar- ella
seyðabeiti.



https://fo.wikipedia.org/wiki/%C3%8Dtr%C3%B3ttur

Ítróttur er kropslig venjing undir føstum reglum vanliga skipað og íðkað sum
kapping. Hóast ítrótt er spæl, krevst ofta av teimum, ið íðka ítrótt, at tey eru
sterk av lyndi. Og í t.d. kappingarítrótt er gleðin at vinna ofta vann størsta.
Kappingarítrótt er vanliga skipað eftir reglum og lógum, so at treytirnar hjá
teimum, sum kappast, skulu vera tær somu. Ítrótt mest er sprottin úr
gerandisvirksemi, til dømis renning, bogaskjóting og glíming. Onnur ítrótt, til
dømis vælumtóktu bóltspølini, er nógv nýggjari. Og so hvørt útgerðin mennist,
verða reglurnar broyttar, so at eitt ítróttafólk ikki skal hava fyrimun fram um
annað. Stuðlar og sjónvarp ávirka ítróttina nógv. Bestu leikararnir vinna
milliónir, og størstu ítróttahendingarnar síggjast um allan heimin um
fylgisvein. Hvør ítróttargrein hevur sínar reglur, so øll, sum leika, skulu
vita, hvussu ið leikað skal verða. Kampleiðarar og dómarar eru við á leikvølli
og fylgja gjølla við, at leikarar halda reglurnar. Í summum spølum floyta teir
hart, tá ið leikur skal byrja, ella steðgur skal verða. Eisini vísa teir við
flaggi ella hond, at leikarar skulu vita, hvar ið nú er farið fram. Í reglunum
fyri ymisku spølini er skrivað, hvussu breiður og langur vøllurin skal vera,
hvussu hann skal vera merktur, og hvar ið málini skulu vera. Kanska eru ymiskar
reglur, einar fyri vaksin og einar fyri børn. Í t.d. kurvabólti eru tríggjar
støddir av plátum og fríkastøkjum: fyri vaksin, ung og yrkisleikarar. Soleiðis
er eisini í m.a. fótbólti, har yngstu leikararnir spæla tvørturum á hálvum vølli
og í handbólti, har tey smáu spæla á lítlum vølli við lítum bólti. 

 Í liðiítrótt, sum til dømis fótbólti ella handbólti, mugu leikarar arbeiða
saman, skulu teir vinna. Fremstir í liðiítrótt eru oftast álopsleikararnir -
teir, ið skora málini. Men royndu allir at skora, vóru eingir verjuleikarar at
forða hinum liðnum at skora. Hvør leikari hevur sítt pláss á liðnum, og allir
eru líka týðandi, at liðið skal vinna. Búnar hava nógv at siga í liðiítrótt.
Áskoðarar og leikarar duga eftir teimum at skyna, hvør ið er í parti. Innanundir
búnanum við eyðkennislitinum eru leikarar í ymiskum verjum, ella teir hava
verjur um knø og albogar. Tað er serliga í spølum, tá ið leikarar renna ofta
hvør á annan og detta, til dømis í amerikonskum fótbólti, íshockey, rugby ella
handbólti. Skógvar eru gjørdir til ymisku undirløgini - gummisóli til innandura
spæl og skógvar við tøppum undir til gras. Bóltur er týðandi útgerð hjá summum,
og hjá øðrum er neyðugt við ketsjara ella batti. Í einstaklingakappingum kappast
luttakarnir hvør móti øðrum. Summir í greinum, sum lættur eru at máta, og har ið
met kunnu setast. Maður móti manni eru t.d. í tennisi, judo og fikting. Fleiri
kunnu kappast í senn í kapprenning ella á rossabaki. Í summum greinum eru
ítróttafólk púra einsamøll tá tíð, tey kappast. Soleiðis er m.a. í alpinari
skiðrenning og bogaskjóting. Kappingar eru, har ið ikki ber til at síggja
beinleiðis, hvør ið vinnur. Har eru dómarar, sum geva stig, og bíðað verður
altíð í spenningi eftir úrslitinum. Soleiðis er í fimleiki, og tá ið kavað
verður.

Orðið kemur frá fornnorrønum iþræt sum er í ætt við íð sum merkir at útinna
(íðka) nakað. Ítrótt er sambært orðabókum kvennkynsorð, men í mannamunni verður
oftast orðið ídráttur nýtt. Hetta hevur ført við sær vanliga skriviháttin
ítróttur (kvennkynsorðið maskuliniserað), sum í veruleikanum á føroyskum ikki
kann sigast, soleiðis sum tað verður skrivað.



https://fo.wikipedia.org/wiki/Uganda

Uganda (enskt; Republic of Uganda, swahili; Jamhuri ya Uganda), ella Lýðveldið
Uganda er stórt land í Eysturafrika við umleið 36 mió. íbúgvar.

Tá ið farið var at leggja jarnbreytir í 1931, fingu túsundtals ugandarar
arbeiði. Í Uganda fekk jarnbreytafelagið sær eisini arbeiðarar úr Asia, sum
vórðu sendir heimaftur, tá ið arbeiðið varð liðugt.

Fyri tað, at Uganda loysti frá Bretlandi, var tað ríkt land. "Perlan í Afrika"
kallaði kendi politikarin Winston Churchill tað. Men í 1986 var landið oyðilagt
og á húsagangi. Frá 1971 til 1979 stýrdi rái einaræðisharrin Idi Amin landinum.
Túsundtals menniskju vórðu jagstrað og myrd. Evropearar og ásiatar vórðu riknir
av landinum, og hald varð steðgað, tá ið umheimurin varnaðist, hvussu rotið og
harðrent Idi Amin-stýrið var. Í 1979 varð Idi Amin rendur frá og flýddi, men
viðurskiftini batnaðu ikki fyrr enn í 1986, tá ið Yoweri Museveni kom til valdið
og gjørdist forseti í landinum. Uganda stríðist nú við at endurreisa búskapin og
fáa í gildi fólkaræðiliga stýrisskipan.

Í Uganda eru ovurstórar nøgdir av olju funnar, og í 2009 byrjar beinhørð kapping
millum heimsins størstu oljufeløg, ið síggja sær møguleika fyri vinningi í
landinum. Startskotið til hetta var í januar 2009, tá kanadiska oljufelagið
Heritage Oil fann tað, sum helst er størsta fund á landi sunnanfyri Sahara.
Hetta fund ber heitið "Giraffe 1", og metingin sigur, at har finnast í minsta
lagi 400 milliónir tunnur av olju. Síðan hava útlendsk oljufeløg funnið
tíggjutals onnur fund har vesturi í Uganda. Til samanberingar kann nevnast, at í
sjeytiárunum vóru oljufundini í Norðsjónum 400 milliónir tunnur. Nýggjasta
metingin haðani er, at umleið 20 milliónir tunnur eru eftir, áðrenn liðugt er
við olju úr Norðsjónum. Kandiska Heritage Oil hevur borað átjan brunnar í
Uganda, og í øllum brunnunum varð olja funnin. Síðsta oljufelag, ið fann olju í
Uganda, var írsk-bretska Tullow Oil í august 2009. Hetta felag metir, at minst
700 milliónir tunnur eru í vestara partinum av Uganda.

Tingið í Uganda hevur fyrireikað eina lóg, sum loyvir mismuni og hatri mótvegis
samkyndum, tvíkyndum og transpersónum. Lógin, ið verður rópt Anti-Homosexuality
Bill hevur verið ávegis síðani 2009. Umrødda lógin heimildar mismuni mótvegis
teimum, ið eru, ella kunnu hugsast at vera, samkynd. Núverandi revsilóg í Uganda
forbjóðar longu, at fólk av sama kyni eru saman kynsliga, men nýggja
lógaruppskotið er nógv meira víðgongt. Lógaruppskotið leggur upp til
deyðarevsing fyri provokerandi samkyndleika, ger tað revsivert, um man ikki
innan 24 tímar fráboðar, at man veit um ein samkyndan og kann geva sjey ára
fongsulsrevsing fyri at arbeiða fyri rættindunum hjá samkyndum, tvíkyndum ella
transpersónum. Sudan, Jemen, Móritania, Iran og Saudiarábia hava longu sett
deyðarevsing í verk fyri samkyndleiki .

Í Uganda verður arbeitt við einari lóg, sum skal gera tað revsivert við
deyðadómi at vera samkyndur við HIV, og revsivert við lívlangari fongsulsrevsing
at gifta seg við einum av sama kyni. Barack Obama hevur kalla lógaruppskotini
andstygilig, men mest víðgongdu røddirnar í Uganda vilja enn gera lógirnar
veruleika. Uganda samtykti í 2014 eina lóg sum ger at samkynt kunnu revsast við
upp til lívlongum fongsli. Lógin ger tað eisini revsivert ikki at melda tann sum
er undir illgruna fyri at vera samkyntur í Uganda, og lógin er fordømd av so at
siga øllum Vesturheiminum. Noreg og USA hava millum annað steðga allari
peningaligari hjálp til landið. Allir samkyntir ugandarar fáa friðskjól í
Skotlandi .



https://fo.wikipedia.org/wiki/Tv%C3%B8royri

Tvøroyri er ein býur í Suðuroy, partur av Tvøroyrar kommunu, og har búgva 1.763
fólk 2014. Fólkatalið var býtt soleiðis millum bygdirnar: 850 á Tvøroyri, 510 í
Trongisvági, 287 í Froðba, 67 í Øravíkarlíð og 44 í Øravík.

Tvøroyrar kirkja varð smíðað í Noregi og síðan førd við skipi til Føroya, har
hon varð reist á Tvøroyri og vígd í 1908. Í mun til aðrar kirkjur í Føroyum, so
er hendan kirkjan smíðað uttanlands, á Strømmen Trævarefabrik A/S í Noregi.
Arbeiðið fór í gongd um heystið í 1906 og var liðugt í 1907. Kirkjan varð sett
upp á ætlaða staðnum. Um várið 1908 var hon klár at taka í nýtslu, og Kr.
Himmalferðardag sama ár fór vígslan fram.

Tá Føroyar í 1856 fingu fríhandil, varð felagið T.F. Thomsen A/S stovnað. Danin
Thomas Frederik Thomsen úr Keypmannahavn keypti bygningarnar eftir danska
kongaliga einahandlinum á Tvøroyri. Hesir vórðu seldir á uppboði á Tvøroyri hin
9. juni 1856. T.F. Thomsen A/S hevði reiðaravirksemi við nógvum skipum upp
gjøgnum árini inntil í 1996, tá seinasta skipið í felagnum varð selt. Eftir tað
varð hildið fram við Krambúðini hjá Thomsen, sum seldi matvørur og aðrar
kai-relateraðar vørur til fiskafólkið á økinum. Í yvir 100 ár hevði felagið
umboð fyri D.F.D.S., hvørs skip sigldi millum Føroyar, Ísland og Keypmannahavn.

Johan Mortensen úr Øravík, fekk handilsbræví 1858 og setti seg niður á Tvøroyri.
Handilsvirkið hjá Johan Mortensen gjørdist skjótt eitt tað størsta í Føroyum,
sum eftir deyða hansara i 1889 varð gjørt til partafelag undir navninum A/S
J.Mortensens Eftf. Ein sonur, N. J. Mortensen tók seg kortini burtur og fekk
egið handilsvirki í 1911.

Hvannhagi verður mettur at vera besta pláss í Føroyum til tjóðargarð. Staðið er
avbyrgt, men kortini væl atkomandi til gongu. Sjáldsamt jarðfrøðisligt landslag
við einum fjøllbroyttum plantu- og djóralívi. Hvannhagi er eitt sermerkt og
vakurt náttúruøki í norðaru helvt av Suðuroynni. Hann liggur avbyrgdur og kann
bert røkkast til gongu. Vanliga verður gingið frá vestara endanum av Ovara vegi
á Tvøroyri, og har verður gingið eftir einari gøtu norðureftir tvørturum
fjallið.

Hvannhagi er kransað av steyrrættum fjallalíðum, og har slepst bert oman í
tveimum støðum. Verður gingið oman eftir tí eystaru gøtuni, er eitt frálíkt
útsýni norðureftir til Lítlu og Stóru Dímun.

Á hvørjum ári verður skipað fyri gongutúrum til Hvannhaga, og hetta er ein væl
vitjaður útferðarstaður fyri bæði útlendingar og føroyingar.[1]

Hvannhagi er sundurbýttur hagi - Norðaripartur og Uttaripartur. Hagin hevur
einki ásett markatal og liggur í tveimum markatalsbygdum. Hvannhagi
Norðaripartur hevur 70 áseyðir. Seyðamarkið er "Fjøður mitt um heilt" á høgra
oyra. Hvannhagi Uttaripartur hevur 72 áseyðir. Seyðamarkið er "Mitt um sýling" á
vinstra oyra.

Á Tvøroyri er eitt bygdarsavn, sum eitur Tvøroyrar Bygda og Sjósavn. Savnið er í
Doktaragøtu, tætt við Havnarlagið í gomlu Doktarahúsinum. Húsið hevur eisini
verið býráðsskrivstova. Tað er Tvøroyrar Forninnisfelag sum rekur bygdarsavnið.
Savnið eigur 1500 skrásettir lutir og 1700 myndir. Formaður í felagnum er Einar
Larsen. Á Tvøroyri er eitt gallarí, sum eitur Gallarí Oyggin. Tað er Palle
Julsgart, sum eigur og rekur Gallarí Oynna. Gallaríið hevur skiftandi
framsýningar við føroyskum og øðrum norðurlendskum listafólkum, umframt fasta
framsýning við verkum eftir Palla Julsgart sjálvum. Í havanum og á økinum yvirav
gallarínum eru fleiri standmyndir, sum Palle Julsgart hevur gjørt.



https://fo.wikipedia.org/wiki/Trygdarr%C3%A1%C3%B0_ST

Trygdarráðið hjá ST er týdningarmesti stovnurin í ST . Trygdarráðið er eitt ráð,
ið tekur stórar avgerðir og kemur saman til fundar at fáa frið í lag, tá ið
vandi er fyri, at kríggj brestur á ímillum lond. Høvuðsuppgávan hjá ráðnum er at
varðveita frið og trygd. Trygdarráðið arbeiðir bæði fyribyrgjandi - við at ráða
til semju, vera semingspartur og áseta meginreglur fyri friðarligum loysnum, og
meira aktivt, um ein træta endar við kríggi. Tá kann Trygdarráðið senda
friðarvarðveitandi herlið inn í øki og seta tvingsilsátøk og búskaparlig
revsitiltøk í verk . Herliðini eru ofta úr fleiri limalondum, men eru undir
ST-yvirvaldi. Ráðið kann taka avgerð um, at lond, ið kríggjast, skulu fáa í lag
vápnahvíld, ella tað kann gera av at senda friðarherlið at verja friðin.
Trygdarráðið skal straks koma saman, um heimsfriðurin verður hóttur.

Í trygdarráðnum eru fimtan limir. Ráðið hevur fimm fastar limir - USA,
Stórabretland, Frakland, Kina og Russland - og tíggju aðrar limir, sum sita 2 ár
í senn. Hinir tíggju limirnir verða valdir fyri 2 ár í senn av landabólkum: Fimm
úr Ásia og Afrika, tveir úr Vesturevropa, tveir úr Latínamerika (Mið- og
Suðuramerika) og ein úr Eysturevropa. Avgerðir Trygdarráðsins hava bert gildi,
um í minsta lagi níggju limir atkvøða fyri. Ráðið hevur víðar heimildir, men
samstundis hava føstu limirnir sonevndan sýtingarrætt (vetorætt), tað er, at tey
einsamøll kunnu sýta fyri, at ein avgerð, sum øll hini annars eru samd um,
verður viðtikin. Undir Kalda krígnum nýttu Sovjetsamveldið og USA mangan hendan
møguleika og løgdu tí Trygdarráðið lamið í long tíðarskeið.



https://fo.wikipedia.org/wiki/Texas

Texas er stakríki í USA við 23 miljónum innbúgvum. Norðureftir liggur Texas móti
Oklahoma, í landnyrðingi móti Arkansas, eystri móti Louisiana og vestri móti New
Mexico. Texas er næststørsti lutstaturin, bæði landafrøðiliga (næst eftir
Alaska) og við innbúgvum (næst eftir Kalifornia). Texas er størri enn Týskland,
Ongland, Írland, Holland og Belgia – tilsamans. Austin er høvuðsstaður.
Lutstaturin var fyrr partur av Meksiko, og í eitt tíðarskeið á næstan 10 ár
sjálvstøðugt land (Lýðveldið Texas), áðrenn Texas í 1845 fór uppí USA. Texas eru
best kend fyri cowboylívið og stórar neytagarðar, men har er eisini besta
kornlendið í USA og nógv stór oljureinsiverk. Her eru høg fjøll og fruktagóðar
fløtur.

Veðurlagið í Texas skiftir við árstíðunum - kalt um veturin og brennandi heitt
um summarið, og har eru javnan melduródnir og heglingsstormar. Inni í Texas er
turt, og har eru ógvuliga stórir neytagarðar. Suðuri við strondina og nakað
norður regnar, og har dyrka teir heviti, mais, bummull og rís. Suður móti
Meksiko er steikjandi heitt, og har eru stór strekki, ið liggja sum oyðimerkur.
Í Texas eru 254 fylki (landslutir), sum er fleiri enn í nøkrum øðrum lutstat í
Sambandsríki Amerika.

Texas var einaferð spanskt hjáland. Tá ið Meksiko tók loysing frá Spania 1821,
var Texas partur av Meksiko. Næstu 15 árini fluttu fleiri enn 25.000
norðuramerikanarar til Texas. Meksiko var ímóti trælahaldi. Tað dámdi fólkinum í
Texas lítið, tí at tey búðu í útryðjuni í bummullarríkjinum og søgdu seg hava
brúk fyri trælaarbeiði. Í 1835 gjørdu tey uppreistur ímóti
hernaðareinaræðisharranum Antonio de Santa Anna (1974-1876) og skipaðu
fyribilsstjórn. Tey settu Sam Houston (1793-1863) at ráða og tóku býin San
Antonio í Texas. Í februar 1836 gjørdi meksikansk herdeild við Santa Anna innrás
í Texas fyri at knúsa uppreisturin. Meksikanararnir kringsettu Alamo, sum fell
13 dagar seinni. Allir tveyhundrað hermenninir, sum høvdu vart skansan, vóru
drepnir. Teir mánaðir máttu Santa Anna og herur hansara flýggja í bardagnum við
San Jacinto. Texas varð lýst lýðveldi, og Sam Houston kosin forseti. Í 1845 bað
Texas um at verða limað inn í USA. Tað varð atvold til kríggj ímillum Meksiko og
USA í 1846-1848. Meksiko tapti.

Í 1870- og 1880’unum vórðu indianararnir riknir út við makt, og jarnbreytin
útbygd og slóðaði ræsur fyri búreisingarnar. Neytahaldið varð meir og føddi
mýtuna um Texas sum tað veruliga "villa vestið". Fyrst í 1900-talinum fekk oljan
stóran týdning fyri Texas, og býirnir Houston og Dallas vórðu roknaðir sum tveir
teir ríkastu býirnir í heiminum. Nú er Texas næst Alaska at vinna út olju.
Magnesium, jarn og uran verður eisini vunnið í Texas.

Forsetin í USA, John F. Kennedy, varð tann 22. novembur 1963 skotin og doyði í
Dallas, Texas.

Høgi oljuprísurin í 1970-árunum elvdi til búskaparligan vøkstur í Texas. Lýggja
veðurlagið og dreymurin um betri kor freistaði eisini fólk at fara vestureftir
og í ein útsynning. Bílig arbeiðsmegi úr Meksiko gjørdi eisini sítt til, at fólk
fóru tann vegin.

Fyrrverandi amerikanski forsetin George W. Bush var guvernørur í Texas í árunum
1994-2000.



https://fo.wikipedia.org/wiki/Tansania

Tansania (swahili: Jamhuri ya Muungano wa Tanzania, enskt: United Republic of
Tanzania), ella Sameinda Lýðveldið Tansania er stórt land í Eysturafrika við
umleið 41 mió íbúgvar. Í eystri hevur Tansania mark við Indiahav, í suðuri við
Mosambik, Malavi og Sambia, í norðri við Kenja og Uganda og vesturi er
Tanganyikavatn og Ruanda og Burundi. Almennu málini eru tvey í tali, enskt og
swahili.

Engaruka var sjálvbjargið landbúnaðarsamfelag í Tansania einar 160 km.
vestanfyri Kilimanjaro. Lendið var bratt, so engarukar máttu laðað garð á niðaru
síðu og fylla upp omanfyri, áðrenn teir bygdu sær hús. Búsetningarnar kundu vera
upp ímóti 20 km2 í vídd, og í líðunum laðaðu teir langar bríkar at velta í.
Bríkarnar vórðu gjørdar soleiðis, at laðað varð upp við gróti í niðara borði, og
so varð fylt upp ájavnt garðin við leysum tilfari, mest mold, omanfyri. Vatn
varð veitt á velturnar í gjøgnum steinsett ræsi úr Engarukaá. Grivið hevur verið
út í bústøðunum síðan í 1960-árunum, og alt bendir á, at fólk hava búð har
leingi. Enn veit eingin, hví engarukamentanin doyði út, men tað kann hava verið
av liggjandi skerpingi, sum hevði við sær, at ógjørligt varð at dyrka jørðina.
Fólk veltu t.d. korn og hirsa. Kornið varð knúst til mjøl í stórum mortara og
baka til breyð. Engarukar búðu í rundum húsum av leiri og viði, og tey vóru takt
við hálmi. Teir laðaðu grótgarðar uttan um bygdina at halda óbodnum gestum
burtur. Húsini vórðu takt við síðum grasi, sum vaks tætt við húsini.

Í øllum Afrika settu afrikanarar seg upp ímóti, at evropearar tóku land teirra,
løgdu skatt á teir, eyðmýktu og eyðrændu teir, noyddu teir at gera
tvingsilsarbeiði, snýttu og stjólu, fóru og ógvuliga harðliga fram og neyðtóku
konufólk. Í Týska Eysturafrika (nú Tansania) var mótstøðan størst ímóti høgum
skatti, tvingsilsarbeiði og skylduni at dyrka bummull, sum myndugleikarnir
fluttu út. Ein andamanari segði seg kunna útvega vatn, sum vardi fólk fyri
kúlum, og um alt landið gjørdu fólk uppreistur. Vatn eitur "maji" á swahili, og
tí var uppreisturin nevndur Maji-Maji-Uppreisturin. Myndugleikarnir knústu
uppreisturin í 1905, drupu oddamenninar og elvdu til hungursneyð. Hermenninir
settu eld á grøði, akrar og bygdir, og teir fóru gjølliga til verka. Fleiri enn
200 000 fólk doyðu.

Til fyri stuttum var Tansania undir sosialististiskum stjórnarvaldi, ið til
dømis eggjaði fólki at gera samvinnufeløg og at arbeiða saman í stórum
ríkisriknum gróðrarlundum. Hóast summar av hesum verkætlanum eydnaðust væl, er
Tansania nógv fátækari enn grannalandið Kenja og er gott dømi um, hvussu
búsetingin er í einum fátækum landbúnaðarlandi - næstan alt fólkið býr á bygd.

Heimsins hægsta fríttstandandi fjall - tvs. fjall, ið ikki er partur av
fjallarøð - er 5.895 metrar høgt, eitur Kilimanjaro og stendur í Tansania.
Jøklar eru enn á toppinum, men væntað verður tíverri, at teir eru burturi um
nøkur ár orsakað av heimsfevnandi upphitingini. Annars eru stóru
nátturugarðarnir tann størsta turistattraktiónin í Tansania. Friðaðu økini eru
full av fílum, sebrum, giraffum, leyvum etc, sum liva frítt, og sum til ber at
eygleiða úr bili.

Um 120 fólkasløg búgva í landinum, tey flestu tala swahili, ið nú á døgum verður
nýtt sum felagsmál mangastaðni í mið- og eysturafrika.

Fyrr búði fólkið í landinum spjatt í mongum smáum bygdum. Í 1970 skipaði
stjórnin fyri eini verkætlan, ið hevði til endamáls at fáa fólkið at flyta saman
í stórar bygdir, so at eini 250 húski fóru at verða í hvørjari bygd. At savnað
fólkið meiri hevði við sær, at lættari og bíligari varð at útvega bygdunum
skúlar, vatn og annað og at býta út handilstøð og sáðkorn. Nú á døgum búgva
tríggir fjórðingar av fólkinum í Tansania á bygd, fleiri enn nakra aðrastaðni í
Afrika.



https://fo.wikipedia.org/wiki/Sudan

Sudan (arábiskt; جمهورية السودان) er triðstørsta land í Afrika, men tað er av
fátækastu og minst mentu londum í heiminum. Stórir landspartar í Sudan hava
verið meint raktir av turki og hungursneyð seinastu árini.

Sunnan fyri gamla Egyptaland var Nubia. Frá um 2000 f.Kr. til 1600 f.Kr. ráddu
egyptar har. Ovara Nubia æt Kusj. Hesar øldirnar kyknaði rík og sermerkt mentan
í landslutinum Kerma, og eina tíð vóru kusjittar mest sum frælst fólk. Frá uml.
1500 f.Kr. til 900 f.Kr. legði Egyptaland aftur Nubia undir seg, og egyptar
floymdu inn í Nubia. Men so viknaðu egyptar og mistu ræðið. Kusj kom fyri seg
aftur, og høvuðsstaður varð bygdur til Napata norðanfyri fjórða fossin í Nilá.
Frá 770 f.Kr. til 716 f.Kr. lupu tveir kusjittiskir herhøvdingar á Egyptaland,
róku valdsharrarnar frá, tóku sjálvir valdið, og høvdu ræðið til 671 f.Kr. Tá ið
kusjittiska yvirvaldið í Egyptalandi viknaði, flutti kusjittmentanin seg
suðureftir, og høvuðsstaður gjørdist nú býurin Meroe. Um hetta mundið verður
farið at nýta jarn í Nubia. Í t.d. Meroe var nógvur jarnmálmur og nógvur viður.
Leirkeralistin og metalsmíðið í Meroe eru víða gitin.

Fyri 300 f.Kr. vóru kusjittar í Sudan bundnir at handlinum við Egyptaland. Um
300 f.Kr. fluttu teir høvuðsstaðin til Meroe, sum var longri suðuri, og funnu
sær aðrar handilsvegir. So hvørt sum kongstíkið vaks, skapaðu kusjittar eina
mentan, sum fór longri burtur frá egyptisku mentanini. Sum tíðin leið, gjørdu
kusjittar sær eina skrift burtur úr egyptisku hieroglyfunum, ið eingin enn dugir
at týða. Meroe gjørdist stórbýur við borgum, templum og sethúsum. Henda mentan
varð nevnd tann meroitiska. Meroitisku kongarnir vóru virdir sum hálvgudar og
eru jarðaðir í pýramyduskapaðum gravum, sum líkist egiptisku pýramidunum. So
hvørt sum meroitiska mentanin kom fyri seg, fingu kusjittar størri virðing fyri
sínum egnu gudum enn fyri teimum egyptisku. Enn tann mætasti meroitiski gudurin
var ljóngudurin Apedemek.

Islamiska stýrið í Norðursudan setti í verk sharialóggávu í 1983. Tá Sudan í
2009 varð býtt sundur í Suðursudan og Sudan, lovaði Omar Hassan al-Bashir,
forsetin í norðara partinum, sum í dag er Sudan, at tjóð hansara skuldi
handhevja sharialógirnar strangari frameftir. Fyri fyrstu ferð í 2014 síðan
nýggj revsilóg varð sett í verk í Sudan í 1991 er eitt fólk dømt til deyða fyri
trúarskifti . Dómurin varð feldur í rætti í høvuðsstaðnum Khartoum í mai 2014.
"Vit góvu tær tríggjar dagar at avnokta trúgv tína, men tú heldur fast við ikki
at venda aftur til Islam. Eg dømi teg til deyða við heinging", segði dómarin
Abbas Mohammed Al-Khalifa . Tann 27 ára gamla Meriam Yehya Ibrahim varð eisini
dømd fyri ótrúskap, tí hjúnarband hennara við kristnan mann verður ikki góðkent
í Sudan. Revsingin fyri hetta brotið var 100 koyrlasløg. Kvinnan er við barn og
komin í áttanda mánað. Dómurin bíðar tó, til barnið er borið í heim. Sambært Al
Jazeera er pápi hennara muslimur úr Sudan, og mamman er ortodoks kristin úr
Etiopia. Kvinnan hevur tikið við trúgv mammu sínar og er gift kristnum manni. Tá
hon í rættarhølinum varð avhoyrd, noktaði hon, at hon hevði skift trúgv. Hon
greiddi frá, at "hon altíð hevði verið kristin og ongantíð hevði skift trúgv" .

Óstøðug viðurskifti eru í sudanska landspartinum Darfur. Vápnaða stríðið í
Darfurlandspartinum byrjaði í 2003, tá Sudanska Frælsisørslan, nevnd SLM/A, og
Rættvísis- og Javnrættindarørslan, nevnd JEM, fóru at kríggjast móti stjørnini í
Sudan. Og tað hevur ikki gingið stillisliga fyri seg; morð, rán, og dráp hava
merkt stríðið. Grundgevingin fyri álopinum var, at stjørnin í Sudan tók
sudanesarar av arábiskum uppruna fram um sudanesarar av ikki-arábiskum uppruna.
Sudanska stjørnin og JEM skrivaðu undir friðarsáttmála í 2010, men avtalan helt
ikki. Støðan er tó meira fløkt enn so, stríðið er eisini um at fáa bestu
landbúnaðarjørðina, umframt annað. Omar Bashir er eftir øllum at døma einasti
einaræðisharri í heiminum, sum enn situr við valdið, hóast hann hevur ábyrgdina
av, at fleiri hundraðtúsund folk eru tikin av døgum. Omar al-Bashir verður
sjáldan nevndur í sambandi við menniskjaligu tragediuna í Darfur landspartinum,
hóast hann er høvuðspersónur.

Fyri norðan er fólkið muslimskt og talar arábiskt, í miðjum landi og fyri sunnan
búgva mong fólkasløg, ið tala afrikonsk mál og hava ymsar afrikanskar átrúnaðir,
nøkur eru eisini kristin. Stríð ímillum fólkið fyri norðan og sunnan hevur verið
atvold til drúgvt borgarakríggj.

Nubiar fyri norðan byggja ferhyrnd hús úr sólturkaðum tigulsteini við flatari
tekju. Nubanar, bøndur í hálendinum í Miðsudan, byggja rundar smáttur av
træstreyrum, grasi og hirsuhálmi, tekjan er strýtuskapað. Mong ættarfólk
lívbjarga sær við at halda dýr og eru alsamt á ferð eftir nýggjum beitilendi.
Fleiri dýr, maður eigur, mætari og virðingarverdari er hann ímillum ættarfólkið.
Borgarakríggið hevur volt flakkfólkinum miklan skaða, nógv beitilendi er farið
fyri einki, og gomlu ferðaleiðirnar eru stongdar. Dinkaflakkfólkið, eystan fyri
Nilá, livir av at halda neyt.

Síðan Sudan gjørdist sjálvstøðugt ríki í 1956, hevur muslimska stjórnin í
Khartoum roynt at noyða fólkið í landinum at taka við islam. Hetta hevur elvt
til borgarakríggj og hungursneyð.

Meginparturin av fólkinum býr fram við Nilá og veitir vatn úr ánni á akrarnar.
Tveir triðingar av fólkinum liva av landbúnaði, høvuðsgrøði er bummull,
jarðnøtir, arábagummi, hirsa og dadlur. Myndugleikarnir hava sett í verk stóra
vanveitingarverkætlan til tess at menna landbúnaðin.

Nilá rennur ígjøgnum landið, og mesta fólkið býr í fruktagóða lendinum fram við
ánni. Steinoyðimørk er fyri norðan og mýrilendi fyri sunnan. Stórir landspartar
í Sudan eru alt ov turrir til, at fólk kann búgva har, og ónýtiligir sum
dyrkilendi. Stór akurlendi eru oyðiløgd í borgarakrígnum.



https://fo.wikipedia.org/wiki/S%C3%B3lin

Sólin er er ein stjørna, t.e. ein ógvuliga stór lýsandi kúla av gløðandi heitum
gassi. Tvørmálið í henni er um leið 109 ferðir tvørmálið í jørðini , og
frástøðan er knappliga 12 000 ferðir tvørmálið í jørðini. Sólin kundi gloypt
1 303 600 jørðum. Hon er tann stjørnan, sum er tættast jørðini. Sólin hevur ein
radius upp á knappar 700 000 kilometrar, vigar 330 000 ferðir meira enn jørðin
og evnisnøgdin er meira enn 99 % av sólskipanini.

Hitin uttaná er knøpp 6 000 °C. Í miðdeplinum er væl heitari. Kjarnin á sólini
er full av glóðheitum gassi og er 15 milliónir °C . Um leið 3/4 av tilfarinum í
sólini eru hydrogen og um leið 1/4 er helium. Ein stórur partur av orkuni úr
sólin fer sendandi út í tóman heim. Bara ein evarska lítil partur kemur á
jørðina. Men hóast sólin er um 150 mió. km frá okkum, merkja vit væl lívgevandi
hitan úr henni. Av hesum ger eitt yðjandi lív á jørðini sær dælt. Sum stjørna
millum stjørnur hevur sólin onga serstøðu. Hon er allar vegir ein miðalstjørna.
Stjørnur kunnu vera bæði kaldari og heitari enn sólin. Tær kunnu bæði vera minni
og nógv størri enn sólin. Hjá okkum hevur sólin tó ta serstøðu, at hon er
einasta stjørna, sum er okkum so nær. 150 mió. km eru í rúmdarhøpi fyri einki at
rokna . Næstu grannastjørnurnar hjá sólini eru meiri enn 270 000 ferðir so langt
frá okkum sum sólin.



https://fo.wikipedia.org/wiki/Ravnur

Ravnur ella Krunkur, gamalt føroyskt Gorpur (frøðiheiti - Corvus corax) er
stórur, svartur krákufuglur, hvørs veingjavídd er um leið 65-70 cm. Fjaðrarnar
eru krunkasvartar og skyggja blágrønar. Hann hevur svart nev og svartar føtur.
Ravnurin í Íslandi og í Føroyum hevur verið avbyrgdur so mikið leingi, at hann í
dag ikki er meinlíkur ravni aðrastaðni úti í heimi. Eingin veit, hvussu nógvur
ravnur eigur í Føroyum .

Nógv pátrúgv er knýtt at ravninum, pátrúgv, ið stavar frá ravnunum hjá Óðini,
Hugin og Munin. Sum krákan er ravnurin ein av ruskmonnum náttúrunnar, sum ikki
fírir fyri at eta lomb og seyð, ið eru ússalig, ræ og rusk. Hetta hevur mangan
fingið fólk at argast inn á hann. Ikki man vera smávegis av mús og rottu, sum
hvønn vetur hvørvur niður í ravnarnar.

Ígjønum øldir hava menn veitt ravn eins væl og kráku. Hetta elvdi m.a.
nevtollurin, sum ikki er avtikin enn, hóast hann ikki verður nýttur í dag. Henda
lóg segði, at hvør maður, ið var ímillum 15 og 50 ára gamal, árliga skuldi lata
inn eitt ravnsnev ella tvey nev av kráku, baki ella skúgvi. Øll nevini vórðu
savnað og brend á Krákusteini í Havn. Nú er ravnurin millum teir fuglar, ið
verða veiddir alt árið. Hann er støðufuglur og er tí her alt árið. Jagstranin
hevur gjørt ravnin til ein styggan fugl. Reiður ger hann sær í brøttum,
fjarskotnum klettum, ið ikki eru lættir at sleppa til. Vanliga verpur ravnur 4-5
egg.

Corvus corax corax er tann mest vanligi ravnurin meðan Corvus corax varius er
slagi sum er at finna í Føroyum og í Íslandi.



https://fo.wikipedia.org/wiki/Platon

Platon (á grikskum: Πλάτων) (428/427 f.Kr. – 348/347 f.Kr.) var grikskur
heimspekingur. Hann æt upprunaliga Aristoklis, men varð kallaður Platon
(Plàtōn), ið merkir "ennisbreiði". Hann, Sokrates og Aristoteles løgdu støðið
undir vesturlendska heimspeki. Platon fekst eisini við støddfrøði, og hann
stovnaði Akademiið í Athen, sum var allarfyrsti lærdi háskúlin í Vesturheiminum.
Hann skrivaði mest samrøður, sum nevnast "sokratisku samrøðurnar", av tí at
Platon nýtir Sokrates sum høvuðspersón, og kunnger umvegis hann boðskap og
heimspeki sína. Verk Platons eru í høvuðsheitum støðið undir skilvísi,
retorikki, støddfrøði og heimspeki sum heild.

Platon verður ofta settur upp móti næmingi sínum, Aristotelesi, hvørs heimspeki
var tann øvugta av Platonsa, av tí at hon einans var støddfrøðislig og bygd á
eygleiðingar.

Miðøldin var góð við Aristoteles og tók hann fram um Platon, men í Býsantiska
ríkinum varð nógv granskað í Platoni.

Tað at nokta materiellu kringumstøðurnar hjá okkum og tær avleiðingar, ið hetta
hevur, eins og Sokrates ofta gjørdi, nevnist oftani "platonisma". Í fleiri av
verkum Platons - serliga Politeiu - kemur Sokrates og vendir vanliga mátanum,
sum vit fata heimin kring okkum á, og tað, vit kunnu vita, fullkomiliga á høvdið
- hann avnoktar sansirnar fullkomiliga. Í verkinum Teatetos letur hann Sokrates
siga, at slík fólk, sum trúgva á sansirnar, eru "eu a-musoi", sum merkir "glað
uttan musurnar". Hetta merkir í stuttum, at tey liva uttan guddómsligan
íblástur, sum í einum glotta kann vísa teimum hin hægra veruleikan.

Í holulíknilsinum kunnger Platon bæði vitanarfrøði og politikk sín.
Holulíknilsið snýr seg um, at tann, sum ger seg frían av leinkjunum og fer út úr
holuni og upp í sólarljósið, hann eigur at stýra samfelagnum. Tann upplýsti
hevur skyldu til at fara frá tí bara at sita og filosofera, og til at stýra
samfelagnum, av tí at hesin hevur "hitt háleitta innlitið". Hesir persónar
nevnast "heimspekiskongar".



https://fo.wikipedia.org/wiki/P%C3%B3lland

Pólland er lýðveldi í Miðevropa. Pólland hevur mark við Eystrasalt, Russland
(Kaliningrad) og Litava í norðri, Týskland í vestri, Kekkia og Slovakia í suðri
og Hvítarussland og Ukraina í eystri. Pólsku mørkini eru, kanska meiri enn onnur
evropeisk, broytt óteljandi ferðir í søguni. Dagsins Pólland varð stovnað eftir
2. veraldarbardaga. Pólland er ein blandingur av spjøddum landbúnaðarbygdum og
vøkrum miðaldarbýum. Næstan alt landið er fláur slætti, og tilsamans er tað
størri í vídd enn hini trý londini í Miðevropa.

Stórslignu miðaldarhúsini í Kraków eru sjónlig dømi um, at Pólland var stórveldi
í 15. og 16. øld, áðrenn landið var skift sundur ímillum onnur ríki. Gomlu
kirkjurnar, borgirnar og almennu fyrisitingarhúsini í Póllandi eru ímillum tað
vakrasta, sum bygt er í Evropa. Mangir bygningar fóru illa ella vórðu oyðilagdir
í Seinna heimsbardaga, men í Kraków varð ikki so nógv oyðilagt. Jødarnir í
Norður- og Miðevropa flýggjaðu til Pólland og stovna har eina blómandi jødiska
mentan í stóru býunum og á bygd. Jødarnir fullu so væl inn í pólska samfelagið,
at teir tóku yvir klædnabúnarnar hjá pólska aðalinum, sum enn tann dag í dag er
búnin hjá ortodoksu hassidimjødunum.

Fyrst í 1980-árunum settu póllendingar seg meiri og meiri upp ímóti
kommunistastýri landsins, sum varð stuðlað úr Sovjetsamveldinum.
Fakfelagsformaðurin Lech Walesa stóð á odda í stríðnum, tá ið póllendingar
sluppu undan kommunistastýrinum. Hann gjørdist forseti í nýggja fólkaræðisstýrda
Póllandi í 1990. Tíggju ár frammanundan høvdu ónøgdir verkamenn á
Lenin-skipasmiðjuni í Gdansk mótmælt vánaligu viðurskiftum sínum. Fakfelagið
Solidaritet, við Lech Walesa á odda, gekk undan í stríðnum. Skiftið til
fólkaræði hevði við sær ótrygg politisk viðurskifti. So leingi Pólland stóð
undir Sovjetsamveldinum, var landið við í einari stórari, miðstýrdari
búskaparskipan. Til dømis varð stál flutt úr Sovjetsamveldinum til Póllands, har
tað m.a. varð nýtt til traktorar, ið síðan vórðu fluttir út til okkurt
Sovjetlýðveldi.

Fyrr búðu mong fólkasløg í Póllandi, men kríggj, jødatyning nasistanna,
burturflyting og marknabroytingarnar í 1945 hava havt við sær, at mesta fólkið
nú eru póllendingar, ið hoyra til katólsku kirkjuna.

Frá 1945 til 1989 var Pólland kommunistiskt. Eftir kollvelting í 1989 varð Lech
Wałęsa valdur til forseta. Eftir at fólkaræði aftur varð sett í gildi í 1990,
hevur Pólland roynt at lagt stóran dent á at lagt um til marknaðarbúskap og at
selt privatum fyritøkum tær stóru, ótíðarhóskandi, ríkisriknu verksmiðjurnar.

Pólska fosturtøkulógin er millum tær strangastu í Evropa. Hon er frá 1993 og
sigur, at fosturtøkur bara eru lógligar, um lív ella heilsa hjá kvinnuni er í
vanda, um fostrið ber álvarslig brek, ella um kvinnan er blivin upp á vegin
eftir neyðtøku ella blóðskemd. Sambært pólska heilsumálaráðnum verða einar 1000
lógligar fosturtøkur framdar í Póllandi árliga.

Pólland er mest eitt slættlendi, alt sum tað er; á markinum til Slovakia er
kortini ein høgur fjallaryggur, sum eitur Karpatarfjøllini. Fram við
Eysturhavinum eru sandbakkar, og summastaðni byrgja langir sandtangar stórar
firðir av frá havinum. Í áarmunnunum er heldur grunt, men kortini er siglandi
eftir bæði Oder og Wisla, so tær hava almiklan týdning fyri samferðsluna. Fyri
kríggið átti Poland bert eina smala geil norður móti havinum. men tá ið kríggið
hæsaði av, varð pólska markið vesturflutt, og landið fekk harvið stórt strekki
av Týsklandi, soleiðis at teir nú eiga mikla vídd fram við sjónum. Samstundis
sum markið varð flutt vestur á Týskland, varð eisini russiska markið flutt
vestur. Nakað suður frá strondini verður landslagið heldur heyggjut við nógvum
tjarnum, men moldin er góð. Sunnari koma stórar slættar fløtur við sandmold;
sunnan fyri tær hækkar landið so líðandi, men jørðin er av tí besta. og alt er
undanvelt. Heilt suðuri ígjøgnum koma so Karpatarfjøllini. Tey eru ikki hægri
enn so, at eingin kavi liggur á teimum um summarið, og har vaksa stórir skógir.

Stórur partur av póllendingum er smábøndur, og pólska fólkið legði sær eina við
at goyma gamlar siðir øll árini, Sovjetsamveldið hevði so stóran ávirkan í
landinum. Tí vórðu bóndagarðarnir ikki lagdir saman í ovurstórar felagsgarðar,
sum annars var vanligt í londunum, ið vóru undir kommunistiska sovjetstýrinum.
Sumstaðni í Póllandi pløga bøndurnir enn við rossi. Enn er eisini vanligt at
virka vørur og gera listhandverk heima. Innbúgvið er litfagurt málað, og vanligt
er at prýða húsini innan við baldýringum og útskornum lutum. Um fjórðingur av
fólkinum arbeiðir í landbúnaðinum. Mesta grøðin er epli, korn og sukurrøtur;
nógv verður eisini gjørt burtur úr neytahaldi. Einstakir bøndur hava
marknaðarbrúk burturav, men teir flestu dyrka eitt sindur at selja og hava tað,
ið eftir er, til sín sjálvs. Landbúnaðurin er soleiðis, tí at flestu garðarnir
eru smáir óðalsgarðar og framíhjávinna. Tey, ið sita við gørðunum, eru eldri
fólk í eftirlønaraldri.



https://fo.wikipedia.org/wiki/Nikaragua

Nikaragua er eitt land í Norðuramerika. Á Miðamerikanska tanganum - millum Kosta
Rika og Honduras - liggur Nikaragua, sum er størsta landið í Miðamerika. Til
støddar er landið sum Ongland, men fólkatættleikin er lítil, bert 50
íbúgvar/km2. Í El Salvador, sum er tað landið í Miðamerika, har fólkatættleikin
er størstur, búgva fimm ferðir so nógv fólk á hvørjum ferkilometri sum í
Nikaragua.

Bæði hvat landslagi, veðurlagi og samfelagsviðurskiftum viðvíkur, ber til at
býta Nikaragua í tveir partar: Vesturnikaragua og Atlantshavsstrondini, sum
eystara helvt vanliga verður nevnt. Veður- og landslag broytast frá tí kaldliga
fjallaøkinum norður ímóti markinum við Honduras til heita láglendið við
Kyrrahavsstrondina. Á Atlantshavsstrondini regnar alt árið. Vestanfyri búgva
90 % av fólkinum.

Nikaragua hevur ætlanir um at grava eina veit ígjøgnum landið. Veitin skal
kappast við Panama-veitina . Ætlanin, sum nevnist "Grand Interoceanic Canal of
Nicaragua", kann gerast fyrr 2020. Stórur íleggjari úr Kina stuðlar hesi
verkætlan. Umboð fyri Nikaragua hava ferðast um og greitt frá um verkætlanina.
Mánadagin 7. apríl 2014 var ein sendinevnd í Danmark, har tey millum annað
vitjaðu danska reiðarafelagið. Frá danska reiðarafelagnum verður millum annað
nevnt, at ein veit í Nikaragua hevur fyrimunir í mun til veitina í Panama . Ein
fyrimunur er, at henda 200 kilometra langa veit fer at hava pláss fyri heimsins
størstu skipum. Tað hevur Panama-veitin ikki.

Nikaragua-veitin er mett at kosta umleið 40 milliardir dollarar . Dýpið verður
22 metrar, og til dømis Triple-E skipini hjá Mærsk kunnu sleppa ígjøgnum tann
vegin, um hon gerst veruleiki.



https://fo.wikipedia.org/wiki/New_York

New York er ein lutstatur í Sambandsríkinum Amerika við umleið 19 mió. íbúgvum.
Albany er høvuðsstaðurin, og størsti býurin er New York City. Í norðri hevur New
York mark við Kanada (landslutir Ontario, Quebec) og Ontariovatn, í eystri New
Hampshire, Massachusetts og Connecticut, og í suðri við Pennsylvania.

Í stórbýum í New York hevði verið sera trupult at arbeitt ella at farið til
handils, um ikki lyftur ella rullitrappur vóru. Fólk høvdu verið noydd at gingið
trappur upp og trappur niður í háhúsum og í støðum undir jørð, og trupult hevði
verið hjá illa gongdum fólki at sloppið upp og niður. Otis Elevator Company
(OTIS) gjørdi í Yonkers, New York í 1852 fyrstu lyftuna, hon gekk við dampspæli.

Í 1854 sýndi verkfrøðingurin Elisha Graves Otis (3. august 1811 – 8. apríl 1861)
á fyrsta sinni fram trygdarlyftu sína. Standandi á henni høgt uppi, gav hann boð
um at kvetta línuna, ið helt lyftuni. Bremsurnar tóku straks um
stýrisskinnarnar, so hon ikki datt niður. Síðan hava allar lyftur í New York
havt hesa trygdarskipan. Í 1872 varð oljutrýstlyftan uppfunnin eisini í New
York, og í 1907 uppfann týska fyritøkan Siemens elektrisku lyftuna.

Eftir fyrra veraldarbardaga var búskaparlig framgongd í USA í nøkur fá ár, til
kreppa í landbúnaðinum, sum stóðst av ov nógvum korni og øðrum búnaðarvørum,
trýsti prísirnar niður. Virðisbrævamarknaðurin í New York City rapaði í 1929, og
tað elvdi til eina búskaparkreppu, sum breiddi seg um alt USA og allan heimin. Í
t.d. Brasil gjørdist álvarslig búskaparkreppa, tá ið prísurin fall á gummi og
kaffi. Mong fólk í USA fóru á húsagang eftir skrædlið í New York. Fólk seldu
bilar og aðrir virðislutir fyri lítið og einki til tess at fáa sær reiðan
pening.

Hin 11. september 2001 gjørdist ein dagur, ið setti stór spor fyri eftirtíðina.
Tann dagin fóru fleiri yvirgangsálop og atsóknir fram móti USA innanfyri fáir
tímar. Fýra flogfør vóru rænd, og síðan vóru trý av teimum brúkt til at raka
bygningar í USA meint. Tann mest álvarsama av atsóknunum, og sum eydnaðist til
fulnar fyri yvirgangsmenninar, var álopið á World Trade Center á Manhattan í New
York City. Har stóðu tvey høghús, sum vóru kend sum Twin Towers
(Tvíburðatórnini). Har vóru nógvar skrivstovur inni í báðum bygningunum,
matstovur og mangt annað. Hendingarnar fóru fram um morgunin, amerikanska tíð.
Fyrst fleyg eitt flogfar inn í tað eina tornið, sum alt í einum stóð í loga.
Umleið ein hálvan tíma seinni kom eitt annað flogfar og rendi inn í hitt tornið.
Áðrenn tveir tímar vóru farnir frá tí at fyrra tornið var rakt, rapaðu báðir
bygningarnir og nógv fólk doyðu. Tað vísti seg tá, at talan var um
sjálvmorðsatsóknir, har yvirgangamenn høvdu tikið ræði á flogførum og stýrdu tey
beint inn í týdningarmikil mál í USA. Eitt flogfar fleyg inn í
Pentagon-bygningin í Virginia.

Meiningin var at øll fýra flogførini skuldu brúkast uppá sama máta móti fýra
bygningum, men í tí fjórða flogfarinum varnaðust nøkur av ferðafólkunum, hvat ið
fór at henda og tóku tí ræði á flogrænarunum, úrslitið var, at flogfarið datt
niður á ein bø í Pennsylvania. Í alt doyðu nærum 3000 fólk í øllum fýra
yvirgangsálopunum, íroknað tey 246 sivilu ferðafólkini í flogførunum og teir 19
flogránararnir. Tað vardi ikki longi, áðrenn illgruni var um, at arabiski
yvirgangsfelagskapurin al-Qaeda stóð aftanfyri yvirgangsatsóknunum, og í 2004,
átók al-Qaeda leiðarin Osama bin Laden, sum til tá hevði noktað at hava nakað
við atkóknirnar at gera, sær ábyrgdina. Í mai 2002 vóru tey liðug við
uppruddingina av staðnum, har World Trade Center stóð. Ætlanin er at byggja ein
nýggjan høgan bygning, sum skal standa liðugur í 2013 á Ground Zero, sum staðið
verður rópt, har tvíburðatórnini stóðu. Bygningurin skal eita One World Trade
Center. Bygningurin verður 541,3 metrar høgur íroknað spírið, og verður harvið
triðhægsti bygningur í heiminum og hægsti bygningur í vestaru hemisferu..

Senatið í New York samtykti í 2011 at viðurkenna rættin hjá samkyndum at ganga
saman í hjúnarlag. Uppskotið varð samtykt við 33 atkvøðum fyri og 29 ímóti. New
York er tann sætti amerikanski staturin, sum viðurkennir hjúnarlag millum
samkynd.



https://fo.wikipedia.org/wiki/Michigan

Michigan (enskt: State of Michigan) er ein lutstatur í Samveldisríkinum Amerika
við umleið 9,8 mió. íbúgvum. Lansing er høvuðsstaðurin og Detroit er størsti
býurin. Í 1837 bleiv Michigan lutstatur í USA. Ovara Hálvoyggj (á enskum Upper
Peninsula ella UP) hevur mark við Wisconsin og Niðara Hálvoyggj (á enskum Lower
Peninsula) hevur mark við Indiana og Ohio.

Arbeiðsloysið í Michigan er 11,7 % (januar 2011), og tískil væl størri enn miðal
fyri alt landið, ið er 8,9 %. Í Michigan eru størstu bilverksmiðjur í heiminum:
Ford og General Motors. Av Ford-smiðjunum lata teir 15 500 nýggjar bilar um
dagin.

Michigan er umgyrdur av Great Lakes á øllum síðum. Eyknevni er Stóruvøtnstaturin
(enskt: The Great Lakes State). Sunnarlaga í Kanada og norðarlaga í USA, m.a. í
Michigan og Wisconsin, eru fimm stór vøtn, sum eru samanhangandi: Michiganvatn,
Huronvatn, Erievatn, Superiorvatn og Ontariovatn. The Great Lakes, sum vøtnini
verða nevnd á enskum, eru til samans tað størsta økið í heiminum við feskvatni.

Á einum stórum strekki vestan fyri Erievatn í Eystur-Michigan dyrka teir bara
soyabønir, jarðnøtir og mais. Um tú siglir eftir onkrari á har, so sært tú teir
høgu maisleggirnar, ið verða upp til 3 metrar, standa á áarbakkanum, og koyrir
tú við toki, so koma maisleggirnir upp fyri vindeyguni á ferðamannavognunum, so
tú leingi ikki sært annað enn maisbløð. Nakað av maisini verður m.a. nýtt til
matna, vit kenna "corn flakes".

Bilídnaðurin hevur serliga tikið seg fram í Michigan. Fyrst í 20. øld fóru
bilverksmiðjurnar hjá Henry Ford í Detroit, Michigan undir at nýta
flutningsbond. Arbeiðið við flutningsbandi fer soleiðis fram, at hvør arbeiðari
ger bara ein lítlan part av tí arbeiði, sum skal til fyri at gera lutin, sum
t.d. kann vera ein bilur. Bilurin, sum er í gerð, verður so fluttur við
flutningsbandinum víðari til tann næsta arbeiðaran, sum so ger sín part av
arbeiðinum. Áður var tað so, at allir arbeiðsmenninir vóru við til at gera
næstan allan bilin. Nú vórðu bilarnir hjá Ford, General Motors og Chrysler
settir saman av lidnum lutum. Í fyrstani var bara eitt modell at fáa, og bara
ein litur, sum var svart. Síðan dagarnar hjá Henry Ford er nógv hent í
bilídnaðinum í Michigan. Á einari bilverk smiðju verða teir einstøku lutirnir
framvegis settir saman til ein bil, men meginparturin av tí arbeiðinum í USA
verður nú gjørt av maskinum. Einstøku lutirnir verða gjørdir á ymiskum
verksmiðjum, og tær kunnu vera í hvør sínum landi, kanska langt burturi frá tí
verksmiðjuni í Detroit ella Lansing, har bilurin verður settur saman. Í 2013
varð næstan fjórði hvør bilur gjørdur í USA, gjørdur í Michigan (22 %). Michigan
hevur í 2011 framleitt 1.9 mió. bilar, 1.5 mió. framleitt í Detroit ella
Lansing.



https://fo.wikipedia.org/wiki/Mali

Lýðveldið Mali (Franskt: République du Mali) er eitt land í Vesturafrika. Í
norðri hevur Mali mark við Algeria, í eystri við Nigeria, í suðri við Burkina
Faso, Fílabeinsstrondin og Guinea, og í vestri við Senegal og Móritania.
Høvuðsstaður er Bamako, og londinum hevur umleið 14,5 millionar íbúgvar. Landið
er kallað upp eftir máttmikla muslimska malinkifólkinum, sum ráddi í stórum ríki
á hesum leiðum í 13. og 14. øld.

Mali er fyrrverandi franskt hjáland. Nú á døgum er Mali fátækt land.
Meginparturin av fólkinum livir av at dyrka jørðina og av neytahald. Í 2013
sendi Frakland hernaðarfólk til landið fyri at hjálpa í stríðnum móti
uppreistrarbólkum við tilknýti til al-Qaeda.

Tá ið tað fór at ganga aftur á í Ganaríki, tóku kúgað fólkasløg valdið, fyrst
susafólkið síðan keitafólkið. Í 1230-árunum stóðu keitar undir einum mætum
krígskongi, Sun Diata (1217–1255). Hann stovnaði nýtt vesturafrikanskt kongsríki
í Mali. Tað gjørdist nógv størri enn Gana og øll onnur kongsríki, sum høvdu
verið har um vegir. Ríkið vaks norðureftir, suðureftir og vestureftir og fekk
ræði yvir týdningarmestu karavanhandilsbýunum í Suðursahara til dømis Timbuktu
og Gao. Sun Diata tók við islamskari trúgv, og kendasti eftirmaður hansara,
Mansa Musa (1312-1337) gjørdi pílgrímsferð til Mekka, Saudiarábia.

Í 14. øld flutti Mali gull út til Norðurafrika úr dølunum fram við áunum
Senegalá og Nigerá. Í 1337 var Mali ímillum størstu ríkini í Afrika. Tollynta
rættarskipanin gjørdi Mali til ríkt og friðarligt land. Kirina var ein av býunum
við Nigerá, sum var sjálvur miðdepilin í Maliríki. Í Vesturafrika var tað áður
so máttmikla Ganaríkið trokað burtur av nýggja kongríkinum Mali í 14. øld.
Fólkið í Mali vann sær enn stórt ríkidømi av kamelkaravanunum tvørtur um Sahel
til og úr Norðurafrika.

Songhaifólkið í Vesturafrika var granni hjá tí múgvandi Maliríkinum. Teir fóru
at ræna Mali fyrst í 15. øld. Hálva øld seinni vóru teir vorðnir álvarslig
hóttan ímóti ríkinum. Undir valdsharra sínum Sonni Ali (1462-1492), tóku teir
stórar partar av Eysturmali. Hesin partur var til Shonghairíkið. Sonni Ali var
ovasti maður í herinum, og meginparturin av stjórnartíð síni var hann á herferð.
Hann vann nýggja ríkinum meiri vald, tá ið hann tók og vaks handilsbýirnar í
Mali til dømis Timbuktu og Jenne, eins og hann vaks sín egna høvuðsstað Gao. Tá
ið hann hevði lagt næstan alt Maliríkið undir seg, royndi hann at fáa skil á
stýrislagið og at reisa landið á føtur aftur. Hann doyði í 1492, og sonurin tók
við eftir hann, men eitt ár eftir koyrdi ein av fremstu herovastum Sonna, Askia
Mohammed Turré (1442–1538), hann frá.

Søgur um nógv gull drógu evropearar higar, og í 1880-árunum var næstan alt
Vesturafrika evropeiskt hjáland.

Mali er sum Niger til víddar, t.e. gott og væl sum tey skandinavisku londini
samanlagt.

Landslagið í Mali skiftir frá stóru oyðimarkarvíddunum í Sahara fyri norðan til
Saheløkið í miðjum landi og savannu fyri sunnan. Fram við Nigerá og Senegalá er
smalur geiri av fruktagóðum lendi. Nigerá er lívæðrin í Mali. Áin rennur langt
eystur ígjøgnum landið, snarar so suðurá og rennur ígjøgnum Niger og Nigeria og
út í Atlantshav. Flestu fólk í Mali búgva fram við ánni. Úr ánni fáa tey
drikkivatn, vatn á akrarnar, har fiska tey, og áin er eisini týdningarmikil
flutningsleið.

Høvuðsstaðurin í Mali, Bamako, er týðandi havnabýur; haðan verða sement og
brennievni flutt til aðrar partar í landinum, og har verður tikið ímóti rísi og
jarðnøtum, sum verða útflutt. Miðskeiðis í Mali greinar Nigerá seg í fýra áir.
Hetta økið verður kallað Miðoyrarnar í Mali og er fruktabesta lendið í landinum.
Tá ið áin fer at vaksa í regntíðini, seta bøndurnir niður eitt serligt rísslag,
sum flýtur og veksur um ein fót um samdøgrið, soleiðis at tað veksur líka
skjótt, sum vatnið á oyrunum hækkar.

Tuaregar bygdu býin Timbuktu í 1100. Av tí at hann var mitt á handilsleiðini
ígjøgnum Sahara, gjørdist hann skjótt týdningarmikil og kendur býur. Arabiskir
keypmenn úr Norðurafrika lótu salt, klæði og ross í býti við gull og trælir
sunnaneftir. Í 15. øld gjørdist Timbuktu islamskur lærdómsmiðdepil. Seinni fór
at ganga aftur á í býnum, og vánalig stýring legði hann opnan fyri fíggindum.

Meginparturin av fólkinum er muslimar. Islam kom til Mali við keypmonnum, sum
komu higar ígjøgnum Sahara úr arábiska Norðurafrika. Í 13. øld hevði alt fólkið
í Mali tikið við muslimskari trúgv, og moskur vórðu bygdar í flestum býum. Tað
eru umleið 2 prosent kristin í Mali.

Á sandsteinaheyggjunum við Bandiagaraháslættan sunnan fyri Timbuktu heldur
Dogonfólkið til, ið búsettu seg her í 16. øld. Dogonfólkið hevur sínar egnu
gudar og eigur nógvar frumsagnir um, hvussu heimurin varð skapaður. Av tí at
hetta lendið er kargt og berligt, hevur dogonfólkið verið noytt at lært seg at
velta hvønn einasta jarðarteig - tey dyrka til dømis rís, hirsu og mais.



https://fo.wikipedia.org/wiki/Madrid

Madrid er høvuðsstaður Spaniu, og hevur umleið 3,2 mió. íbúgvar (2005). Madrid
er størsti býur í Spania, um upplandið verður talt við, kemur fólkatalið upp á 6
milliónir og gerst býurin harvið triðstørsti býur í ES, næst eftir London og
Paris. Madrid gjørdist høvuðsstaður í Spania, tí Filipi kongi 2. dámdi so væl
veðurlagið har, eisini helt hann býin liggja væl fyri, mitt í landinum. Nú búgva
3,2 milliónir fólk í býnum, og hann er fíggjarmiðdepil og stjórnarbýur landsins.
Madrid er miðskeiðis í landinum á Kastilla-háslætta í 640 metra hædd. Í býnum
eru stjórnarhúsini og kongsborgin, Escorial. Hann er nú mikil ídnaðar- og
handilsbýur. Gamli og vakri miðbýurin verður nevndur Plaza del Sol.

Madrid, høvuðsstaðurin í Spaniu, stendur uppi á háslættanum sunnan fyri
fjøllini. Býurin stendur á sera turrum lendi 600 m oman fyri sjóvarmálan. Tað
hevur verið stríggið at fáa býnum vatn; men nú hava teir lagt vatnveitingar oman
úr fjøllunum og soleiðis fingið vatn til nýtslu í húsarhaldinum og eisini til
gosvøtnini og teir nógvu grasagarðarnar, sum eru í býnum. Sum allir
suðurlendskir býur er Madrid oyðin við fólk, tá ið heitast er mitt um dagin, tí
tá er alt fólkið innandura og hvílir. Men svalligari er á morgni og kvøldi.
Hvørt kvøld yður av fólki á geilunum; summi spáka, summi sita og práta á
gongubreytum og geilarhornum, meðan onnur spæla onkran streingjaleik.

Í Madrid er ein stórur leikvøllur ella arena, sum spaniumenn siga, ið tekur
14.000 fólk og eitur Plaza de Toros (føroyskt: Tarvagarðurin). Í Tarvagarðinum
eru teir stóru tarva-bardagarnir, sum spaniumonnum dámar so væl at síggja.

Madrid er heimbýur hjá Real Madrid, sum er ein av kendastu fótbóltsfeløgum í
heiminum og sambært FIFA er felagið eisini heimsins mest vinnandi í 20. øld.
Real Madrid spælir á Estadio Santiago Bernabéu. Atlético de Madrid hevur eisini
sín heimstað í Madrid. Býurin var vertsbýur fyri finaluna í HM í fótbólti 1982.

Í býnum eru eisini tvey kurvbóltslið Asociación de Clubs de Baloncesto (ACB
league) og Circuito Permanente del Jarama), ein motorsportvøllur, sum fyrr hevur
veriðvertur fyri tað Spanska formel 1 Grand Prix'ið.

Súkklukappingin Spania Runt endar í Madrid á sama hátt sum Tour de France endar
í París.

Tað er møguligt at íðka skí ítrótt í Sierra de Guadarrama fjøllunum, sum eru
tætt við býin, har liggja skístøðini Valdesquí og Navacerrada.



https://fo.wikipedia.org/wiki/L%C3%A6knafr%C3%B8%C3%B0i

Læknafrøði er læran um menniskjakroppin og greining, forðing og leking av sjúkum
og eisini ymiskum skaðum, sum menniskjað kann koma út fyri. Granskarar kanna
sjúkuárin og royna nýggjar viðgerðarhættir. Sjúka verður viðgjørd við til dømis
geisling, uppvenjing, heilivági og skurðviðgerð. Fyribyrgjandi viðgerð, til
dømis at koppseta, er týðandi partur í nýmótans læknavísindum.   Fyri tveimum
øldum síðan kundu fólk ikki vænta sær at gerast stórt eldri enn 40 ár. Nú verða
mong fólk í ídnaðarlondum 80 ára gomul ella eldri. Betri matur og serstakliga
betri heilsurøkt gera tað, at fólk liva longri, men menningin í læknavísindum
hevur eisini nógv at siga. Stórur læknatørvur er enn í menningarlondum.
Heilsufólk verða útbúgvin at hjálpa hesum fólkum. Heilsufólk koppseta og duga at
veita lætta sjúkraviðgerð. Tey leiðbeina eisini í reinføri, í mati og í
smábarnarøkt. Miðallívsævin kann eisini vera 40 ár styttri í menningarlondum enn
í ídnaðarlondum. Miðallívsævin í Angola er t.d. bara 38 ár.



https://fo.wikipedia.org/wiki/J%C3%B8dad%C3%B3mur

Jødadómurin varð til um 2000 f.Kr., tá ið hebrear settu seg niður í tí, sum nú
mest er Ísrael. Jødadómurin er upprunin at hinum báðum átrúnaðunum, ið bara hava
ein gud, kristindóminum og islam. Eingin ávísur maður verður sagdur at hava
stovnað jødadómin, men Ábraham var fyrsti oddamaðurin.

Jødar vænta, at sendiboð Guds, Messias, skal koma og bøta um lívkorini í
heiminum. Messias skal endurstovna gamla kongsríki jøda. Ríkið fór til grundar í
6. øld f.Kr. Halga bók teirra er jødiska Bíblian - Gamla Testamentið, og
týdningarmest er Toran - tær fyrstu fimm Mósebøkurnar. Eftir jødajagstranirnar í
Evropa, stovnaðu jødarnir sítt egna ríki Ísrael í 1948, men enn búgva nógv
flestu jødar víða um í heiminum.

Átrúnaðarligur leiðari eitur rabbinari. Hann lærir jødar lógirnar og leggur tær
út. Rabbinarar granska og lesa tvær halgibøkur, Talmud og Tora, sum eru
skrivaður á bókarullur. Í Talmud stendur, hvussu jødar eiga at liva, og hvussu
lógirnar eru at skilja. Retttrúgvandi jødar (ortodoksir) liva eftir skriftunum
og halda tey mongu boðini til lítar. Boðini eru m.a. um mat og klædnabúna, til
dømis er ikki loyvt at eta skeljadýr ella svínakjøt. Jødar, ið ikki eru
"rætttrúgvandi", halda ikki boðini so strangliga.

Í øldir, í ringum og góðum tíðum, hevur frásøgnin um makkabearar víst jødum, at
einki yvirvald megnar at týna tey, sum stríðast fyri síni trúgv og at liva, sum
tey sjálv vilja. Menorain er til minnis um hetta stríð og sigurin.



https://fo.wikipedia.org/wiki/Gabon

Lýðveldið Gabon (franskt: République Gabonaise) er eitt land í Miðafrika. Gabon
hevur mark við Ekvatorguinea, Kongo og Kamerun. Landið hevur uml. 1 640 286
íbúgvar. Báðumegin miðkring, har nógv avfall er alt árið, er Gabon; tríggir
fjóðringar av landinum eru regnskógur. Mesta inntøkan í landinum er av
oljuvinnuni, men skógarvinnan er eisini nógv vaksin í seinastuni. Nógva
tilfeingið skuldi gjørt, at Gabon var ríkt land, so er ikki, og fólkið er
fátækt. Høvuðsatvoldin er lutvíst, at tá ið Gabon fekk sjálvstýri í 1960, tók
einflokkastjórn valdið. Stjórnin stýrdi illa og søplaði burtur peningin í
landinum. Í 1990 fekk Gabon fólkaræðiliga stýrisskipan.

Libreville er bæði høvuðsstaður og størsti býur í Gabon. Libreville merkir á
fronskum "frælsur býur", og býurin, ið nú er høvuðsstaður í Gabon, varð
grundaður í 1849 sum frístaður hjá leyslatnum trælum. Fronsk ávirkan eyðkennir
býin, tí at Gabon gjørdist franskt hjáland í 19. øld. Nú er Libreville lívligur,
nýmótans stórbýur; har er nógv virksemi; men ovurstórur munur er á fátækum og
ríkum.



https://fo.wikipedia.org/wiki/F%C3%B3lkar%C3%A6%C3%B0i

Fólkaræði er ein stýrisskipan har ið fólkið við fólkavaldum umboðum hevur
politiskt vald. Fólkaræði eitur á grikskum demokrati. Demokrati er sett saman av
demos, sum merkir fólk, og kratia, sum merkir stýri, ræði ella veldi. Í einum
fólkaræðisligum samfelagi hava allir landsins borgarar atkvøðurætt. Har ið
fólkaræði er, ræður meirilutin, men hugsar tó um áskoðanina hjá minnilutanum.
Fólkaræði er eisini, at øll eru líka fyri lógini, og at øll hava frítt at
skriva, tala og hugsa innan lógarinnar karmar. Í Føroyum og í Grønlandi eru
fólkaræðisligu rættindi borgaranna tryggjað í donsku grundlógini.

Fólkaræði kann bólkast í fleiri skipanir. Mest vanliga uppbýtið er millum
beinleiðis fólkaræði og umboðandi fólkaræði. Beinleiðis fólkaræði varð nýtt í
gamla Grikkalandi, og varð skipað sum fundir við stórari fjøld, sum kom saman
fyri at taka støðu til politisk mál. Ein nútímans háttur av beinleiðis fólkaræði
verður brúktur í t.d. Kalifornia og Sveis, har fólkaatkvøður í stóran mun verða
nýttar. Umboðandi fólkaræði er eitt meira avmarkað og óbeinleiðis fólkaræði, har
borgarar við jøvnum millumbilum koma saman at velja sær nýtt ting, og á tann
hátt nýta sín fólkaræðisliga rætt til ávirkan. Teir valdu tinglimirnir eru
sostatt umboðsmenn hjá veljarunum og skulu røkja áhugamálini hjá teimum.



https://fo.wikipedia.org/wiki/Delaware

Staturin Delaware (enskt: State of Delaware) er ein av minstu lutstatunum í
Sameindu Statunum, men er eisini eitt av teimum vakrastu. Samlaða støddin er
einans 6452 km². Í norðri hevur Delaware mark við Pennsylvania, í suðri og í
vestri við Maryland. Í eystri liggur Atlantshavið. Høvuðsstaðurin eitur Dover.
Størsti býur er Wilmington (71 305 fólk) á eysturstrondini við Atlantshav.
Næststørsti býurin er Dover. Eyknevni er Hin Fyrsta Staturin (enskt: The First
State). Í 1787 bleiv Delaware lutstatur í USA. Delaware var fyrsta stakríkið í
USA. Stakríkið er eisini eitt av ríkastu statum í USA. Delaware er nevndur eftir
Thomas West, 3. baron “De La Warr” (1577-1618). Tann 1. jan. 2015 var
íbúgvatalið 935 614. Íbúgvatættleikin í Delaware á 179/km², er hægri enn í
flestu amerikansku statunum.

Delaware liggur á Delmarva-hálvoynni millum Maryland og Delaware-víkina. Í
Delaware er nógv avfall um veturin, og har kann ofta vera kavi. Delaware er
millum lægsta og slættasta hálvoyggin í USA. Hægsta lendið er ikki meir enn 136
m yvir vatnskorpuni (Ebright Azimuth). Delaware plaga amerikanir at býta í 3
partar: New Castle County, Sussex County og Kent County. Stakríkið er vakurt,
langir firðir ganga inn í stakríkið og fram við teimum eru ofta stórar
skógvaksnar herðar. Áirnar eru nógvir, og av tí nógva avfalli kunna tær ofta
vera heilt stríðar. Tann longsta er Delaware River (484 km).



https://fo.wikipedia.org/wiki/Buddisma

Buddisma er trúarlæra, sum byggir á læru Siddharta Gautma (um 560 f.Kr. til 482
f.Kr.). Buddisma kom fyri uml. 2.500 árum síðan í India . Hon breiddi seg
skjótt, og nú eru fleiri enn 376 milliónir buddistar, teir flestu í Asia. Læran
er ein av størstu trúarlærum í heiminum.

Buddistar liva eftir læru Budda. Hann var ríkur kongssonur, men tá ið hann sá
neyðina á jørðini, fór hann heimanífrá og fór at hugsa djúpt (meditera). Tað tók
honum 3 ár at gerast alvitandi. Hann gjørdist munkur og fór at siga øðrum frá
hugsanum sínum. Ein av høvuðsspurningunum í læru hansara er líðing, ið stendst
av girnd menniskjunnar eftir tí jarðliga. Men hann, ið vinnur á hesi jarðligu
girnd, sleppur undan allari líðing og fær fullkomnan frið, nirvana.

Buddistar, sum verða munkar, siga alla ogn frá sær og eiga bara reyðgul klæði,
eina nál, eina vatnsílu, ein rakiknív og eina biddaraskál. Teir taka sær av
børnum, hugsa djúpt og læra frá sær. Hvønn dag bidda teir fyri føðina. Teir
livdi í aga og fráhaldni og vígdu lív sítt til grundan, bøn og undirvísing. Í
summum londum búgva skúladreingir eina stutta tíð í kleystri. Kleystur til
nunnur og munkar vórðu bygd í India og aðrastaðni í Asia. Summi kleystur
gjørdust fróðskaparsetur, har nunnur og munkar lósu læknafrøði og røktaðu gomul
og sjúk.

Ógvuliga nógvar standmyndir eru av Budda. Allar Buddamyndir líkjast, men eru
ymiskar á stødd. Tær sýna Budda sitandi á lotusblómu. Myndin minnir fólk á
góðvild Budda, djúphugsan og bøn.

Buddistar trúgva eins og hindufólk á lógar- ella lívshjólið. Tað er ein
endaleysur ringur av føðing og endurføðing teirra, ið ikki koma í nirvana. Her
fevnir Maralívshjólið ella Samsra. Tað merkir, at líðingin er partur av Samsra.
Menniskjan skal nýta Buddalæru at sleppa burtur úr Samsra.

Nú á døgum eru stívliga 376 milliónir buddistar, mest í Asia, nakrir fylgja t.d.
hini einføldu hinayana-læruni, og aðrir fylgja hini torgreiddu mahayana-læruni.

Tann greinin av buddismuni, sum verður nevnd mahayanalæran kom til Tibet seinast
í 7. øld e.Kr. Mahayanskir munkar heingja bønarlepar á bønarhjólið. Tá ið hjólið
snarar, er tað sum at biðja bønina.

Ovastu mahayansku munkarnir vóru nevndir lamar. Teir máttu ikki drekka rúsandi
drykkir ella giftast .

Hóast buddisman varð til í Norðurindia, búgva flestu buddistar nú á døgum í
øðrum londum, til dømis í Tibet, Sri Lanka, Mongolia og Landsynningsasia .



https://fo.wikipedia.org/wiki/Ankara

Ankara er høvuðsstaður Turkalands og næststørsti býur, størsti býurin í
Turkalandi er Istanbul. Ankara varð fyrr kendur sum Angora. Í 2013 búðu
5.045.083 fólk í Ankara. Býurin liggur umleið 900-1.050 metrar yvir havið, hann
liggur mitt í Anatolia. Turkiska stjørnin hevur sæti í býnum. Býurin er ein
týdningarmikil handils og ídnaðarbýur og fleiri jarnbreytir og høvuðsvegir
møtast har. Fleiri djórasløg eita eftir býnum, eitt nú Angora-geitin,
Angora-kettan og Angora-kaninin.

Ankara er ein sera gamal býur við fornminnum frá Hittittunum, Frygia,
Hellenistisku tíðini, Rómverjaríkinum, Bysantinska Ríkinum, og frá Osmaniska
Ríkinum. Heyggurin ið er í býnum, er krýndur við leivdum av einari gamlari borg,
men bert fáir søguligir bygningar frá tí gamla býarpartinum hava yvirlivað til
dagin í dag. Men tað eru tó fleiri væl varðveittir bygningar av Hellenistiskum,
rómverskum og bysantinskum arkitektururi, har tað týdningarmesta er Augustus og
Róm templið (20 á.Kr.) sum eisini er verður nevnt Monumentum Ancyranum.



https://fo.wikipedia.org/wiki/Alaska

Alaska er ein lutstatur í USA við umleið 737 túsund íbúgvum. Alaska, sum USA
keypti frá Russlandi í 1867, er stórt land, dupult so stórt sum Noreg og Svøríki
tilsamans. Staturin er 1,5 mill. ferkilometrar ella umleið 100 ferðir so stórur
sum Føroyar.

Nú eru tað Republikanarar, sum sita við ræðið í lutstatinum. Sean Parnell
(føddur 19. november 1962 í Hanford, Kalifornia) er guvernørur. Hann umboðar
republikanararnar.

Alaska, sum er eitt land størri enn Skandinavia, er so at siga fólkatómt. Tað er
tað størsta stakríkið í USA, eitt sindur størri enn t.d. Texas. Men roknað eftir
íbúgvatali er Alaska millum tey minstu londini í Amerika. Tað er tað kaldasta
stakríkið í USA. Hesi seinastu árini er tað tó vorðið lýggjari í Alaska. Hildið
verður, at orsøkin er tað vaksandi vakstrarhúsárinið, sum ávirkar veðurlagið á
allari jørðini. Tað mesta av tí er fjallalendi, og har er hægsta fjallið í
Norðuramerika, Mount Mac Kinley, 6187 m. Vestari partur av meginlandinum
Norður-Amerika er eyðkendur av fleiri fjallarøðum, sum til samans eita
Kordillurnar (Cordilleran Highlands). Teir hægstu tindarnir í Kordillunum eru
meira enn 6100 metrar yvir sjóvarmálanum. Teir eru norðuri í Alaska. Fjøllini
røkka um alt meginlandið og halda fram í Suður-Amerika. Har eita tey Andesfjøll.
Norðuri við Íshavið og fram við áunum er slætt. Veðurlagið er kalt uttan úti við
vesturstrondina. Fram við norðurstrondini er tundralendi, men sunnari vaksa
heilt stórir nálaskógir. Størsta áin eitur Yukon, og høvuðsstaðurin er Juneau.
Strondin er umleið 76.000 km.

Norðast í Alaska er ógvuliga kalt. Bara í august er miðalhitin oman fyri
frostmarkið. Har er pólveðurlag, og her breiðir tundran seg so ber og kørg.
Stórir partar av Alaska liggja undir innlandsísi, ið summastaðni er 3000 metrar
tjúkkur. Sunnan fyri tundruna er kalt temprað veðurlag. Har er nálaskógarøkið,
sum røkkur um stórar partar av Alaska, Kanada og norðara part av USA.

Tey fyrstu menniskjuni í Norður-Amerika komu gong úr Ásia til Alaska fyri kanska
30.000 árum síðan. Tá í tíðini var landfast millum hesar báðar heimspartarnar.
Nú er eitt sund ímillum, Beringssundið. Til um 1800 búðu bara inuittar í Alaska.
Hesi fólkini vórðu leingi nevnd eskimoar ella skrælingar, men nú á døgum verður
heitið inuittar nýtt. Orðið inuit merkir heilt einfalt "menniskja". Um ár 1890
funnu teir gull í landinum, og tá fór nógv fólk hagar at leita eftir gulli. Men
enn eru tó bara 730.000 fólk í øllum landinum. Í 1959 fekk landið rætt at
teljast upp í hini ríkini.

Í lutstatinum búðu, tá ið teir hvítu komu hagar, indiánar og eskimoar. Helst
hava fólk verið í Alaska frá um 10.000 f.Kr. Fornfrøðingar hava funnið eina
11.500 ára gamla barnagrøv í einum steinaldar búplássi mitt í Alaska. Í grøvini,
sum er millum nøkur trø beint við eina á, vóru brendar leivdir av einum barni.
Barnið var millum eitt og trý ára gamalt, tá tað doyði fyri 11.500 árum síðani.
Hetta eru elstu leivdirnar av menniskjum í hesum partinum av Amerika. Staðið har
grøvin er kallast Upward Sun River, og tí hevur barnið fingið navnið Xaasaa
Cheege Ts’eniin, sum merkir "Upward Sun River Mouth Child" .

Tennirnar hjá barninum vísa, at tað er í ætt við indiánarar og fólk úr
Eysturásia. Granskarar hava enn ikki staðfest hvat kyn barnið er, tí leivdirnar
eru ov illa farnar í eldinum. Amerika og Eysturásia eru á dag skild sundur við
einum smølum firði, men tað hava tey ikki altíð verið. Fara vit 14.000 ár aftur
í tíðina, so vita vit, at havstøðan var lægri enn hon er í dag. Og tí hava stór
øki, sum í dag er hav, verið land tá. Fólk hava tí kunnað ferðast úr Eysturásia
til Norðuramerika at búseta seg. Long tíðarskeið í forsøguligari tíð lógu stórir
partar av Norðuramerika og Eysturásia undir í ómetaliga tjúkkum ísi, kava og
jøklum. Hesi køldu tíðarskeiðini, kalla ístíðir, vóru 100 000 hvørt ár. Ímillum
hvørja ístíð var veðurlagið lýggjari í eini 20 000 ár. Tann síðsta ístíðin kom
110 000 ár f.Kr. og var av umleið 13 000 f.Kr. So nógvur sjógvur frysti, at
høvini fjarðaðu einar 90 m. Tað hevði við sær, at landfast gjørdist ímillum
meginlond, sum havið áður hevði skilt sundur, til dømis lá turt tað grynsta
ímillum Alaska og Russland, har Beringssund nú er.

Veiðifólk, sum høvdu búsett seg í Eysturásia fluttu um 13 000 f.Kr. til tað, ið
nú er Alaska. Eftir um 12 000 f.Kr. fløddi aftur, og havið stongdi leiðina um
Beringsund fyri niðursetufólkunum úr Ásia. Tey fóru longri og longri suður
ígjøgnum USA og haðan til Suðuramerika.

Umframt gull eru fleiri onnur málmsløg at finna, og hartil bæði kol og olja.
Vælferðin frá oljuni er so mikið stór, at tú rindar ikki skatt í Alaska.
Borgarar í Alaska gjalda ikki skatt til lutstatin, bara til
samveldismyndugleikarnar. Meðal inntøkan hjá einum íbúgva er millum 350.000 og
400.000 kr. Aftrat hesum fáa allir íbúgvar eina ferð um árið em kekk uppá 14.000
kr. sendandi. Men sagt verður, at vanligar vørur eru dýrari her enn í USA
annars. Hetta er orsakað av flutningskostnaðinum. Eins og hjá norðmonnum fer ein
stórur partur av avgjaidinum frá oljufeløgunum í ein oljugrunn, sum er ætlaður
at brúka úr, tá verri tíðir koma. Tað eru tvey stór oljufeløg, sum arbeiða í
Alaska. Umframt Arco er tað eisini BP. Hesi bæði feløgini royna at fáa loyvi til
at bora eftir olju í nýggjum økjum har norðuri, í tí teir nevna tað órørda North
Slope Borough. Tað er óvist um feløgini fáa loyvi til tess. tí mong halda tað
vera skeivt at nema tey náttúruvøkru og fullkomiliga óspiltu økini har norðuri í
Alaska.

Viði høgga teir væl av, og fiskur er nógvur at fáa, helst laksur, men tað er
eisini nógv til av toski og kalva. Fiskivinnan verður roknað sum ein sera
týdningarmikil vinna. Sitka, ein av høvuðsbýunum í Suðuralaska, varð bygdur í
árinum 1804. Hann liggur á Baranofoynni og er í dag heimsins fremsta laksahavn.

Nógvur legst kavin í Alaska, og fyrr mátti farast millum bygdir við hundasleðu.
Torført er at ferðast, og tí hava teir bygt nógvar flogstøðir seinnu árini, so
at nú verða flogfør ógvuliga nógv brúkt, bæði til at flyta fólk og varu. Í
Anchorage setast tey stóru flogførini, sum flúgva millum Evropa og Ásia tvørtur
yvir Norðpólinum. 10 tímar tekur ferðin úr Keypmannahavn til Anchorage og 8
tímar haðani til Tokyo, Japan.

Fyri at gera ferðalíkindini betri millum Alaska og hin partin av USA, hava teir
lagt veg norður ígjøgnum Kanada, so nú ber til at koyra við bili, ið hvussu er
um summarið. Markið millum Kanada og USA, sum gongur 49 breiddarstigi vestur frá
vøtnunum, verður ikki vart, so sum gjørt verður millum flest onnur lond. Har eru
eingir tollarar ella vaktarmenn, og fólk kunnu fara um markið, sum teimum
lystir.



https://fo.wikipedia.org/wiki/%C3%98l

Øl ella bjór verður bryggjað úr vatni og byggi, og humli latin í fyri smakkin.
Byggið verður sett á blót og spírar til malt, sum verður hitað og málið í vatni.
So gerar tað í stórum kørum. Seinni búnast ølið og verður sílað, áðrenn tað
verður latið í fløskur. Í mong túsund ár hava fólk bryggjað øl. Øl er ein gamal
drykkur, sum í dag verður framleiddur kring allan heimin. Í Egyptalandi
bryggjaðu tey øl fyri umleið 6.000 árum síðan. Eisini í Føroyum hava vit
bryggjað øl í nógv ár. Í 2011 varð lógin í Føroyum broytt, so nú ber til at
keypa øl, sum er sterkari enn 5,8% í Føroyum. Lógin hevur virknað frá 1. apríl
2012, men av tí at 1. apríl er ein sunnudagur, og Rúsan er stongd tá, so verður
tað 2. apríl, at sterkar ølir kunnu keypast í Føroyum .

Øl er ein landbúnaðarvøra; ein geraður drykkur, ið verður framleiddur úr malti,
sum er korn (bygg, hveiti, havri, rug, mais ella rís), vatni, humlu og ger og
kanska okkurt krydd afturat. Kornið verður bloytt í vatni, til tað byrjar at
spíra. Síðani verður tað turkað og snerkt til malt. Ein suppa verður kókað úr
søta maltinun og verður kryddað við fruktkendu og beisku humluni og øðrum
kryddi. At enda verður alt kølt niður, og ger latið í fyri at gera sukurið til
alkohol og kolsýru. Henda tilgongd tekur vanliga eina til fimm vikur. Síðan
verður ølið goymt. Og tað kann taka frá nøkrum fáum døgum til mánaðir alt eftir,
hvat slag av øl talan er um. At enda verður ølið sílað, hitaviðgjørd og tappað.
Umleið 90 % av eini øl er vatn.



https://fo.wikipedia.org/wiki/V%C3%ADkingur

Heitið víkingur verður brúkt um norrønar ferðamenn í Víkingaøld, um mentanina
hjá hesum norðbúgvum, um tíðarskeiðið, um sjálvar ferðirnar og um fólk, ið búgva
í víkum. Víkingar voru týdningarmiklir leikarar í evropeiskari søgu.

Víkingur er eisini navnið á fótbóltsfelag í Eysturoy, sum er ein samanlegging av
Gøtu Ítróttarfelag og Leirvíkar Ítróttarfelag.

Upprunin av orðinum víkingur er ikki greiður. Flestu serfrøðingar eru tó samdir
um at tað kemur av orðinum vík. Summir serfrøðingar halda at orðið upprunaliga
hevur merkt virksemi í víkum. Seinni verður orðið samheiti við sjóferð. Ein
víkingur er so einhvør ið fæst við slíkt virksemi ella býr í einari vík.

Í íslendingasøgum merkir at fara í víking tað sama sum at fara á sjóferð. Ein
víkingur er ein sjómaður ella hermaður, ið er við á ferðini.

Í handritum úr miðøld, sum ikki eru skrivað av norðbúgvum, merkir víkingur
sjórænari. Víkingar vóru kendir fyri síni álop á kleystur og kirkjur í
víkingaøld, so tað er ikki løgið, um orðini víkingur og sjórænari av hesum eru
vorðin samheiti.

Víkingaøld er heiti fyri eitt ávíst tíðarskeið í evropeiskari søgu frá um leið
750 til um leið 1050. Tíðarskeiðið byrjar við teimum fyrstu kendu álopunum í
Bretlandi og endar við trúðarskiftinum frá Ásatrúnni til Kristindóm, tá Miðøld
tekur við.

Stórur fólkavøkstur var í Norðurlondum hesa tíðina. Norðurlendsku kongsríkini
Noreg, Danmark og Svøríki vórðu til. Mong fólk fóru um hav á ránsferðum,
handilsferðum og at búseta seg í bygdum og óbygdum londum. Sambært Føroyingasøgu
savnaði Haraldur Hárfagri Noreg í eitt ríki við tí úrsliti at stór mannfjøld
flýggjaði vestur um hav.

Upp á tríggjar øldir megnaðu norðbúgvar, sum áðrenn víkingaøld ikki høvdu gjørt
nógv um seg, at leggja Ongland undir seg, at koma til Grønlands og Ameriku og at
leggja lunnarnar undir Russiska Ríkið.



https://fo.wikipedia.org/wiki/Thomas_Jefferson

Thomas Jefferson (* 13. apríl 1743 – † 4. juli 1826) var 3. forseti í
Sambandsríki Amerika. Jefferson, sum avnoktaði meginpartin av Bíbliuni og tann
imateriella Gud har frá og ein av høvuðsmonnunum aftanfyri "Declaration of
Independence", sum hevur tað sera kenda sitati: "Vit halda tað vera rímiligt og
sjálvsagt, at øll verða javnsett, og at vit hava fingið ávís ómissandi rættindi
frá skaparanum - rættin til lívið, frælsið og stremban eftir eydnuni". Hann varð
eisini tann sum kom við "Wall of separation between Church and State" sum gjørdi
at kirkjan og staturin ikki skuldi blandast saman. Orsøkin varð at verja tey sum
ikki hoyrdi til og sum møguliga eisini vóru forfylgt av kirkjuni tá.

Thomas Jefferson var amerikanskur sendimaður í Fraklandi í rokárunum 1785-1789
beint undan fronsku kollveltingini . Árini í Fraklandi ferðaðist hann víða í
Evropa og fekk stóran áhuga og alsk til vín. Afturkomin til garðin, Monticello í
Virginia í USA, hevði hann bæði vínfløskur og vínstokkar við sær frá ferðum á
evropeiskum víngørðum. Alt lívið royndi hann at eksperimentera við at dyrka vín
á Monticello og sigst Thomas Jefferson vera faðirin at amerikansku
víndyrkingina. Viðurkendur er Jefferson eisini fyri arbeiðið at skilja sundur
statin og kirkjuna, ivaleyst við íblástri frá sveisisk-franska
samtíðar-heimspekinginum, Rousseau. Og ikki minst var Jefferson ein
stovnsetarunum av USA, eitt nú at skriva Frælsisyvirlýsingina.

Triði forsetin í USA, Thomas Jefferson, var ein klókur og klárthugsandi maður.
Hansara mongu rit verða enn goymd eins og dýrgripir. Tað eru 200 ár síðan hann
livdi, men enn í dag verða nýtt orðatøk úr hansara ritum, millum annað "aldri
reglurnar" :



https://fo.wikipedia.org/wiki/Su%C3%B0urkorea

Suðurkorea, Suður Korea ella Lýðveldið Suðurkorea (alment) er eitt land í
Eysturásia. Miðallívsævin í landinum er 78,72 ár.

Høvuðssríkið í Eysturásia er ovurstóra Kina, men har eru eisini stormbarda
flatnalendi í Mongolia, Norðurkorea og Suðurkorea. Í Norður- og Suðurkorea er
nógvur landbúnaður í áardølunum og á víða slættlendinum. Haðan kemur matur til
allar milliónirnar, sum búgva í mongu býunum fram við strondini og inni í
landinum. Sum í Norðurkorea er størri parturin av Suðurkorea fjallalendi og
skógur.

Borið saman við Norðurkorea blómar búskapurin, og landið hevur víðfevnt
handilssamstarv við onnur lond, mest USA og Japan. Eftir at landið fekk
sjálvstýrið í 1948, gjørdi Norðurkorea innrás í landið. Tí ið Koreakríggið
(1950-1953) var av, lógu býir og verksmiðjur í Suðurkorea í skeljasori, og
túsundtals flóttafólk vóru komin suður um markið úr Norðurkorea. Tjúgu ár seinni
var Suðurkorea komið fyri seg aftur búskaparliga. Nýggjar verksmiðjur fóru at
gera dygdarvørur til útflutnings, og nýggir stórbýir vórðu bygdir. Nú á døgum
hevur Suðurkorea væl lært arbeiðsfólk, sum ger hátøkniligar ídnaðarvørur.
Arbeiðsloysi í Suðurkorea er lutfalsliga lágt samanborið við onnur lond í Asia.
Arbeiðsloysið er bara 3,2 % (2009).

Heimsins fremstu skipasmiðjur, um mált verður í talinum á bíleggingum, hava í
nøkur ár verið í Suðurkorea, men Kina er um at fara fram um teir. Serliga eru
tað teir lágu lønarkostnaðirnir, sum eru atvoldin til hetta, men vaksandi
eftirspurningurin í Asia ger eisini mun. Enn er Suðurkorea fremst við 37
prosentum av øllum bíleggingum á heimsmarknaðinum. Kina hevur 30 prosent, men
veksur sera skjótt. Japan hevur 16 prosent.

Heimskreppan hevur gjørt støðuna verri hjá arbeiðsfólki, tí í niðurgangstíðum
finna fólk seg í nógv meiri órætti fyri at varðveita arbeiði, og vandin við at
vera fakliga virkin gerst størri. Hóast flestu londini á pappírinum hava bundið
seg til at verja mannarættindini, herundir rættin hjá fólki at vera fakliga
virkin, so er í nógvum londum sera vandamikið at vera limur í fakfelagi. Í
Suðurkorea og eisini Burma, Burundi, Kina, Kuba, Iran, Tunesia, Turkalandi og
Simbabvi vóru álitisfólk sett í fongsul fyri sítt fakfelagsvirksemi í 2008.

Í hagtølum kalla vit inn- og útflutning av vørum fyri uttanlandshandil. Handil
er eisini við tænastum um landamark, tænastuhandilin verður uppgjørdur í
gjaldsjavnanum og vanliga ikki í hagtølum um uttanlandshandil. Innflutningurin
umfatar allar tær vørur okkum tørvar, meðan útflutningurin umfatar tær vørur,
sum vit eru dugnalig til at framleiða. Innflutningurin er í so máta endamálið
við uttanlandshandlinum, meðan útflutningurin er tað, vit lata afturfyri, fyri
at fáa ráð til innflutning. Kina er tað landið, tit hava mestan handil við. Inn-
og útflutningurin av vørum, skift á ávikavist upprunaland og nýtsluland fyri
2009, sær soleiðis út sambært CIA World Factbook:

Mangir átrúnaðir eru í Suðurkorea. Um helvtin av fólkinum er buddistar, hin er
kristin ella konfusianistar. Mong folk á bygd trúgva enn á andamanan - at til er
ósjónligur andaheimur síð um síð við sjónliga mannaheimin. Tá ið andarnir geva
seg í hóslag við menniskjuni, er andamanarin millumgongumaður ímillum hesar
heimar. Andamanarin tekur ímóti offurgávum, til dømis peningi og mati.
Offurgávur verða latnar at blíðka andarnar. Umframt at vinna tokka og taka ímóti
signing andanna, grøðir andamanarin fólk og hjálpir teimum í ymsum málum.

Í Suðurkorea, har umleið ein triðingur av fólkinum eru kristin, verða prestar og
trúboðarar útbúnir til at boða evangeliið til teirra kommunistisku grannar fyri
norðan. Tað eru 56 ár síðani at Koreakríggið endaði, og líka síðani tá hevur
Norðurkorea forfylgt tey kristnu. Í Suðurkorea, har tey kristnu eru umleið 30
prosent av fólkinum verður vónað, at endin hjá kommunistastýrinum nærkast.

Tann katólska kirkjan í høvuðsstaðnum Seoul, byrjaði í 2009 at serútbúgva
prestar, sum skulu arbeiða í Norðurkorea. Í tí fyrsta flokkinum eru fimm
prestar, og ætlanin er at byrja við einum nýggjum flokki hvørt ár. Sambært
Kristeligt Dagblad er tann katólski presturin, Matthew Hwang In-kuk, sum sjálvur
flýddi úr Norðurkorea sum 14 ára gamal, ein av undangongumonnunum í hesi
verkætlan. Sambært blaðnum dylir hann ikki fyri, at hann væntar, at londini bæði
einaferð verða sameind aftur. Tað er tó einki áramál sett á hansara vónir, og
ætlanin við útbúgving av prestum til Norðurkorea er ein 10 ára ætlan.

Spenningurin uttan fyri koreansku hálvoynna økist í hvørjum. Suðurkorea er við í
amerikanskum hernaðarvenjingum, har herskip eru savnað á havleiðunum uttan fyri
hálvoynna. Norðurkorea skýrir luttøkuna "krígsavbjóðing". Avgjørdu boðini koma
samstundis sum Norðurkorea eftir øllum at døma hevur sett í gongd aftur eitt
kjarnoruverk, sum framleiðir plutonium – ein av pørtunum í eini kjarnorkubumbu.
Koreanski trupulleikin kyknaði í 2009, tá Norðurkorea gjørdi eina
kjarnorkuroyndarspronging undir jørð.



https://fo.wikipedia.org/wiki/Strandfaraskip_Landsins

Strandfaraskip Landsins (eisini nevnt Strandferðslan) stendur fyri landsdekkandi
flutningskervinum í Føroyum. Strandferðslan er stovnur undir Vinnumálaráðnum.
Tey fyrstu nógvu árini hevði stovnurin (umsitingin) bústað í Havn, men í 2007
avgjørdi táverandi landstýrismaðurin sum varðaði av stovninum, Jacob
Vestergaard, at flyta stovnin til Suðuroyar. Strandferðslan flutti inn í
fyrrverandi smiðjuna á Tvøroyri, sum var blivin umvæld til endamálið, 14. januar
2008. Tað var stór ónøgd norðanfjørðs um flytingina, serliga hjá
strarvsfólkunum, sum ikki sóu seg før fyri at flyta suður við. Ónøgdin stóðst
eisini av mátanum, ið starvsfólkini fingu kunningina um hesa stóru avgerð, tí
hana náddu tey ikki at fáa frá leiðsluni men hoyrdu tað frá fjølmiðlunum. Í
Suðuroynni fegnaðust fólk hinvegin um at fáa fleiri arbeiðspláss til oynna. Tá
avtornaði flutti bara táverandi stjórin, Regin Vágadal, við suður, eitt av
starvsfólkunum í umsitingini heilt tó fram í sínum starvi, men røkti tað úr
høvuðsstaðnum. Áðrenn stovnurin flutti suður fingu starvsfólkini hoyringsskriv
um ætlaðu flytingina og fingu í boði at flyta við suður ella at verða søgd úr
starvi. So við og við vóru nýggj fólk sett í starv í staðin fyri tey sum vóru í
størvum har fyrr. Nøkur fingu starv har, meðan stovnurin enn var í Havn, nakrir
mánaðir áðrenn umsitingin flutti suður, meðan onnur byrjaðu í starvinum eftir at
stovnurin var fluttur suður.

Ein triðja deild var Farmaleiðir, ið tók sær av farmaflutningi um alt landið,
men henda deild varð einskild í 2005. Fyrst hevði Strandferðslan samstarv við
Samskip. Men í 2006 var deildin Farmaleiðir seld. Strandferðslan helt uppat at
veita hesa tænastu frá 1. apríl 2006, tá P/F Heri Thomsen tók yvir. Tó hevði
Strandferðslan nøkur undantøk, avmarkaður vøruflutningur helt fram millum hesi
øki:

Strandferðslan eigur ferðamannaskip, sum røkta sjóvegis farleiðirnar til
oyggjar, sum ikki hava fast samband við meginlandið. Tó eru oyggar sum bert hava
loftvegis samband, tað eru Koltur og Stóra Dímun. Mykinesleiðin verður ikki røkt
av skipi, ið Strandferðslan eigur. Strandferðslan bjóðar Mykinesleiðina út til
privatar at røkja annað til triðja hvørt ár. Í 2012 eru tað bátarnir M/B Silja
Star og M/B Froyur, sum røkja farleiðina, men bert um summarið frá 1. mai til
31. august og møguliga eisini í heystfrítíðini, um viðrar.



https://fo.wikipedia.org/wiki/San_Marino

Lýðveldið San Marino (alment navn: Repubblica di San Marino) er eitt lítið
landfast land í Italia. San Marino hevur bara mark við Italia. San Marino er
fjallaland og elsta lýðveldi í heiminum. Høvuðsmálið er italskt. Hetta lítla
fjallalandið, nakað norðarlaga í Italia, er minsta lýðveldi í Evropa. Tað er
eisini av minstu londum. Í vídd er San Marino bara 61 km2.

Tað er eisini ímillum tey elstu, helst grundað um ár 900. Í miðøld var Italia
býtt sundur í rík, valdmikil býarríki, sum Florens og Venesia. Hesi ríki vórðu,
sum tíðin leið, limað inn í onnur, størri landøki, men San Marino megnaði at
hava sjálvræði sítt. Á italienska meginlandinum eru tvey smá ríki, Vatikanríkið
og San Marino.

Hóast landið er av smæstu londum, hevur tað fótbóltslandslið, sum er við í
undankappingunum til HM og EM í fótbólti.

Náttúrutilgeingið er lítið í San Marino, og blómandi ferðavinnan er størsta
inntøkukelda landsins. Miðaldarborgin Rocca er t.d. sum tikin úr einum ævintýri.

Londini, sum ikki eru limir í ES, men hava beinleiðis tollsamgongu við ES, eru
Mann, Ermarsundsoyggjar, Andorra og San Marino.



https://fo.wikipedia.org/wiki/Puerto_Riko

Samveldið Puerto Riko (spanskt: Estado Libre Asociado de Puerto Rico, enskt: the
Commonwealth of Puerto Rico) er eitt amerikanskt hjáland í Karibia. Á Puerto
Riko hevur USA ræðið, og hevur tað gjørt nógv fyri at bøta um teir ymsu
vinnuvegirnar; men landið er so tættbygt, at tað føðir ikki fólkið, og nógv fólk
flytur til USA. Hendan oyggin er í roynd og veru eitt statur í USA.

Puerto Riko gjørdist amerikanskt hjáland 17. januar í 1917. Puerto Riko segði
nei til loysing frá USA 6. november í 2012; 61,16 prosent av teimum, ið greiddu
atkvøðu, valdu sjálvstøðugur lutstati í USA fram um fult sjálvstýri. Bara 5,49
prosent av teimum, sum tóku lut í fólkaatkvøðuni atkvøddu ja fyri at Puerto Riko
skuldi gerast sjálvstøðug tjóð. Fyri loysing atkvøddu 74,895 veljarar. Men alt
bendir á, at valluttøkan var lág; 78,19 prosent hava verið á valið, men 27,41 %
atkvøddu blankt. 33,34 prosent tóku undir við verandi hjáland-støðu.

Flestu puertorikanar eru av spanskari og afrikanskari ætt. Flestu fólk búgva í
býum, og ein triðingur av fólkinum í landinum býr í høvuðsstaðnum (San Juan).
Fólkavøksturin ger, at mong mega búgva í húsum, ið verða reist stutt frá stóru
býunum. Summi flyta til USA og búseta seg har. Flestu fólk hava góð kor, og
útbúgvingarverkið og heilsuverkið eru væl fyri.

Spania legði landið undir seg stutt eftir, at Kolumbus kom hagar, og tað var
spanskt hjáland til í 1890-árunum, tá ið USA legði landið undir seg. Hóast
spanskt er alment mál í Puerto Riko, er landið tætt knýtt aftur at USA.

Lágur skattur og bílig arbeiðsmegi fingu mangar amerikanskar fyritøkur at flyta
higar, og hetta hevur elvt til støðuga búskaparliga framgongd. Týdningarmesti
ídnaðurin í Puerto Riko er klædnavirking.



https://fo.wikipedia.org/wiki/Paulus_%C3%A1postul

Paulus ápostul (f. 10-5 f.Kr. í Tarsus, d. 67 e. Kr. í Róm), eisini kent sum
Paulus úr Tarsus (á grikskum Σαῦλος Ταρσεύς), verður tann ápostulin, sum fyrst
og fremst fær tann kristna boðskapin út í nógv lond og til nógv fólkasløg.
Paulus ápostul æt upprunaliga Sául ella Saulus (hebraiskt: שָׁאוּל). Eftir at
hann tók við kristnari trúgv, broytti hann navnið til Paulus. Páll æt hann fyrr,
sum orðið pálsmessa sýnir. Kall Paulusar var at kunngera evangeliið millum
heidningarnar. Paulus er m.a. kendur fyri tær mongu kristnu samkomurnar, han læt
stovna í londunum við Miðjarðarhavi. Tað var eisini í hesum sambandi, hann
skrivaði síni mong brøv; Nýggja Testamenti hevur 27 ymiskar bøkur og brøv. Av
hesum standa 13 brøv í Paulusar navni. Kjak er um, Paulus hevur skrivað øll hesi
brøv­ini, tí tá í tíðini var vanligt at skriva tekstir í navninum á persón­inum,
sum var íblásturin til tekstin. Brøv Paulusar geva okkum eina góða mynd av
teimum fyrstu árunum hjá kristnu kirkjuni. Hesi brøv verða hildin at vera tann
elsti parturin av Nýggja Testamenti.

Saulus, sum seinni fekk navnið Paulus, var uttan iva ein av teimum sum, eftir at
Jesus var farin til himmals, hevði størstu ávirkanina á kristnu boð­anina og
tulkingina av kristni trúnni. Lív hansara og tað, sum hann skriv­aði, er vorðið
nógv granskað. Fólk hava kjakast um tað, og tað hevur eisini verið brúkt til
andaligan íblástur. Tað, vit vita um Paulus, er frá brøvum hansara og
Ápostlasøguni. Tann seinna helvtin av Ápostlasøguni snýr seg mest um Paulus.
Hann var føddur í Tarsus, einum lítlum býi við Miðjarðarhavið á suðurstrond
Lítla Ásia. Í dag er Tarsus ein bygd í Turkalandi. Paulus livdi um somu tíð sum
Jesus. Foreldur hansara vóru jødar. Vit vita, at Paulus var væl lærdur maður, og
helst hevur hann lært at lesa jødisku bíbliuna, Tora, í sýnagoguni.

Paulus sigst hava verið lítil á vøkstri, skallutur og hjólbeintur, og hann hevði
langa smala nøs. Eygnabrýrnar vóru nærum samanvaksnar. Eingin veit við vissu,
hvussu Paulus doyði, men sannlíkt er, at hann varð hálshøgdur í Róm í 67 e.Kr.,
dømdur til deyða fyri trúgv sína.

Hildið verður, at Paulus varð føddur í býnum Tarsus í Lítla Ásia í 5 f.Kr., har
sum hann eisini vaks upp. Tarsus var ein vakur og mætur býur. Í dag er Tarsus
ein bygd í Suðurturkalandi. Paulus var jødi, men var eisini føddur rómverskur
borgari. Paulus hevði jødiska navnið Saulus. Hann var kallaður upp eftir kong
Saul, sum var fyrsti jødiski kongurin. Familjan hoyrdi til diasporajødarnir, tað
vil siga, teir búðu uttanfyri Ísrael. Paulus varð kallaður Saul, men tá ið hann
byrjar tænastu sína í millum heidningarnar, nýtir Lukas navnið Paulus. Familjan
hevði rómverskan borgararætt. Hóast Paulus sum ungur livdi í einum jødiskum
umhvørvi, kendi hann bæði ymiskar mentanir og átrúnaðir. Tarsus var tá, sum
aðrir stórir býir í Miðalhavsøkinum, kendur fyri mentanarligt og átrúnaðarligt
fjøl­broytni. Paulus varð føddur inn í eina hellenistiska mentan, sum er ein
griksk mentan. Hetta var veruleikanum ein tíð, tá grikskt varð blandað við
rómverska og orientalska mentan. Eins og í dag var eisini eitt slag av
átrúnaðarligari pluralismu í Tarsus. Paulus var eisini fariseari. Longu sum
ungur fór hann til Jerúsalem at út­ búgva seg sum skriftlærdan hjá lærumeistara
sínum Gamaliel.

Paulus var ein rætttrúgvandi fariseari. Sum ungur kom Paulus í læru hjá
Gamaliel, einum skriftlærdum manni í Jerúsalem. Her fekk hann innlit í alt Gamla
Testamenti (Tora) og aðrar jødiskar siðvenjur. Hann skuldi verða rabbini,
átrúnaðarligur lærari í sýnagoguna. Uppgávan hjá rabbinum er at vera kønir í
Móselógini og at læra aðrar jødar, hvat teir kunnu gera og ikki. Paulus kann
hava verið í Jerúsalem um somu tíð, sum Jesus, men tað er ikki sannlíkt, at teir
hittust, ella at Paulus hevði áhuga í lívi hansara. Fyri Paulus var Jesus óivað
bara ein av teimum mongu ferða­prædiku­ monn­unum. Møguliga hevur hann heldur
ikki havt áhuga í ella vitað av krossfestingini, tí hetta hendi so ofta. Paulus
var ein raskur næmingur og hevði gott skil á skriftunum í Gamla Testamenti, og
kom hetta honum væl við, tá ið hann eftir umvending sína kundi vísa á, hvussu
boðað hevði verið um komu frelsarans feiri ferðir í Gamla Testamenti. Hildið
verður, at Paulus dugdi feiri mál, hebraiskt, sum var málið gomlu skriftirnar
vóru skrivaðar á, arameiskt, ið var tað málið, tey nýttu í Jerúsalem, har hann
ofta vitjaði, og grikskt, ið var tað málið, ið nýtt varð, har hann vaks upp.
Paulus var eisini vandur upp við teirri fjølbroyttu mentan, sum ráddi kring
Miðjarðarhavið. Alt hetta gjørdi, at hann hevði allar fortreytir at gerast mikil
trúboðari.  

  Paulus var ógvuliga trúgvur móti læru farisearanna. Hetta var ein høvuðsorsøk
til, at hann søkti at teimum kristnu. Við hóttanum um morð søkti hann at teimum
kristnu, og setti mong í fangahús. Hann háðaði tey kristnu í trúgv teirra á tann
krossfesta Jesus og royndi við at píska ella berja tey av at fáa tey at spotta
Jesus. Eisini var hann fyri, at tey kristnu skuldu verða tikin av døgum. Sjálvur
segði hann seinni, tá ið hann mintist aftur á hesa tíðina, at hann var
serstakliga íðin at halda lóg fedranna og at fáa onnur at gera tað sama. Paulus
viðgekk, at tá ið hann háðaði og søkti at teimum kristnu, var tað tí hann sum
vantrúgvin ikki visti, hvat hann gjørdi. Paulus var á veg til Damaskus í Sýria
at søkja at teimum kristnu. Har sá hann eitt bjart ljós skína av himli, og hann
hoyrdi eina rødd, sum segði: "Saul, Saul, hví søkir tú at mær". Her møtti Paulus
Jesusi og gjørdist ein av teimum, sum hann fyrr hevði søkt at. Eftir hetta varð
hann nevndur Paulus. Damskus var ein týdningarmikil handilsbýur. Hann verður
mettur at vera ein av heimsins elstu býum. Býurin liggur á einum fruktagóðum
slætta, og gjørdist tíðliga í tíðini miðstaður fyri handilsvirksemi í
Eystur­londum.  

  Eftir tiltiknu hendingina á ferðini til Damaskus, har Paulus var steðgaður av
einum bjørtum ljósi og hoyrdi Jesu rødd, mátti Paulus sanna, at Jesus var tann
Messias, ið lovaður var jødunum. Hann læt seg doypa í Jesu navni og nýtti nú
rómverska navnið Paulus. Longu í Áps. 9 verður sagt frá umvending Paulusar, og
tað verður endurtikið í 22. og 26. kap. Eftir dópin fór Paulus eins og Jesus, tá
ið hann var doyptur, út í oyðimørkina at vera eina tíð, áðrenn hann steig alment
fram og byrjaði at prædika. Tey fyrstu hann prædikaði fyri, tá ið hann kom aftur
til Damaskus, vóru egnu landsmenn hansara. Hann greiddi frá, at Jesus var Guds
sonur. Hetta var tað, ið Jesus hevði játtað, tá ið hann varð tikin til
avhoyringar hjá høvuðsprestunum, og tað var tí, at hann varð dømdur til deyða.
Høvuðsprestaráðið metti prædikurnar at vera gudsspottan, sum Paulus eisini helt,
áðrenn hann var umvendur. Nú var støða Paulusar ein onnur. Hann, ið fyrr hevði
spottað Jesus, vísti honum nú størstan heiður við at nevna hann Guds son. Hann,
ið fyrr hevði søkt at Jesu lærusveinum, royndi nú at gerast vinur teirra.

Jødar lógu honum nú eftir lívinum, sum ikki var so løgið. Nú var tað Paulus, ið
eftir teirra tykki spottaði Gud, og fyri tílíka gerð var revsingin deyðadómur.
Paulus kom síðan til Jerúsalems, har hann hitti Pætur ápostul. Í tvær vikur vóru
teir báðir saman, og Pætur, ið hevði fylgt við Jesusi, hevði nógv áhugavert at
læra Paulus um Jesu lív og virki. Hetta stimbraði Paulus í avgerðini at bera
gleðiboðskapin so langt út um heimin, sum til bar.

Í sambandi við umvending sína varð hann kallaður at gerast heidningatrúðboðari.
Seinasti parturin av Áposlasøguni er fyrst og fremst um ymissu prædikuferðir
Paulusar í tænastu gleðiboðskaparins. Tað var strævið hjá Paulusi at ferðast og
prædika. Náttarvøka, kuldi, svongd og tosti vóru gerandiskostur. Fleiri ferðir
var hann tveittur í fangahús, har hann var sligin og bukaður, og mangan var hann
í deyðavanda. Allastaðni, har Paulus kom, stovnaði hann nýggjar samkomur, og
mangan skrivaði hann teimum brøv ella kom aftur á vitjan at hjálpa teimum við
ymiskum, ið tørvur var á. Ikki minst hugsaði hann nógv um, hvussu tey høvdu tað
andaliga. Paulus ferðaðist ikki sum best bar til. Hann byrjaði í teimum støðum,
ið lógu næst Antiokia, og haðani fór hann til Lítla Ásia. Síðani fór hann til
Grikkalands og Róm.

Eftir hesar prædikuferðir verður Paulus settur í fangahús í Jerúsalem, og eftir
tvey ára fangilsi í Kesarea, skjýtur hann mál sítt til keisaran og verður førdur
til Róm, har Ápostlasøgan endar. Róm­verski herhøvdingin, Felix, og
landshøvdingin, Festus, drálaðu við at fella dóm í sakini, tí teir vildu vinna
vælvild hjá jødum. Hann fór sum fangi við einum skipi, sum sigldi við korni. Á
Malta strandaðu teir. Komin til Róm, varð Paulus settur í varðhald, har hann
skrivaði fleiri av brøvum sínum.

Hildið verður, at Paulus hevur skrivað flestu bøkurnar í Nýggja Testamenti.
Hesar bøkur verða nevndar brøv. Nýggja Testamenti hevur 27 ymiskar bøkur og
brøv. Av hesum standa 13 brøv í Paulusar navni. Kjak er um, Paulus hevur skrivað
øll hesi brøv­ini, tí tá í tíðini var vanligt at skriva tekstir í navninum á
persón­inum, sum var íblásturin til tekstin. Hesi brøv fingu nøvn eftir, hvørjum
tey vóru ætlað. Soleiðis eitur brævið til samkomuna í Róm Bræv Paulusar ápostuls
til Rómverja, ofta stytt til Rómverjabrævið, og brøv til samkomuna í Korint
Fyrra bræv Paulusar ápostuls til Korintmanna og Seinna bræv Paulusar til
Korintmanna, ofta stytt til Fyrra Korintbræv og Seinna Korintbræv. 1 bræv hevur
hann skrivað til kirkjuliðið í Róm, 2 brøv hevur hann skrivað til kirkjuliðið í
Kortint, 1 bræv hevur hann skrivað til kirkjuliðið í Galatalandi, 1 bræv hevur
hann skrivað til kirkjuliðið í Efesus, 1 bræv hevur hann skrivað til kirkjuliðið
í Filippi, 2 brøv hevur hann skrivað til kirkjuliðið í Tessalónika, 1 bræv hevur
hann skrivað til kirkjuliðið í Kolossa, 2 brøv hevur hann skrivað til
Timoteusar, 1 bræv hevur hann skrivað til Titusar og 1 bræv hevur hann skrivað
til Filemons.

  Støð, har Paulus skrivaði síni brøv: Turkaland (Galatabrævið og 1.
Korintbræv), Makedónia (2. Korintbræv og Titusbrævið) , Grikkaland (1.
Tessalónikabræv og Rómverjabrævið) og Róm (Filippibrævið og Filemonsbrævið).



https://fo.wikipedia.org/wiki/Panama

Tjóðveldið Panama (upprunaheiti: República de Panamá) er eitt land í Miðamerika.

Longu um 1900 vóru menn her farnir at grava eina skipagryvju tvørtur um
Panamaeiðið, men ikki fyrr enn aftan á 1903 kom rættilig gongd á. Tá fekk USA
landið báðumegin gryvjuna undir seg. Torført var at grava, nógvir av
arbeiðsmonnunum doyðu av ringum fepursjúkum, og tí var eitt tað fyrsta, ið mátti
gerast, at fáa bilbugt við hesum sjúkum. Atvoldin til teira var eitt
mýggjabitaslag, sum livdi í hyljum á tí lága lendinum. So varð eitt fiskaslag,
sum át mýggjabitaormar, slept í hyljarnar, ella petroleum stoytt á, so ormarnir
fingu ikki komið upp at anda. Fjallaryggur var fyri, og ofta skruddu ógvuliga
stórar skriður niður úr bakkunum, men teir vunnu á øllum vansum.

Í 1914 var gryvjan liðug. Hon er 81 km long og eianr 300 m breið, á sjálvari
miðjuni væl breiðari. Fyri skipini kundu koma upp í Gatunvatn, sum er 26 m yvir
havinum, máttu teir byggja 3 óføra stórar slúsluhyljar hvjørjumegin. 12 m er
gryvjan djúp, so heilt stór farmaskip kunnu sigla gjøgnum hana. 8 tímar tekur
tað skipunum, sum verða drigin av ellokomotivum, at koma ígjøgnum. Umleið 14 000
skip fara gjøgnum gryvjuna á hvørjum ári, og fyri langfarasiglingina hevur hon
verið til ómetaliga nyttu, við tað at skipini sleppa frá at fara ta longu
vandamiklu leiðina suður um "Hornið" í Suðuramerika.

Síðan 1970 hevur Panama verið ímillum størstu og best umtóktu fíggjardeplarnar í
heiminum, tí at har hevur verið so stórt skattafrælsi. Av skipayvirlitinum sæst,
at Panama hevur ein heilt stóran skipaflota. Hetta kemur ikki av tí, at landið
sjálvt eigur so nógv skip, men tí at tað eru reiðarar úr ymsum londum, sum lata
skip síni skráseta til at sigla út frá Panama. Orsøkin til hetta er, at tær
lógir, sum viðvíkja sigling, eru so nógv linligari í Panama enn í til dømis USA.
Skipini sleppa at sigla, um tey eru ikki í so góðum standi, sum krevst
aðrastaðni, manningarrúmini nýtast ikki at vera so góð, lønin er lægri og
arbeiðstíðin longri. Hesir reiðarar rinda so sjálvsagt skatt í Panama, men hann
er lægri enn tann, teir annars høvdu rindað, so eisini her hava teir ein
fyrimun. Høvuðsbýurin í Panama er Panama City, sum hevur stóran handil við
skipinim, sum sigla gjøgnum gryvjuna.

Panama er eiði ímillum Norðuramerikanska og Suðuramerikanska meginlandið.
Ígjøgnum landið er Panamaveitin grivin, hon er siglingarleið ímillum Atlantshav
og Kyrrahav og hevur stóran týdning í altjóða skipaferðslu. Veðurlagið er heitt
og slavið, og har regnar illa, helst á Karibiastrondini. Inni í landinum er nógv
fjallalendi. Í Panama eru nógvar áir. Hæddarmunurin ímillum bæði heimshøvini,
Atlantshav og Kyrrahav, og Gatunvatn er 26 m. Úr Atlantshavi verða skipini
hevjað upp gjøgnum Gatunslúsurnar. Síðan fara tey ígjøgnum slúsurnar við Pedro
Miguel og Miraflores og út í Kyrrahav. Tropuregn 9 mánaðir um árið hevur við
sær, at nógv vatn er í Gatunvatni. Og tað er haðan, at vatn verður slept í
slúsurnar.

Upprunafólkið í Panama var mest cunaindiánar, guaymiindiánar og chocoindiánar,
men teir fækkaðust ógvuliga nógv, tá ið rannsóknarfarar úr Evropa komu higar í
16. øld. Cunaindiánar høvdu stórt vald í landinum og høvdu góðan handil, mest í
kano fram við Karibiastrondini. Mætir høvdingar vórðu bornir í liggistóli. Nú á
døgum búgva cunaindiánarnir í bygdum og lívbjarga sær við landbúnaði.

Hvørt ár sigla 14.000 skip ígjøgnum Panamaveitina. Veitin, ið varð latin upp í
1914, er 82 km long og er, har hon er grynst, 12 m djúp. Fjøruti túsund menn,
teir flestu úr Karibia, vóru við til at gera veitina, arbeiðið vardi 10 ár og
kostaði 380 milliónir dollarar. Fleiri túsund arbeiðsmenn doyðu, tí at
arbeiðsviðurskiftini vóru so ring. USA og Panama hava rikið veitina í felag, men
í ár 2000 fekk Panama fult ræði á veitini. Siglingarveitin gjørdi Panama til
miðdepil í altjóða handilsskapi og fíggjarvirksemi. Inntøkurnar av veitini og av
fríhandilsøkjunum við veitina eru hjartatátturin í búskapi landsins. Báðumegin
veitina í Panamabýi eru stór handilshús og bankar.

Besta landbúnaðarjørðin er á láglendinum við Kyrrahavsstrondina, har
týdningarmesta grøðin er bananir, kaffi og sukur, sum verður dyrkað til
útflutnings. Rækjufiskiskapur á grunnum vatni tætt inni við land er eisini
tyðandi táttur í útflutningsvinnuni. Leirur, sandur og móra, sum áirnar bera við
sær, gera, at áarlendið er avbera fruktagott og hóskar væl til grønmetisdyrkan.
Har jørðin er kargari, verður velt nøkur ár, og so liggur hon sum opinekra, til
hon er vorðin fruktagóð aftur natúrliga. Henda búnaðarhátt nevna tey roza.



https://fo.wikipedia.org/wiki/Oslo

Oslo er Noregs høvuðsstaður, og uml. 10 % av landsins fólki býr í býnum. Tað
búgva 626 953 fólk í Oslo. Oslofjørðurin er tættast fólkaði fjørður í Noregi.
Býurin, sum upprunaliga æt Christiania, er 1000 ára gamal. Norski høvuðstaðurin
verður eisini nevndur víkingahøvuðsstaðurin. Hetta er ein býur, sum er tætt við
hav og strond, náttúrðuna og skíøkir. Í Oslo er Stórtingið, har eru
stjórnarbygningarnir, kongsborgin og almennir stovnar, til dømis útvarpið (NRK),
Ríkissjúkrahúsið og Landsbanki Noregs. Longu um ár 500 e.Kr. var Oslo
handilsstaður. Spakuliga vaks staðurin og fekk keypstaðarheitið 1048, tá ið
Haraldur kongur Harðræði læt gera keypstað har. Býurin hevur góða havn, og har
er altíð fult av ferðamanna- og farmaskipum; meira enn helvtin av tí, sum verður
flutt inn til Noregs, verður uppskipað í Oslo. Í Oslo býr kongurin, og har kemur
stórtingið saman, har er lærdur háskúli og nógvir aðrir skúlar. Ráðhúsið í Oslo
er bæði stórt og prýðiligt. Tað stendur niðri við havnina, og er bygt av reyðum
múrsteini. Inni í teirri stóru høllini hanga myndir, sum lýsa
høvuðsstaðarsøguna. Millum tey mest vitjaðu støðini í Oslo er m.a.
Tusenfryd-stuttleikaparkin, ið er størsta stuttleikapark í Norra.

Triðja hvørt barn í Oslo kemur frá ikki-norskari bakgrund. Norskir miðlar hava
eina uppgerð yvir mest nýttu nøvn í 2008. Henda uppgerð vísir, at nógv mest
nýtta navn í Oslo er Mohammed, meðan fremsta gentunavnið er Sara. Í Oslo komu
120 dreingir við navninum Mohammed til verðina í 2008, meðan nummar tvey á
listanum er navnið Jakob, ið 76 smádreingir fingu. Mest nýttu gentunøvn í Oslo
vóru í fjør Sara, Sofie, Nora og Selma.



https://fo.wikipedia.org/wiki/Napoleon_Bonaparte

Napoléon Bonaparte (15. august 1769 – 5. mai 1821) var ein franskur generalur og
keisari 1805–1815.

Nabulione Buonaparte varð føddur í Ajaccio á oynni Korsika, ið nýliga var blivin
franskt hjáland. Hann var næstelsti sonur Carlo Buonaparte (1746 – 1785) og
Maria Letizia Ramolino (1750 – 1836), sum fingu í alt 8 frísk børn. Hóast bæði
foreldrini vóru aðalsfólk, vóru tey ikki rík, tey máttu arbeiða hart fyri at
breyðføða børn síni.

Í 1778 bleiv 9 ára gamli Nabullione sendur í ein hernaðarskúla í Norðurfraklandi
fyri at læra at tosa rætt franskt, men hann lærdi aldrin rættuliga at tosa og
skriva franskt. Hóast hann ikki dugdi so væl franskt, kláraði hann seg væl í
skúlanum, hann var serstakliða góður til søgu og støddfrøði. Lærararnir góvu
honum franska navnið Napoleón Bonaparte í staðin fyri í teirra eygum bygdasliga
italska navnið Nabullione Buonaparte.

Tá Napoléon í 1784 var blivin 15 ár, bleiv hann fluttur til tað kongliga
hernaðarakademiið í Paris, har hann hevði avgjørt at blíva offiserur í franska
herinum. Napoléon las nógva hernaðarsøgu, og hann sá upp til sínar hetjur, ið
vóru Aleksandur Mikli, Karlamagnus, Hannibal og Julius Cæsar. Hesir fýra
herførararnir vóru heimsins størstu herførarar, og Napoléon føldi, at hann fór
at blíva størri enn hesir nevndu herførarar.

Hann bleiv lærdur á einum hernaðarskúla og fekk skjótt hægri rang, og í 1796
bleiv hann leiðari av tí franska herinum í Italia, har hann fekk Eysturríki og
teira sameindu til at gera eina friðaravtalu. Í 1798 hertók Napoleon Ottomansk
stýrda Egyptaland í eini roynd í at forða tí bretsku handilsrutuni við India.
Hann var strandaður, tá ið skip hansara vóru løgt í oyði av onglendinum í
stríðnum um Nilánna.

Í 1800 vann hann á Eysturríki við Marengo. Hann fekk sum avtalað eina
friðaravtalu, ið førdi til frið í Evropa. Í 1803 fór Bretland í kríggj við
Frakland, og aftur seinni vann hann saman við Russlandi og Eysturríki móti
Bretland í skipsbardaga við Trafalgar í 1805, so Napoleon avgjørdi ikki at gera
landgongd í Bretlandi. Síðan vendi hann sær móti eystur-russisku herdeildunum,
og vann móti teimum við Austerlitz seinni sama ár. Hann vann nógv land og eisini
innliman í Proysia, ið førdi til at hann eftir øllum at døma fekk valdi á øllum
Evropa. Tað heilaga rómverska ríki var deilt, og tað førdi til at Holland og
Vesturfalia vóru stovnaði. Tey næstu árini seti Napoleon familiulimir og annað
fólk hann hevði álit á at stýra í Hollandi, Vesturfalia, Italia, Spania, Svøríki
og Napoli.



https://fo.wikipedia.org/wiki/Millumtj%C3%B3%C3%B0a_eindarskipanin

Millumtjóða eindarskipanin, franskt Système International d'Unités, stytt SI, er
tann mátieindarskipanin, sum verður brúkt í nærum øllum londum í heiminum.

SI-skipanin er frá 1960 og byggir á meturskipanina frá Meturkonvensjónini frá
20. mai 1875, sum hevur verið ásett við lóg í Norðurlondum síðani aldarskiftið
1900.

Síðani 1875 hava stovnarnir Conférence générale des poids et mesures (CGPM,
luttakarar úr øllum limalondum, avgerðarrætt), Comité international des poids et
mesures (CIPM, 18 valdir mátifrøðingar úr 18 londum, ráðgevar) og Bureau
international des poids et mesures (BIPM, tænastustovnur) umsitið meturskipanina
og seinni SI.

Í danska ríkinum varð meturskipanin samtykt við lóg nr. 124 tann 4. mai 1907 og
bleiv tann einasta lógliga 1. apríl 1916. Áðrenn tað høvdu fleiri onnur lond í
Evropa samtykt skipanina, Noreg við lóg longu 22. mai 1875 við gyldi frá 1. juli
1882, Svøríki við lóg 22. november 1878 við gyldi frá 1. januar 1889, og Finland
við lóg 16. juli 1886 við gyldi frá 1. januar 1892.

Á myndini til høgru sæst, nær ymisku londini hava tikið við meturskipanini ella
SI. Í Evropa er Bretland tað landið, har mest striltið hevur verið at fáa fólk
at brúka SI-eindir. Men 1. januar 2010 kom EU-direktiv 80/181/EEC í gildi, sum
krevur, at SI verður brukt í øllum ES.

Nú eru bara USA, Burma og Liberia eftir, sum ikki alment brúka SI. Amerikonsk
universitet og vísindafólk brúka SI rættiliga nógv.

Hevur ein brúk fyri størri ella minni eindum enn omanfyri nevndu, kann ein altíð
gera nýggjar eindir við at seta eitt prefiks framman fyri SI-eindina. T.d. er
eitt mannahár áleið 0,000 08 metrar = 80 × 10−6 metrar = 80 mikrometrar og
miðalradius á jørðini 6 371 × 103 metrar = 6 371 kilometrar.

SI-eindir verða annahvørt skrivaðar fult út við lítlum bókstavum ella við
symbolinum uttan styttingarpunktum. Symbolið kann vera ein, tveir ella tríggir
bókstavir, teir seinnu altíð lítlir. Symbolið er við stórum, um eindin er
uppkallað eftir einum persóni. Millum tal og eind er millumrúm, møguligt prefiks
verður skrivað framman fyri eind uttan millumrúm; øll verða skrivað við
loddrættari skrift. Hevur talið fimm ella fleiri siffur, skulu sifrini bólkast,
so allir uttan møguliga fyrsti bólkurin hava trý siffur; bólkarnir verða skildir
við lítlum millumrúmi. Legg til merkis, at tað ikki longur er loyvt at skilja
bólkarnar við punktum ella komma. Støddir verða skrivaðar við skráskrift.

Prefiksið er sterkari bundið til eindina enn eksponentur, tað vil til dømis
siga, at 1 km2 = (1 000 m)2 = 1 000 000 m2, og at 1 km3 = (1 000 m)3 =
1 000 000 000 m3.

Eindir og prefiks kunnu hava stavseting, sum er tillagað stavsetingini í
landinum. Hinvegin má symbolið ikki broytast. T.d. er "k" einasta loyvda
symbolið fyri "kilo" í øllum londum, sum brúka SI, men "kilo" verður skrivað
"chilo" á italskum, "quilo" á portugisiskum, "kîlo" á kurdiskum, "кило" á
russiskum og "χιλιο" á grikskum.

Alment hevur CGPM gjøgnum BIPM góðkent hesar ikki-SI-eindir, summar til nýtslu
innanfyri serlig øki. Eingi standardiserað symbol eru fyri sjómíl og knobb, men
vanligar styttingar eru M, NM, Nm og nmi fyri sjómíl og kn fyri knobb. Í talvuni
eru nakrir fáir vanliga brúktir náttúrukonstantar, men til serlig endamál er tað
sum heild loyvt at uppgeva støddir í mun til náttúrukonstantar, t.d. at ein
massi er tríggjar ferðir elektrónmassan m = 3 me ella ein ferð 90% av
ljósferðini í tómrúminum v = 0,9 c0.



https://fo.wikipedia.org/wiki/Mentanarvir%C3%B0isl%C3%B8n_M._A._Jacobsens

Virðisløn, ið Tórshavnar Býráð letur á hvørjum ári. Mentanarvirðisløn M. A.
Jacobsens hevur verið latin síðani 1958.

Mentanarvirðisløn M. A. Jacobsens verður latin trimum fólkum, ið verða hildin at
hava bókmentaligt og mentanarligt virði. Virðisløn verður latin fyri
fagurbókmentaligt verk, fyri yrkisbókmentaligt verk, og fyri annað
mentanaravrik. Hetta seinasta er t.d. bygdasøgur, endurminningar og verk um
myndlist ella tónlist. Tær kunnu eisini latast fólki, sum verður mett at hava
avrikað nógv fyri føroyska mentan á móðurmálinum.

Upphæddin verður ásett av Tórshavnar Býrað. Ein fimmmannanevnd ætlar um og ger
av hvør ella hvørji, ið virðisløn skulu fáa. Tórshavnar Býráð velur tríggjar
limir í nevndina, Rithøvundafelag Føroya ein og Fróðskaparsetur Føroya ein.

Virðislønirnar verða latnar 17. september, sum er føðingardagur M. A. Jacobsens.
Býráðsformaðurin handar vanliga vanliga teimum virðisløntu virðislønina saman
við skrivi frá fimmmannanevndini, har tilskilað er, hvørji verk, virðislønirnar
eru givnar fyri, og hvat nevndin metti gjørdi verkini virðislønarverd. Á sama
hátíðarhaldi verður eisini Barnamentanarheiðursløn Tórshavnar býráðs handað.



https://fo.wikipedia.org/wiki/Mais

Mais er eitt kornslag, og víða hvar í verðini hevur mais stóran týdning. Hon
veksur við næstan somu treytum sum hveiti. Mais krevur tó eitt sindur meira
hita. Ilt er at seta tøl á, tí nógv eru sløgini, og tey eru sera ymisk, tí tey
hava lagað seg til ymisk vakstrarlíkindi, ella eru líkindini lagað til teirra.
Eitt nú eru tey maissløg, sum vaksa í Danmark, krossað av øðrum maissløgum og
soleiðis tillagað vakstrarlíkindunum í Danmark. Mesta maisøkið er tó í
landslutunum Iowa, Illinois og Wisconsin í USA. Onki land flytur út so nógva
maisi sum USA og har verður velt meira enn helvtin av øllum maisi í heiminum.
Har veksur umleið helmingurin av heimsins mais. Mesta fólkið í t.d. Iowa livir
av jørðini. Har vaksa m.a. bæði mais og hveiti. Bøndurnir velta óføra nógv av
mais; einki land í USA heystar so nógva mais sum Iowa. Tað mesta av korninum
verður selt til onnur lond. Óføra væl fruktar á fløtuni í Iowa; har veksur t.d.
bæði mais og hveiti. Á slættlendinum í USA velta teir eisini t.d. havra, rug og
hveiti; summir bøndur hava eisini víngarðar. Har kann sigast, at jarðarbrúkið er
fjøltáttað, og tríggir fjórðingar av maisini verðar nýttir til djórafóður.
  Sama mannagongdin er í t.d. Argentina í Suðuramerika, har maisin verður dyrkað
millum býirnar Rosario, Bahia Blanca og Buenos Aires. Eisini har verður maisin
nýtt at fita neytini av fløtunum vestanfyri. Úr Argentina verður nógv mais
eisini seld til djórafóður til m.a. Norðuramerika og Vesturevropa.



https://fo.wikipedia.org/wiki/Lisboa

Lisboa er høvuðsstaður og størsti býur í Portugal. Á føroyskum verður býurin
ofta nevndur Lissabon, men hetta er týska heitið fyri býin, eins og vit nevna
København Keypmannahavn, og eingilskmenn nevna Firenze Florence.

Í 1755 var ein stórur jarðskjálvti, sum legði miðbýin í oyði. Í kontrast til
gomlu sjarmerandi og labyrintisku býarpartarnar Alfama og Bairro Alto, sum
liggja ávikavist eystan- og vestanfyri er miðbýurin Baixa merktur av neyvari
býarplanlegging, stásiligum bygningum og beinum linjum og vinklum. Lissabon var
stórur og ríkur strandabýur. Eftir jarðskjálvtan tók tað mong ár at byggja býin
uppaftur til tað, hann áður var.

Jarðskjálvtin í portugisiska høvuðsstaðnum Lissabon í 1775 var versta
náttúruvanlukka í Evropa í 18. øld. Ímeðan túsundtals fólk vóru savnað til messu
í kirkjunum allahalgannadag, fóru ógvisligir skjálvtar um býin í 15 ræðuligar
minuttir. Tveir triðingar av øllum húsum, stórum og smáum, toftunum. Pombal stóð
á odda fyri endurreisingini. Hann nýtti gull og silvur úr ríka portugisiska
hjálandinum Brasil at fíggja arbeiðið við.

Jarðskjálvtin í Lissabon gjørdi, at fyrst dró alt vatnið út úr Tejoá. So kom ein
øgilig flóðalda niðan ígjøgnum ánna og legði inn yvir forstaðirnar. Í nógvar
dagar eftir skjálvtan var ymsastaðni eldur í býnum.

Elsta økið í býnum, har tú framvegis finnur miðaldarlig pláss og pláss, ið eru
ávirkað av arabunum. Í gomlum døgum var Alfama økið, har tey fínu fólkini búðu,
men eftir jarðskjálvtan í 1755 gjørdist tað arbeiðarakvarter. Nógvar gøtur eru
so smalar, at bilar fáa ikki koyrt, og aðrastaðni er bilkoyring ómøgulig, av tí
at brøttu gøturnar gjørdar til trappur.

Eyðkendi sangstílurin fado hevur sín uppruna í Alfama; klagandi sangurin er ofta
um saknaðar ella sjólátnar sjómenn, sum sum vera man ofta búðu í hesum
arbeiðarakvarterinum, og í Mouraria, ið nú er so samansmeltað við Alfama, at ilt
er at siga, hvar annar býlingurin endar, og hin byrjar.

Tað er í Alfama, tú finnur miðaldarborgina Castelo de São Jorge og vøkru
kirkjuna Graça.

Bairro Alto (navnið merkir "høgi býlingurin") er eins lokkanetkent og Alfama.
Men har Alfama er arbeiðarakvarter burturav, er Bairro Alto eitt bohemekvarter,
har tey ungu og kulu búgva og hittast. Her yður í hippum handlum og lekrum
matstovum, og hetta er eisini staðið, har fólk hittast fyri at fara í býin á
smáu barrunum og spælistøðunum. Eitt vanligt vikuskiftiskvøld kunnu gøturnar
vera eins pakkaðar við vælhýrdum fólki og havnargøtur á Ólavsøku.

Bairro Alto er samansmeltað við fínara økið Chiado, sum er úrslitið av
endurbygging í 18. øld. Frá Chiado ber til at fara við elevatorinum Elevador de
Santa Justa niður til Baixa (navnið merkir "lágt"). Elevatorurin er partur av
almenna flutninginum í býnum.



https://fo.wikipedia.org/wiki/Kvinna

Ein kvinna, fleirtal: kvinnur ella kona, fleirtal: konur, er eitt menniskja av
kvennkyni. Vanliga verða orðini kvinna og kona brúkt um vaksnar kvinnur, meðan
orðið genta verður brúkt um børn og ungdómar av kvennkyni. Orðið kvinna verður
tó eisini av og á brúkt um bæði vaksnar kvinnur og gentur, eitt nú í orðum sum
kvinnurættindi. Vanliga kunnu kvinnur føða børn, meðan eldri kvinnur sum er
komnar yvir yvirgangsárini og summar kvinnur av øðrum orsøkum kunnu ikki føða
børn.

Kynið hjá kvinnuni verður avgjørt av kromosomunum. Kvinnur hava tvey X-kromosom,
meðan menn hava eitt X og eitt Y-kromosom. Kvinnur hava serstøk kynsgøgn, sum
menn ikki hava, hesi eru til at reprodusera menniskuni við. Kvinnur hava eina
lívmóður, har fostrið liggur og tekur føði til sín í nýggju mánaðir. Kvinnur
hava eggjastokkar og eggjaleiðarar, so føra tað fruktaða eggið til lívmóðurina.
Úr eggjastokkunum kemur eitt egg einaferð um mánaðin í meðal, tað kunnu eisini
koma meira enn eitt, ella onki, um okkurt ikki er sum tað skal vera. Eggini koma
regluliga meðan kvinnan er í fruktbara aldrinum, frá hon er umleið 13 ára gomul
genta (tað kann variera nógv, 10-17 ár er mest vanligt), til hon er í 40'num,
summar eru kanska heilt uppi í 50'unum. Børnini verða fødd gjøgnum skeiðina hjá
kvinnuni (vagina), um tey ikki verða tikin við keisaraskurði. Fyri at ein kvinna
kann gerast við barn skal sáð til frá einum manni. Náttúrligi mátin er, at
kvinnan og maðurin hava samlegu og hann fær avgongu inn í skeiðina, og hagani
ferðast sáðini fyrst gjøgnum lívmóðurhálsin, upp gjøgnum lívmóðurina, gjøgnum
eggjastokkarnar, har tað so kann møta einum eggi og smelta saman við tí.
Fruktaða eggið setur seg síðan fast í veggin í lívmóðurini, og kvinnan er vorðin
við barn og heldur uppat við at fáa minstrasjón. Nú á døgum ber til á annan hátt
hjá einari kvinnu at gerast við barn, tvs. uttan at hon hevur samlegu við ein
mann. Hon kann antin fáa sáð sproyta inn (inseminasjón) ella kunnu nøkur egg
takast úr eggjastokkunum og fruktaði uttanfyri kvinnuna, síðan verður antin eitt
ella nøkur fáa fruktaði egg sett upp í livmóðurina (kunstigur befruktningur).
Henda viðgerð verður ikki gjørd í Føroyum, men føroyskar kvinnur (kvinna og
maður sum par), sum av onkrari orsøk ikki kunnu gerast við barn náttúrliga,
kunnu fáa viðgerð móti barnloysi í øðrum londum, eitt nú í Danmark ella Íslandi.



https://fo.wikipedia.org/wiki/Jemen

Jemen (Arabiskt mál: الجُمهورية اليَمَنية - al-Jumhūriyyah al-Yamaniyyah) er
eitt arabiskt land sum fevnir um útsynningshornið og syðra part av arabisku
hálvoynni í Vesturasia. Landið hevur mark til Saudi Arabia í norði, til
Reyðahavið móti vestri, móti Adenvíkini og Arabiska Havinum móti suðri og móti
Oman í eystri. Høvuðsstaðurin, sum eisini er størsti býurin í Jemen eitur
Sana'a, har búgva umleið 2 milliónir. Fólkatalið í Jemen var umleið 23.833.000 í
2011. Jemen fevnir um eitt økið sum er 527.829 km2 til støddar. Jemen fevnir
eisini um umleið 200 oyggjar.

Jemen hevur verið merkt av borgarakríggið síðani januar 2015. Stríði stendur
millum shia Houthi-uppreistrarherin og sunni-stjórnina. Houthi
uppreistrarherurin hevur megnað at tikið valdið yvir meginpartin av landinum. Í
mars 2015 avgjørdi Saudi-Arabia og fleiri arábisk lond at stuðla teirra sunni
trúarfeløgum í at vinna valdið aftur í Jemen. Ein avgerð, ið skjótt varð fordømd
av Iran, ið stuðlar teirra shia trúarfeløgum í Houthi-uppreistrarherinum.



https://fo.wikipedia.org/wiki/Indo-evropeisk_m%C3%A1l

Indo-europeisku málini fata um áleið 443 (SIL-meting) mál og málføri talað av
umleið trimum milliardum fólkum, herundir flestu stóru málini í Evropa og
vestara Ásia, sum hoyra til eina einkulta yvirfamilju. Nútíðarmál í hesi
yvirfamiljuni fata um bengali, enskt, franskt, týskt, hindi, persiskt,
portugisiskt, russiskt og spanskt (hvørt móðurmál hjá meiri enn einari milliónum
fólkum), eins væl og mong onnur tjóðar- og minnilutamál.

Ivaleyst vóru onnur indo-evropeisk mál, sum nú eru horvin uttan spor. Tey
lutvísu málini etruskiskt og rætiskt kunnu ikki flokkast við nakrari vissu,
uttan at tey helst eru indo-evropeisk.

Fleiri undirfamiljur eru skotnar upp, her ímillum italo-keltisk og græko-ariskt.
Hvørgin av hesum verða vanliga góðkendar. indo-hittitiskt sipar til hugsanina,
at týðandi munur er millum anatolsk og og hinar flokkarnar.

Summir málfrøðingar skjóta upp, at indoevropeisk mál eru partur av einari
hugsaðari nostratiskari yvirfamilju, og royna, at finna skyldskap millum
indo-evropeiskt og aðrar málfamiljur, so sum suðurkaukasisk mál, altaisk mál,
uralsk mál, dravidisk mál og afro-asiatisk mál. Ósemja er um hetta ástøði eins
væl og líknandi ástøðið um evrasiatisk mál Josephs Greenbergar og ástøðið um
frumpontisk mál Johns Colarussos.

Møguleikin fyri einum felags uppruna fyri summi av hesum málunum varð fyrst
skotin upp av Marcusi Zueriusi van Boxhorn í 1647. Tó gjørdust uppskot hansara
ikki viðgitin og tí ikki kannað. Hugsanin varð aftur skotin upp av Sir Williami
Jones, sum legði merki til líkskapir millum fýra av teimum eldstu málinum kend í
hansara tíð, latíni, grikskum, sanskrit og persiskum. Skipaður samanburður
millum hesi og onnur gomul mál varð framdur av Franzi Bopp, og stuðlaði hesum
ástøði, Samanberandi mállæran Franzar Bopps, ið kom fram millum 1833 og 1852 er
mett at vera byrjanin til indo-evropeiska gransking sum hægri lærugrein.

Endurskapta felags upprunamálið verður nevnt frum-indo-evropeiskt (enskt:
Proto-Indo-European, stytt: PIE). Ósemja er um upprunaligu landafrøðiligu
staðfestingina, sonevnda Urheimat ella Fornheimlandið, haðan málið kom. Tveir
høvuðskandidatar eru í hesum døgum:

Fortalarar fyri kurgisku hugsanini hava lyndi til at dagfesta frummálið til
umleið 4000 f.Kr.. Fortalarar fyri anatolska upprunanum vanliga dagfesta tað
fleiri túsundár fyrr. Teir seinnu seta útbreiðsluna av indo-evropeiskum málum í
samband við útbreiðsluna av landbúnaði í yngru steinøld.

Upprunaliga skotin upp av Marija Gimbutas í 1950-árunum. Henda hugsanin, við
ymsum broytingum, er í dag eyðsýnliga hin mest góðtikna ímillum málfrøðingar.
Sambært kurgisku hugsanini varð indoevropeiskt talað í koparaldarligum
grasfløtumentanum í 5. túsundári f.Kr. millum Svarta havið og Volgu.

Colin Renfrew skeyt í 1987 upp, at útbreiðslan av indo-eropeiskum hevði samband
við kollveltingina í yngru steinøld, at málini friðarliga breiddu seg úr Lítla
Ásia frá umleið 7000 f.Kr. við menningini av landbúnaði (menningarbylgja).
Samsvarandi hevði alt Evropa í yngru steinøld talað indo-evropeiskt. Kurgisku
fólkaflytingarnar hevði í mesta lagi sett indo-evropeisk málføri í staðin fyri
onnur indo-evropeisk málføri.

Thomas Gamkrelidze og Vyacheslav V. Ivanov staðfestu í 1984 indo-evropeiska
heimlandið við vatnið Urmia. Teir skutu upp, at armenskt var málið, ið var
verandi í indo-evropeisku vøgguni meðan onnur indo-evropeisk mál fóru úr
heimlandinum. Teir eru eisini upprunin til Glottaliska ástøðið.

Summi hava víst til svartahavs-syndaflóðar-ástøðið, ið dagfestir upprunan til
umleið 5600 f.Kr., sum beinleiðis orsøk til indo-evropeiska útbreiðslu. Henda
hendingin fór fram í yngru steinaldartíðum, og er eitt sindur ov tíðliga til at
samsvara við kurgiska fornfrøði. Tó kann ímyndast, at ein hending í fjaru fortíð
Sredny Stog-mentanarinnar og fólksins, ið livdu í lendinum, ið nú er undir
Asovsjónum, sum møguligar undan-frum-indo-evropearum.

Serliga Yngru steinaldar-framhaldar-ástøðið, sum er skotin upp av italskum
ástøðingum, ið gongur út uppá, at indo-evropeiskt kemur frá evropeiskum mentanum
í yngru steinøld.

Summir indiskir ástøðingar lata vediskt sanskrit koma frá indusdalar-mentanini,
uppáhaldandi, at vedisk sanskrit í grundini er samlík frum-indo-evropeiskum, og
at øll onnur málføri í síðsta enda mugu føra aftur til gomlu
indusdalar-mentanina í umleið 3000 f.Kr.. Hetta ástøði er ikki alment góðtikin
av lærdum.



https://fo.wikipedia.org/wiki/Hinduisma

Hinduisma er ein heimsátrúnaður. Indiska trúgvin, hinduisma, varð grundað fyri
fleiri enn 5000 árum síðan. Hindar trúgva á nógvar gudar, og flestu hindar
trúgva á endurføðing. Hindu er persiskt orð fyri India. Kendasta teknið hjá
hinduismuni er orðamyndin OM, ið er gud á okkara máli.

Átrúnaðurin hevur ongan stovnara og ongar skrifitir , men ístaðin eru elstu
hindulærurnar í Rigvedakvæðunum, ið eru elstu átrúnaðarligu bókmentir í India.
Nú eru nógvir hindu trúarflokkar, og tó at teir trúgva á somu gudarnar, hava
teir tó ikki somu trúgv. Tað, sum eyðkennir hinduisma, er karma, læran at fólk
eru merkt av, hvat ið tey gjørdu í undanfarnum lívum, og hvat ið tey fara at
gera í komandi tíðum. Flestu trúgva, at menniskjan hevur sál, sum ikki doyr, men
fer úr einum kroppi í annan. Eru fólk góð, verða tey endurfødd til betri lív,
men tey kunnu eisini, eru tey ónd, verða endurfødd sum djór, til dømis skordjór.
Tí er tað, at dýr og menniskjur verða mett eins. Tað ræður tí um at gerast
betri, so at tað slepst undan endurføðing. Soleiðis kemst í Mokshastøðuna.

Hinduisman lærir, at eingin má sláa í hel ella gera seg inn á onnur . Prestar
gera tænastu í templunum. Fólk koma hagar at biðja og ofra blomstur ella mat. Tá
ið maturin er signaður, verður hann býttur ímillum tey trúgvandi ella latin
teimum fátæku.

Hinduisma er tann elsti átrúnaður í heiminum og varð til í India fyri fleiri enn
5000 árum síðan . Hinduisman tók seg upp í India um 1750 f.Kr. Um 1500 f.Kr.
kemur induevropiskt fólk, nevnt ariar, til India úr Miðásia, og gamla
indusmentanin fer til grundar. Sum tíðin leið, vórðu ariar og upprunafólkið
blandað saman, og burtur úr tí spratt onnur mentan og nýggj trúarlæra,
hinduisman. Samfelagið varð skift í fýra stættir - prestastættin,
hernaðarsættin, bóndastættin, keypsmansstættin og niðasta stættin, sum vóru tey,
ið tæntu hinum stættunum.

Landið varð býtt sundur í nógv fúrstadømi, og fúrstarnir úr hernaðarstættini
høvdu politiska valdið. Harafturat varð samfelagið býtt sundur í nógvar ymiskar
kastur, sum vóru skipaðar eftir ætt og starvi. Elstu átrúnaðarligu bókmentirnar,
sum eru varðveittar í India, eru umleið 3000 ára gomlu Rigvedakvæðini. Tey halda
sín uppruna ímillum ariarnar, men hinduisma hevur eisini djúpar røtur í gomlu
indusmentanini.

Hinduisman hevur tríggjar høvuðsgudar, skaparin Brahma, uppihaldarin Vishnu og
oyðileggjarin Shiva. Umframt tað er eitt ótal (eini 330 mió. í tali ) av øðrum
gudum, sum tey hava at halda seg til í dagliga yrki. Gudarnir kunnu vera
forfedranna andar. Gomur indisk kvæði, tað gitnasta er Mahabharata, siga frá
gudunum og bardaga teirra við tað ónda. Nógvir hindugudar eru í ætt.

Flestu hindar taka framum ein gud, sum teir tilbiðja. Men teir tríggir gudarnir,
Shiva, Vishnu og Brahma, hava meira at siga enn allir hinir. Teir halda eisini,
at mangt í natúrini er heilagt. Teir meta eisini fleiri dýr at vera heilag, sum
kýr, krokudillur, apur og ormar. Hesi dýr eru friðað, og tí má eingin gera
teimum ónáðir. Um onkur etur neytakjøt, trúgva teir, at hann er æviga glataður.

Ein og hvør hindi er føddur í ávísa kastu og ávísan bólk, og hetta ger av støðu
hansara í samfelagnum. Høvuðsstættirnir vóru fýra - prestarnir, handverkarnir,
hermenninir og bøndurnir. Hesir stættir fóru við tíðini sundur í hundraðtals
aðrar stættir, til dømis hevði hvørt handaverk sín stætt. Stættirnir høvdu hvør
sítt frámerki brent inn í pannuna ella á okkurt annað ásýnligt stað á
stættarlimunum, so at øll skuldu síggja, hvønn stætt, ið tey hoyrdu til . Eingin
mátti skifta stætt, og felagsskapur stættanna millum ella giftarmál var
ólógligt. Giftust tvey úr hvør sínum stætti, vóru tey útihýst av stættunum og
itu tá paria, sum merkir stættarleys. Tey stættarleysu vóru vanvird og hildin at
vera órein, tey máttu halda seg burtur frá øðrum og livdu ofta í trongum korum.
Hóast stættarbýtið nú er avtikið við lóg, situr tað so fast í hindiska fólkinum,
at tað koma at ganga nógv ár, áðrenn tað hevur mist sína megi millum manna.

Mesta fólkið í India eru hinduar (80,5 % av tí samlaðu fólkinum ), og halgasti
býur teirra er Varanasi norðarlaga í India. Býurin er við ánna Ganges. Hinduar
halda størstu ánna í India, Ganges, vera heilaga. Teir halda, at tváar tú tær í
henni, verður øll synd vaskað burtur av tær. Hvørt ár koma fleiri milliónir
pílagrímar til Varanasi at baða sær í ánni. Í Veranasi standa eini 400
gudatempul, sum trúgvandi hinduar valla til fleiri ferð um árið, og fram við
Gangesánni standa eitt ótal av gistihúsum. Gistihúsini eru altíð full av fólki,
sum er komið hagar at búgva, meðan tey tváa sær í Gangesánni, ella at verða har
sínar seinastu dagar. Hinduarnir vóna, at tá ið teir eru deyðir, skulu teir
verða brendir og stroyddir út í Gangesánna.



https://fo.wikipedia.org/wiki/Georgia_(land)

Georgia (georgiskt: საქართველო - Sakartvelo), frá 1990 til 1995 kent sum
Lýðveldið Georgia, er eitt land í Kaukasus og liggur við Svartahavið. Í norðri
hevur Georgia mark við Russland og suðri við Turkaland, Armenia og Aserbadjan.
Høvuðsstaður er Tbilisi og høvuðsmálið er georgiskt.

Í 1991 fekk Georgia sjálvstýri tá Sovjetsamveldið fór til grundar. Fyrst undir
leiðslu av Moskva-trúgva, fyrrverandi sovjetska uttanríkisráðharranum Eduard
Sjevarnadse og síðan – eftir friðarligu rósukollveltingina í 2003 – av verandi
forsetanum Mikhail Saakasjvili. Fyrstu árini var Saakasjvili nógv avhildin, men
lyfti hansara um vælferð í búskaparliga avmergjaða landinum hava ikki hildið. Og
kríggið móti Russlandi í 2008, sum hevði við sær, at Georgia misti Abkasia og
Suðurossetia, hava ikki gjørt støðuna betri.

Georgiska kongshúsið, sum m.a. er í ætt við spanska kongshúsið, sigur seg vera
avkom frá sjálvum Dávidi kongi, sum vit lesa um í Bíbliuni, og sum var kongur
hjá Ísraels fólki. Ófriður valdaði eftir fullveldið í 1991, og nú hevur Georgia
ikki veruligt vald í Abkasia og Suðurossetia, sum verða stuðlaði av Russlandi.
Fyrrverandi sovjetiski uttanríkismálaráðharrin Eduard Sjevarnadse, sat við valdi
í nógv ár, men kongin í 2003. Fátækradømi og tað at Georgia í veruleikanum ikki
hevur vald á Abkasia og Suðurossetia, ger at landið ikki tykist serliga støðugt.
Georgia roynir at nærkast Vestandlondunum, er partur av Partnership for Peace
undir NATO og ætlar sær í ES. Georgia hevur seinastu øldirnar ligið mítt í
stríðnum millum Russland, Turkaland og Persia, men er í dag tætt knýtt at USA,
sum hevur stóran áhuga í at landið er støðugt, m.a. tí at USA hevur gjørt eina
stóra íløgu í oljuveitingarskipan frá Aserbadjan umvegis Georgia og til
Turkalands. Loysingarøkini Abkasia og Suðurossetia fáa bæði stuðul úr Russlandi,
og viðurskiftini millum Georgia og Russland eru vánalig. Politiska støðan í
Georgia er tí enn rokut.

Georgia er fjallaland. Kavkasusfjøll eru sum ein stórur marknamúrur norður ímóti
Russlandi og vestur ímóti Svartahavi. Gróðrarlíkindini eru góð, jørðin fruktar
væl, so umstøðurnar at dyrka vínber eru av teimum bestu. Georgia liggur soleiðis
fyri – ímillum Svartahav og Kaspiskahav – at oljuflutningur og annar
vøruflutningur ímillum londini her fer ígjøgnum landið.



https://fo.wikipedia.org/wiki/Ey%C3%B0un_Johannessen

Eyðun Johannessen (føddur 28. apríl 1938 í Havn) er føroyskur sjónleikari og
leikstjóri. Børn hansara Annika Johannessen og Olaf Johannessen eru eisini
sjónleikarar. Eyðun ferðaðist runt við Arto í Føroyum í 1957. Hann lærdi til
sjónleikara 1958-60 á Kongaliga Teatrinum í Keypmannahavn og á Odense Teaters
Elevskole, umframt at hann var lestrarferðir í Warszawa, Berlin og London. Í
1960'árunum stríddist hann fyri at betra um viðurskiftini hjá sjónleiki og
sjónleikarum í Føroyum, hann var leiðari fyri Sjónleikarhúsið í Havn og
stríddist fyri at seta á stovn ein tjóðpall í Føroyum. Í 1970 gjørdist hann
leikstjóri, sjónleikari og lærari í drama á sjónleikaraskúlanum í Århus Teater.
Hann stovnaði Føroya fyrsta yrkis sjónleikarahóp Gríma í 1977 eftir at hann
hevði verið virkin yrkis sjónleikari, leikstjóri og dramalærari í
sjónleikarhúsinum í Århus, Århus Teater, í fleiri ár. Hann var rektari á
sjónleikaraskúlanum í Århus 1979-86. Árini 2000 til 2004 búði hann aftur í
Føroyum, har hann stjórnaði Grímu. Eyðun Johannesen hevur mest verið virkin á
palli í sjónleikarhúsum, men hann hevur eisini roynt seg sum filmsleikara í eitt
nú donsku sjónvarpsrøðini Rejseholdet 1983-85.



https://fo.wikipedia.org/wiki/Effodeildin

Effodeildin er heitið á bestu, føroysku fótbóltsdeildini hjá monnum. Navnið
hevur deildin fingið eftir høvuðsstuðulinum, Orkufelagið Effo í februar 2012.
Eitt stutt skifti frá januar til 27. februar 2012 hevði besta deildin ongan
høvuðsstuðul, tað tíðina var deildin nevnd Meistaradeildin. Árini 2008 - 2011
varð deildin nevnd Vodafonedeildin, uppkallað eftir táverandi høvuðsstuðlinum,
Vodafone, ið keypti sær rættindini til deildina í 2008. Frá 2005-2008 var heitið
Formuladeildin, uppkallað eftur høvuðsstuðlinum formula.fo.

føroyska landskappingin í fótbólti var í 1942. Tað árið var bert ein deild, og
varð hon rópt Meistaradeildin. Hetta var eisini heitið á bestu deildini fram til
1975. Frá 1976 var besta deildin rópt 1. deild. Frá 2005 fekk besta deildin
heitið Formuladeildin, men skifti navn í 2009 til Vodafonedeildin. Í januar 2012
boðaði Vodafone frá, at fyritøkan ikki longur ynskti at verða høvuðsstuðul hjá
bestu føroysku fótbóltsdeildini hjá monnum. Deildin mátti tí skifta navn. Tá
Effo tok við sum høvuðstuðul og fekk deildin navnið Effodeildin.



https://fo.wikipedia.org/wiki/Bosnia_og_Hersegovina

Bosnia og Hersegovina (bosniskt og kroatiskt: Bosna i Hercegovina, serbiskt:
Босна и Херцеговина) er land í Landsynningsevropa. Í øldir hava ymisk fólkasløg
búð her, t.d. muslimskir bosniar, katólskir kroatar, ortodoksir serbar og jødar.
Tá ið londini tóku sjálvstýri, elvdi stríð ímillum fólkasløgini til blóðugt
borgarakríggj. Friðarsamráðingar í Dayton í Ohio fingu partarnar at leggja
vápnini síðstí 1995.

Fyri borgarakríggið var høvuðsstaðurin, Sarajevo, nýmótans stórbýur, men tá ið
kríggið brast á, víggirdu serbar seg í fjøllunum uttan um býin og bumbaðu hann í
trý ár, og mong fólk doyðu. Tey, sum vórðu eftir í býnum, toldu nógv hesi árini,
og trot var á øllum neyðsynjarvørum. Tá ið serbar tóku seg inn í Bosnia, gjørdu
teir tað, ið verður kallað fólkareinsan. Endamálið varð at rudda økið fyri
muslimar og kroatar, hóast teir og serbar høvdu búð síð um síð so leingi, nakar
visti. Tíggjutúsundtals fólk, ið ikki vóru serbar, vórðu myrd. Upp aftur fleiri
flýddu av landinum. Mangir bosniskir muslimar búgva nú sum flóttafólk í m.ø.
Týsklandi og Noregi.

Bosnia og Hersegovina er eitt land, ið hevur trý almenn mál, kroatiskt, serbiskt
og bosniskt. Høvuðsstaðurin, Sarajevo, var vertur fyri Olympisku vetrarleikunum
í 1984.

Bosnia og Hersegovina er formliga undir leiðslu av ST, har ein ST-útnevndur
sendimaður hevur høvuðsyvirlit yvir landinum, og kann koyra politisku leiðsluna
í landinum frá. Hetta er skipað gjøgnum sokallaðu Dayton-avtaluna, ið varð
undirskrivað í 1995. Á valinum í 2014 til ting landsins verða tríggir forsetar
valdir, ein fyri hvørt av størstu fólkasløgunum. Forsetarnir eru valdir í fýra
ár, men sita í átta mánaðir, so verður skift til næsta forseta. Í fýra ára
skeiðnum situr hvør forseti tvær ferðir átta mánaðir. Landið er býtt í tvey
sjálvstýrandi økir, lýðveldi Srpska (Republika Srpska) og lýðveldi
Bosnia-Hersegovina. Harafturat kemur Brcko-økið, ið liggur undir hinum báðum men
sum formliga er sjálvstýrandi. Tjóðartingið er sett saman av 42 fólkavaldum frá
sjálvstýrandi økjunum. 28 tinglimir koma úr Bosnia og Hersegovina og 14 úr
Republika Srpska. Samansetingin av stjórn og politisku leiðsluni í ymsu pørtunum
av landinum er sera fløkt. Tá ein roknar øll uppí, so hevur landið 14
forsætisráðharrar og 200 ráðharrastovur.

Í juni 1991 tóku Kroatia og Slovenia loysing frá samveldinum Jugoslavia. Í 1992
gjørdi Bosnia-Hersegovina tað sama. Eftir fáum mánaðum varð Jugoslavia syndrað
sundur í fleiri sjálvstøðug ríki, har Serbia varð sterkasta landið, og
blóðugasta kríggj í Evropa eftir Annan heimsbardaga brast á. Allir partar framdu
grov krígsbrotverk, hóast altjóða royndir vórðu gjørdar at fáa partararnar at
binda frið. Mong tjóðveldið skipaðu fyri tí, sum varð kallað tjóðskaparlig
rensan og róku fólk, ið høvdu annan uppruna, frá húsum og heimi. Serbar bumbaðu,
kringsettu og skutu inn í høvuðsstaðin í Bosnia-Hersegovina, Sarajevo, í trý ár.
Kríggið í Bosnia-Hersegovina endaði í november í 1995 við friðartinginum, sum
USA stóð fyrsi. Bosniska, serbiska og kroatiska tingið skrivaðu undir endaliga
friðarsáttmálan í París, og Bosnia-Hersegovina skuldi gerast eitt sameint land,
hóast tríggjar tjóðir - serbar, bosniar og kroatar - búgva har. Umsíðir varð
friður aftur eftir bardagar í fýra ár. Kríggið kostaði fleiri enn 200 000
mannalív. Tað fer enn at vera ár at grøða tey sár, kríggið voldi.



https://fo.wikipedia.org/wiki/Belis

Belis (enskt: Belize) er eitt land í Miðamerika við mark ímóti Guatemala og
Meksiko. Høvuðsstaðurin í Belis eitur Belmopan. Almenna málið í landinum er
enskt, men fólkið í Belis er ættað úr mongum londum - har eru karibar,
afrikanar, mayar, ásiatar og evropear - og mong fólk tosa kreólskt ella
afrikonsk mál. Karibiskur matur og tónleikur er væl dámdur, og landið er
viðgitið fyri sítt fjølbroytta og nógva dýralív.

Belis er bæði gamalt og nýtt land. Gamlar torftir eru víða um í landinum og eru
dømi um gomlu mayamentanina. Landið fekk frælsi í 1981. Í mong ár var Belis
bretskt hjáland ("Bretska Honduras"); tað einasta í Miðamerika.

Í 1961 var hervilig ódn og øgiligur uppgangur í høvuðsstaðnum, Belisbýi, úti við
strondina, og hann fór illa. Í 1970 varð farið at byggja nýggjan høvuðsstað,
Belmopan, 80 km inni í landinum, tí at har var tryggari. Belisbýur er enn
størsti býur í landinum, men alt fleiri og fleiri fólk flyta til Belmopan, og
nógvar vinnufyritøkur verða eisini fluttar hagar.

Rósuviður, mahogni og annar úrdráttur úr skóginum, m.a. chicle, nýtt sum ráevni
til tyggigummi, og kapokk, ið er silkibummull, úr tí ovurstóra Ceiptrænum, hava
stóran týdning í búskapi landsins. Sama er við aldinfruktum, sum verða nógv
dyrkaðar. Men landbúnaðurin er avmarkaður, tí at stórur partur av regnskóginum
er friðaður, av tí at har eru nógv sjáldsom dýr og nógvar sjáldsamar plantur.

Inn- og útflutningurin av vørum, skift á ávikavist upprunaland og nýtsluland
fyri 2007, sær soleiðis út sambært CIA World Factbook:

Í skógunum er satt dýrameingi. Og mong dýr, sum eru í vanda fyri at verða týnd,
liva eisini í regnskógunum í Belis, til dømis jaguarur, tapirur, brølapa og
nasabjørn. Firvaldar og ymsir tropufuglar flúgva træ av træi. Og har eru 250
ymisk børkubóndasløg; ímillum teirra svarti børkubóndi, ið er tjóðarblóma í
Belis.

Fram við strondini í Belis er eitt 290 km langt korallriv við nógvum sandgrynnum
og oyggjum. Tað er næstlongsta korallriv í heiminum - bara Korallrivið Mikla í
Avstralia er longri, har eru skjaldbøkur, sjónotur og tindhummari og mong føgur
tropufiskasløg. Hagar koma kavarar úr øllum heiminum at kava í klára, flógva
sjónum.

Ódnir og vatnflóð elva mangari til stóran skaða við strondina í Belis. Tí hava
teir bygt nýggjan høvuðsstað, Belmopan, longri inni í landinum. Gamli
høvuðsstaðurin, Belisbýur, er dygst úti við strondina.



https://fo.wikipedia.org/wiki/Amerikanska_Borgarakr%C3%ADggi%C3%B0

Amerikanska Borgarakríggið (1861 – 1865) brast av álvara á tann 12. apríl í
1861. Kríggið herjaði um stóran part av USA. Tríggjar milliónir amerikanarar
kríggjaðust og 600 000, tað vil siga tvey prosent av fólkinum í landinum, læt
lív. Heimini vórðu hermannabúðir og kirkjur og skúlar vórðu sjúkrahús. Frá 1861
til 1865 bardust amerikanarar sum óðir móti hvørjum øðrum. Orsøkirnar vóru
mangar. Men tað, sum byrjaði sum eitt stríð um rættindi í einstøkum statum,
endaði sum eitt kríggj um, hvat frælsi í Amerika í grundini hevði at týða.

Herarnir í borgarakrígnum høvðu góð vápn. Øll framleiðsluvinna í Norðurstatunum
legði seg eftir at menna vápnaframleiðsluna og bara í 1862 fingu tey 240
einkarrættir til vápn. Fyri fyrstu ferð sóust tokkanónir, landminur,
kikarasikti, hernaðartelegrafar og byrsur sum skutu nógv skot og skjótt.

Í 1862 visti Lincoln, at tað ikki var gjørligt at endurreisa gamla samveldið.
Neyðugt var at gera eitt nýtt, og Lincoln metti, at bara avtøkan av trældóminum
kundi styrkja hugskotið um eitt nýtt samveldi. Hann bíðaði eftir einum sigri, so
hann kundi senda út boðini um avtøkuna av trældóminum. Men hann noyddist at bíða
leingi.



https://fo.wikipedia.org/wiki/Tv%C3%B8royrar_B%C3%B3ltfelag

Tvøroyrar Bóltfelag ella TB er eitt fótbóltsfelag av Tvøroyri sum varð stovnað
13. mai 1892. TB er elsta bóltfelag í Føroyum. Umframt at TB er eitt
fótbóltsfelag er tað eisini eitt flogbóltsfelag. TB fótbóltur og TB flogbóltur
hava tó hvør sína nevnd. Onnur ítróttarfeløg á Tvøroyri og økinum kring
Trongisvágsfjørð eru Tvøroyrar Borðtennisfelag (TBF), Froðbiar Sóknar
Róðrarfelag og Susvim (Susvim er fyri alla oynna).

Í 2012 spælir TB aftur í bestu fótbóltsdeildini. TB gjørdist nummar tvey í 1.
deild í 2011, FC Suðuroy gjørdist nummar eitt. Tað var sera stórur spenningur um
2. plássið millum TB og AB, men TB vann tann dystin. Bæði liðini endaðu við sama
stigatali, sum var 61 stig og við sama málmuni sum var 55, tó hevði TB 81 vunnin
mál og 26 tapt mál, meðan AB hevði 80 vunnin og 25 tapt mál. Tað at TB hevði
skorað eitt mál meira enn AB, gjørdi at TB flutti upp í bestu deildina og AB
bleiv verandi í 1. deild. Í 2010 gjørdist TB nummar 3 í 1. deild. TB hevur
vunnið FM heitið 7 ferðir, tað var árini 1943, 1949, 1951, 1976, 1977, 1980 og
1987. TB hevur vunnið Løgmanssteypið (fyrr Ísafjarðarsúlan) 5 ferðir, tað var
árini 1956, 1958, 1960, 1961 og 1977.

Viðmerking: Fløgg vísa til landslið, sambært reglunum hjá FIFA. Leikarar kunnu
hava meira enn ein ikki-FIFA tjóðskap.

Síða TB varð stovnað og til 16. okt. 2010 hevur TB spælt fótbólt á vøllinum á
Sevmýri. Vøllurin var blivin skeivur og leyk ikki altjóða krøv. Hann bleiv ikki
góðkendur til at spæla fótbólt í vaksnamanna deildum í 2011. Hin 16. oktober
2010 varð seinasti dystur leiktur á Sevmýri, TB, sum tá spældi í 1. deild,
spældi ímóti NSÍ og vann dystin 5-2. Í apríl Í 2011 var heimavøllurin hjá TB Á
Skørinum í Hvalba. Nýggjur fótbóltsvøllur er gjørdur inni í Trongisvági beint
eystanfyri høllina í Trongisvági. Arbeiðið við at gera vøllin í Trongisvági
byrjaði í 2011 og væntaðist liðugt áðrenn kappingin byrjaði um mánaðarskiftið
mars/apríl 2012 ella í seinasta lagi tá TB fyllir 120 ár 13. mai 2012. Vøllurin
bleiv tó ikki klárur til fyrsta landskappingardystin, og teir fyrstu
heimadystirnir hjá TB blivu tí spældir á Eiðinum í Vági. Til dystin móti B36 var
sjálvur vøllurin liðugur, men hann bleiv ikki góðkendur, m.a. tí at har manglaðu
300 sitipláss, sum er eitt krav til øll feløgini, sum hava lið í bestu
fótbóltsdeildini hjá monnum, TB mátti sostatt spæla dystin móti B36 í Vági.
Flaggdagin 2012 var arbeiði við at seta 300 setur við at vera liðugt og 27.
apríl varð vøllurin so góðkendur til fótbóltdystir í bestu mansdeildini. Fyrsti
landskappingardystur í Effodeildini var dysturin millum TB og ÍF, sum varð
leiktur sunnudagin 29. apríl 2012. TB vann henda fyrsta dystin 1-0.



https://fo.wikipedia.org/wiki/Tj%C3%B3%C3%B0sangur

Ein tjóðsangur er sum oftast ein tjóðskaparligur sangur ella tónleikur, sum skal
vera eitt symbol fyri eitt ávíst land til almennar hendingar ella stevnur av
ymiskum slagi, t.d. verða tjóðsangirnir altíð spældir beint áðrenn ein almennan
fótbóltslandsdyst, og tá heiðursmerkjahandan er á t.d. OL, so hoyrist eitt brot
av tónleikinum til tjóðsangin hjá tí landi, sum vann gullið. Ein tjóðsangur kann
vera formliga viðurkendur sum tjóðsangur av myndugleikunum í einum landi, men
hann kann eisini vera uttan formliga viðurkenning, men bert verða brúktur sum
tjóðsangur.

Tjóðsangir eru ofta skrivaðir sum ein hymna ella marsjur. Í Miðamerika brúka tey
vanliga meira operalíknandi tónleikaverk. Summi lond brúka eina fanfaru.

Um tjóðsangurin hevur meira enn eitt vers, so er tað vanligt bert at syngja
fyrsta versið, í Týsklandi er tað tó triðja versið. Ein tjóðsangur varir í miðal
ein minutt. Í londum, har tað er meira enn eitt alment mál, er tað sum oftast
ein versjón á hvørjum av teimum almennu málunum, eitt nú í Belgia, Finlandi,
Sveis og Suðurafrika. Tað eru fleiri dømi um lond, sum hava felags tjóðarlag.
Nevnast kann t.d., at Finland og Estland hava sama tjóðlag, men tjóðarsangirnir
hava hvør sín tekst. Tað eru eisini fleiri lond, sum brúka sama tjóðlag, sum
Bretland, men við øðrum teksti.

Í Føroyum hava vit tjóðsangin Tú alfagra land mítt, sum Símun av Skarði hevur
yrkt, og sum Peter Alberg gjørdi lagið til. Danmark hevur ein tjóðsang: Der er
et yndigt land, sum Adam Gottlob Oehlenschläger yrkti í 1823, og ein kongaligan
tjóðsang Kong Christian stod ved højen mast, sum Johannes Ewald yrkti í 1779. Í
Grønlandi brúka tey tjóðsangin Nunarput utoqqarsuanngoravit, sum Henrik Lund
hevur yrkt, og Jonathan Petersen gjørdi lag til.



https://fo.wikipedia.org/wiki/Te

Te er ein drykkur, sum er gjørdur av te-plantuni. Te-planturnar koma upprunaliga
úr Eystur- og Suðurásia. Har hava tey drukkið te líka síðan 1000 ár fyri Krist.
Orsaka av leskiliga smakkinum og grøðandi eginleikunum, varð te úflutt til
Evropa og nógvar aðrar heimspartar. Í Stóra Bretlandi, sum er kent fyri sínar
millummála te-tíðir, gjørdist te'ið vanligt fyrst í 19. øld. Tað finnast nógv
ymisk sløg av te; summi av hesum eru t.d. svart, grønt, oolong, hvítt, urta,
krydd og rooibos te. Svart te, t.d. Typhoo- og Tetley-te, er tað, vit vanliga
finna í handlunum í Føroyum. Dømi eru Earl Grey og English Breakfast te.
Herbal-te er eisini væl umtókt fyri tann sterka fruktsmakk, til dømis sitrón-,
fersku- og jarðberjasmakk. Í Herbal-te'i er einki koffein í. Í USA er tað sera
væl umtókt at drekka kalt te: íste. Grønt te frá Bláu fjøllunum í Kina hevur í
1000 ár verðið brúkt í tí kinesiska heiminum sum ein nattúrlig viðgerð fyri at
betra heilsuna, gera húðina sunna og at geva eyka orku.



https://fo.wikipedia.org/wiki/Talv

Talv er eitt borðspæl, har tveir telvarar kunnu telva. Telvað verður á einum
borði við 64 puntum, har hvør telvari hevur 16 talvfólk, ein tað hvíta fólkið,
og ein tað svarta fólkið. Endamálið er at vinna við at seta kongin hjá
mótpartinum skák og mát (eisini rópt mát).

Talv verður telvað um allan heim bæði fyri at stytta sær stundir og á
professionellum støði. Bæði kvinnur og menn í øllum aldursbólkum telva. Nógvar
kappingar eru bæði í talvfeløgum og á altjóða støði. Eisini er væl umtókt at
telva á internetinum ímóti telvarum runt allan heim.

Tá ið talvið byrjar, standa talvfólkini, sum myndin vísir omanfyri. Hvítur
leikar fyrst og so svartur, og er tað ikki loyvt at leypa leik um. Hvør hevur
hvíta, og hvør hevur svarta fólkið, verður antin avgjørt við lutakasti, ella
verður tað avgjørt av teimum, ið skipa fyri kappingini.

Á fyrsta og áttanda raði standa 8 fólk, sum vit vanliga rópa menn. Frá vinstru
standa rókur, riddari, bispur, frúgv og kongur. Og frammanfyri teir standa 8
finnur.



https://fo.wikipedia.org/wiki/Su%C3%B0uroy

Suðuroy er syðsta oyggj í Føroyum (uttan um Flesjarnar). Landslagið í Suðuroy er
sermerkt av djúpum firðum. Umframt framúrskarandi landslagið kann oyggin bjóða
eitt breitt úrval av áhugaverdum tilboðum, frá søguríku Sandvík í norði til
náttúruvøkru Sumba í sunnan. Størstu býirnir, Tvøroyri og Vágur, liggja við
firðir umgirdir av fjøllum. Vegir eru millum allar bygdir og býir, og ganga
hesir gjøgnum bergtakandi náttúrufyribrigdir. Norðastu bygdirnar, Hvalba og
Sandvík, hava samband við hvørja aðra gjøgnum eitt av landsins elstu bergholum.
Úr hesum bygdum er vakurt útsýni til Føroya einastu mannleysu oyggj, Lítla
Dímun.

Hvalba er einasta pláss, har enn verður arbeitt á kolinum. Hov telist millum
elstu bygdir í Suðuroy. Og var Hov høvuðssæti hjá Havgrímur í víkingatíðini, sum
eisini er grivin í Hovi. Porkeri er kend fyri sína sermerktu og vøkru trækirkju
frá 1847. Sunnast á oynni liggur Sumba, ið fostrað hevur eitt av Føroya mætastu
skaldum, Poul F. Joensen. Á veg til og úr Sumba eftir gamla fjallavegnum er
Beinisvørð, 470 m høgt, Føroya næsthægsta fuglaberg, sum alkent er fyri sín
vakurleika.

Suðuroyggin er tann oyggin í Føroyum, sum liggur longst burturi frá meginøkinum.
Ferðasamband er sjóvegis við Smyril og luftvegis við tyrluni. Smyril siglir 2-3
ferðir um dagin av Krambatanga og tyrlan flýgur 2-3 ferðir um vikuna úr Froðba.
Frástøðan til meginøkið er ein av orsøkunum til, at fólkatalið í Suðuroynni er
minkað rættiliga nógv seinastu árini. Fólkatalið í Suðuroy er minkað 16 prosent
í árunum frá 1985 til 2007. Í sama tíðarskeiði er talið á fólki undir 20 ár
minkað 31,5 prosent, og aldursbólkurin 20 til 39 ár minkaður 24,8 prosent.

Suðuroyarmál er einki sjálvstøðugt tungumál, men eitt føroyskt málføri eins og
havnarmál, norðuroyamál, vágamál, o.s.fr.

Sandvík, Hvalba, Trongisvágur, Tvøroyri, Froðba, Øravík, Fámjin, Hov, Porkeri,
Vágur, Nes, Akrar, Lopra, Víkarbyrgi, Sumba.



https://fo.wikipedia.org/wiki/Soppar

Soppar er en storur lívveru bólkur, sum hoyrur til biota, sum er tættari í ætt
við djór enn plantur. Torført er at staðfesta, um teir eru plantur ella djór.
Soppar vaksa væl í myrkja, slavna skógarbotninum. Luftin er tung av leyvi, ið
liggur og rotnar. Soppasløgini eru fleiri enn 100 000. Í soppafylkinum eru til
dømis bjølgasoppar, hýggjsoppar og hattasoppar. Soppar eru leyvgróplantur,
felagsheitið á øllum einføldum plantum. Flestu soppar eru rotplantur, sum súgva
rotin evni úr jørðini og eru soleiðis í lívskringinum í náttúruni. Summir soppar
liva sum snultarar á dýrum og plantum. Nógv soppasløg vaksa í slavnum skógum og
fruktagóðari jørð, serliga um heystið. Summir soppar eru etandi, aðrir eru sera
eitrandi. Vit nevna nógvar soppar hundaland; hetta eru hattasopparnir. Ovasti
parturin er hatturin, miðparturin er leggurin, og í moldini er leyvið, ið sýgur
føðsluevni upp. Millum rukkurnar uppi undir hattinum eru grókornini, sum lætt
spjaðast við vindi og spíra árið eftir. Nógvir soppar elva sjúkur hjá fólki,
dýrum og plantum. Men nógvir soppar verða brúktir til brygging og baking.
Gersoppar fáa t.d. breyð at ganga.

Í Føroyum vita vit um meiri enn 600 ymisk soppasløg, nærum helvtin av teimum eru
hattsoppar, t.e. soppar við hatti og leggi. Hattsopparnir í Føroyum kunnu
skiftast sundur í tríggjar nærum eins stórar bólkar alt eftir, hvar ið teir
vaksa.



https://fo.wikipedia.org/wiki/Simbabvi

Tjóðveldið Simbabvi (enskt: Republic of Zimbabwe) eitur eitt land sum liggur í
sunnara parti av Afrika. Har búgva umleið 12,6 mió. fólk. Fyrr kallaðist landi
Rhodesia. Høvuðsstaðurin eitur Harare.

Simbabvi gekk áður undir navninum Rhodesia, men er nú uppkallað eftir hinum
gamla ríkinum Simbabvi Mikla.

Simbabvi var einaferð partur í stórum handilsveldi. Fyri mongum hundrað árum
síðan fluttu simbabviskir keypmenn út gull og kopar til bæði Kina og India.
Miðdepil í hesum ríki var Simbabvi Mikla ("hús høvdingans"), ið var mikil
granittborg, haðan Simbabvi tók sær navn sítt, tá ið landið gjørdist
sjálvstøðugt í 1980 .

Størsi býurin og høvuðsstaðurin er Harare. Høvuðsstaðurin í Simbabvi verður
kallaður býurin við teimum blómandi trøunum, tí at allastaðni fram við breiðu
vegunum eru gróðursett trø og runnar. Áður æt býurin Salisbury, men tá ið landið
tók sjálvstýri, varð navnið broytt til Harare eftir høvdinginum Neharare, sum
ráddi har, áðrenn evropear komu og løgdu landið undir seg. Nú er hesin vakri,
nýmótans býurin miðdepil í landinum.

Har ið Zambesiá rennur eystur eftir á markinum ímillum Simbabvi og Sambia,
stoytir hon seg brádliga niður í eina tronga gjógv, ið er 128 metrar djúp.
Tjúkka támið og mikla fossadunið síggjast og hoyrast einar 40 km. frá fossunum.
Fólkið, ið býr við fossarnar, rópar fossarnar mosi-oa-tunya, "támið, ið dunar",
men í útheiminum verða teir róptir Viktoriufossar.

Regntíðin í Simbabvi er ikki eins til longdar, og tí er vøksturin eisini
ójavnur. Vøksturin er ramastur nærri skóginum og verður minni, longur ið frá
honum kemur. Uttan fyri savannuna er steppan. Steppan er har, sum regnið er
meira óálítandi, og vøksturin er hareftir. Savannan tekur umleið helmingin av
øllum lendi í Simbabvi. Savannan er besta dyrkilendi í Afrika. Savannan er
eisini tilhaldið hjá teimum stóru og nógvu súgdýrunum.

Nasahornið, fílurin og áarhesturin halda til á vátlendum nærhendis áunum. Inni á
fløtunum ganga t.d. búflar, sebrur, giraffar og antilopur, hesi dýrini eru
beinlong og góðir rennarar, sum í turrtíðini fara um víðar fløtur at fáa sær
drekka og mat. Rovdýrini tróta heldur ikki, har eru leopardar, hýenir, sjakalar
og leyvur.

Stórdýrini í Simbabvi eru nógv fækkað hesa seinastu øldina, tí dúgliga hevur
verið veitt, serliga hava ríkmenn úr Evropa farið stuttleikaferður suður á
savannuna í Simbabvi við byrsu. Nú hava menn roynt at friða summi dýrasløg undan
týning og eisini friðað stórar víddar fyri alla skjóting. Á savannuni í
Suðursimbabvi eru eisini nógvir sjáldsamir fuglar. Har gongur eisini hin
hábeinti strutsurin sum menn vóru so grammir eftir, tá ið tað var móti at ganga
við strutsafjøður í hattinum. Har eru eisini gribbar, ørnir, storkar, flamingoar
og eitt ótal av sangfuglum. Krokodillurnar liva í áunum, og eiturflugurnar í
vátlendinum og deyðagrasinum. Eiturflugurnar smitta fólk við t.d. malariu og
sovisjúkuni og dýrini við dýrasótt.

Nú á døgum siga óførar toftir frá Simbabvi Mikla, sum var ein týðandi
politiskur, handilsligur og átrúnaðarligur miðdepil, sum blómaði sunnarlaga í
Afrika í árunum 1000-1500. Tað ríkaði seg av neytahaldi og handli við jarni,
gulli og kopari. Tey komu við vøruni til havnina í Mosambik. Haðani fór hon við
skipi norðureftir fram við eysturstrond Afrika til Arábia. Umboðsmenn úr
Simbabvi vórðu eisini sendir í fjarskotin lond við gávum til fremmandar
valdsharrar, sum teir vildu hava gott handilssamband við.

Í 9. øld livdi eitt fólk, sum dyrkaði jørðina og helt fenað, á víða
Simbabvislættanum ímillum áirnar Sambesi og Limpopo sunnarlaga í Afrika. Tey
komust eftir, at til bar at vinna gull úr námum tætt við. Tey fóru at selja gull
í grannalondunum, og í 13. øld varð kopar og gull flutt út til Árabia og tvørtur
um Indiahav til Asia í býti við aðra vøru, til dømis postalín úr Kina. Summir
afrikanarar nýttu postalínskúvingin sum gjaldoyra. Valdhavarnir í Simbabvi fingu
stóra inntøku av handlinum og fingu á føtur og bygdu eitt máttmikið og múgvandi
ríki.

Í 12. øld fóru simbabvar at laða stórar grótgarðar, masimbabve. Tá vórðu laðaðir
tjúkkir múrar við stórum tornum uttan um gomlu garðarnar. Menn, vápnaðir við
spjótum og skjøldrum, vardu býarmúrin. Býarmurarnir vóru úr stórum
granittklettum. Ta tíðina var býurin týðandi politiskur, handilsligur og
átrúnaðarligur miðdepil. Valdhavin og fólk hansara búðu í rundum hálmtaktum
húsum innan fyri býarmúrin.

Høvuðsborgin í Simbabvi varð bygd eftir 400 árum. Seinni rýmdu fólkið úr henni,
tí at markirnar har í kring vórðu ikki nóg fruktagóðar at breyðføða fólkið.
Fuglar úr skornum fitisteini stóðu á súlum í eini girðing við borgina í
Simbabvi. Ein av hesum fuglum gjørdist tjóðarmerki hjá ríkinum Simbabvi, tá ið
apartheidstýrið hjá teimum hvítu fall í 1980.

Robert Mugabe hevur havt valdið í Simbabvi, síðani landið fekk sjálvsstýri frá
Stórabretlandi í 1980. Mugabe hevur seinnu árini veruliga foldað seg út sum
einaræðisharri. Forsetaval var í Simbabvi tann 21. mars í 2008. Úrslitið, sum
kom tann 2. mai 2008, vísti, at andstøðuvalevnið, Morgan Tsvangirai, hevði
vunnið á Robert Mugabe. Men Mugabe toldi illa at tapa. Hann noktaði at lata
landið frá sær aftur og byrjaði ístaðin at ognartaka alla jørð, sum útlendingar
átti í Simbabvi. Jørðina gav hann sínum viðhaldsfólkum, sum um sama mundið
forfylgdi og myrdi frá hond . Fólk í túsundtali eru flýggjað undan Mugabe seinnu
árini.

Simbabvi hevur givið øllum hjálparfelagsskapum í landinum boð um at steðga
arbeiðnum . Nógv mannarættindastríðsfólk eru eisini blivin burtur. Broderick
Takawira og Jestina Mukoko vóru millum tey umleið 30 mannarættindastríðsfólkini
og politisku stríðsfólkini, sum vórðu hildin ólógliga aftur . Nøkur teirra eru
ákærd fyri at hava biðið fólk at fara til hernaðarliga útbúgving í Botsvana.
Onnur eru ákærd fyri at hava bumbað løgreglustøðir í høvuðsstaðnum Harare
umframt eina jarnbreyt. Tey vísa øllum ákærum frá sær.

Síðani februar 2003 eru limir í kvinnubólkinum Women of Zimbabwe Arise (WOZA)
blivnir handtiknir fleiri ferðir av løgregluni í Simbabvi, meðan tær friðarliga
hava mótmælt støðugt versnaðu sosialu og fíggjarligu viðurskiftunum umframt
mannarættindastøðuni í landinum. Viðferðin, sum limirnir í kvinnubólkinum WOZA
eru fyri, vísir støðugt versnandi tolsemið hjá myndugleikunum mótvegis
friðarligum almennum mótmælisgongum, sum havast at politikkinum hjá stjórnini í
Simbabvi. Harumframt setir hetta fokus á brotsliga nýtslu av lóggávuni. Her
verður serliga hugsað um, at Public Law and Security Act and Miscellaneous
Offences Act verða nýttar saman, og hetta loyvir tilvildarligum handtøkum, og at
fólk verða hildin aftur, og hetta ger tað eisini møguligt fyri løgregluna at
fremja fleiri onnur mannarættindabrot .

Eftir eina friðarliga mótmælisgongu í býnum Bulawayo í mai 2000, har
kvinnubólkurin vildi mótmæla móti hækkanum í skúlapeningi, vórðu fleiri hundrað
limir av WOZA og umleið 70 skúlabørn handtikin. Bólkurin varð seinni ákærdur
fyri "atferð, sum kann hava við sær brot á friðin". Sum skilst blivu tveir
WOZA-leiðarar hóttir av einum løgregluovasta. Tann 31. mars í 2005, tá val var
til lóggávutingið, handtók løgreglan umleið 200 kvinnur, tá limir av WOZA royndu
at halda náttarvakt við bøn og livandi ljósi eftir valið í høvuðsstaðnum Harare.
Tær handtiknu, herímillum nakrar mammur við pinkubørnum, vórðu hildnar aftur
gjøgnum náttina undir opnum himli á einum torgi.

Sambært frágreiðingum segði løgreglan við kvinnurnar, at um tær játtaðu seg
sekar í nøkrum minni brotum á Miscellaneous Offences Act, kundu tær rinda eina
bót og verða leyslatnar aftur. Um tær noktaðu at gera hetta, skuldu tær verða
hildnar aftur alt vikuskiftið og verða ákærdar eftir Public Law and Security
Act. Allar kvinnurnar, harav fleiri vóru eldri ella skaddar ella høvdu pinkubørn
við sær, játtaðu at rinda bøturnar. Enn einaferð bleiv Miscellaneous Offences
Act nýtt til at fáa fólk at játta seg sek og til at lógliggera tilvildarligar
handtøkur, og at fólk tilvildarliga verða hildin aftur.

Hesi hagtøl eru bara toppurin av ísfjallinum. Harðskapur móti kvinnum verður
mangan ikki fráboðaður, tí kvinnurnar skammast ella vænta, at eingin trýr
teimum, ella tora tær ikki, tí kanska verða tær tá fyri uppaftur meira harðskapi
.

Í Simbabvi er tað at vera samkyndur eitt brotsverk , ið revsast á jøvnum føti
við neyðtøku og annan kynsligan ágang .

Ein nýggj frágreiðing hjá ST kemur til ta niðurstøðu, at 1,7 milliard fólk kring
heimin eru fátæk. Samstundis hevur ST gjørt eitt yvirlit yvir, hvussu framkomin
tey ymsu londini kring heimin eru. Danmark er á 19. plássi, og Simbabvi er
niðast .

Tey eru tað fólkaslag, sum eru svárast rakt av sjúkuni AIDS - 3 hvør vaksin er
smittaður av hesi herviligu sjúku , soleiðis at miðalaldurin er 35 ár. Umleið
1,5 mió. børn undir 15 ár eru vorðin faðir og móðurleys .

Inflatiónin á 3714 % er heimsins hægsta, og summar fyritøkur gjalda tí løn í
mati heldur enn í pengum . 100 milliónir simbabviskir dollarar (ZWL) eru ikki
verdir meira enn umleið hundrað krónur. Borgarar í Simbabvi sleppa bert at taka
út eina ferð um vikuna, og tá er hámarkið 100 milliónir dollarar. 4 út av 5
vaksin eru arbeiðsleys.

Savannan í Simbabvi er hin besta sáðjørðin í Syðra-Afrika. Miðskeiðis í Simbabvi
er jørðin fruktagóð, og har verður tubbak og onnur grøði dyrkað til útflutnings.
Hóast myndugleikarnir hava broytt jarðarlóggávuna, so at jørðin verður
rættvísari býtt ímillum fólkið, er besta jørðin enn í hondunum á nøkrum fáum
túsund stórbóndum, teir flestu eru hvítir, og ta vánaligu jørðina mega so tær
fimm milliónir svørtu bøndurnir hjálpast við. Alt jarðarbrúkið í hesum lendi er
sjálvbjargnisbúnaður.

Ídnaðarmenningin har hava síðstu árini verið størri enn í flestu londum í
Syðra-Afrika, hóast drúgvur turkur og spent viðurskifti ímillum størsta
fólkaslagið, shona, og minnilutan, ndebele, í seinastuni hava tálmað menningini.
Næst eftir Suðurafrika er Simbabvi tað landið í Afrika, har ídnaðurin er
fjølbroyttastur. Býurin Bulawayo suðuri í landinum er vega- og
jarnbreytarmiðdepil, og mesti ídnaðurin í Simbabvi er har. Har eru stálverk,
sementvirki og alskyns ídnaðarvirki, ið gera skógvar, akfør, klæði maskinur o.a.
Í býnum eru nógv matvøruvirki og tubbaksvirki.

Flestu simbabviar eru shonar og búgva miðskeiðis og eystarlaga í landinum.
Mangir shonar eru kristnir, men eru eisini animistar, tað er, at teir trúgva, at
ymist í náttúrini, til dømis vøtn og trø, hava sál. Shonafólkið er gitið fyri
leirkeraarbeiðið sítt og vøkru høggmyndalistina.



https://fo.wikipedia.org/wiki/Renessansan

Renessansan, eisini nevndur Endurreisnin, er heiti á mentanarligum ráki í Evropa
í tíðarskeiðnum umleið 1400 til umleið 1600. Orðið renessansa kemur umvegis
franskt av latínsku orðunum re, sum merkir aftur og nascere, sum merkir at
føðast; renessansa merkir sostatt at endurføðast. Í hesum liggur, at renessansan
tekur ta klassisku mentanina, forngrikska og fornromverska mentan, fram aftur.
Renessansan endurtekur ikki bara tað klassiska, men nýtir tað og arbeiðir víðari
við tí.

Í hesum tíðarskeiði verður evropeiski sjónarringurin víðkaður. Krossferðirnar
hava verið eini 200 ár frammanundan, og við teimum øktist kunnleikin til jødiska
og arabiska mentan. Tað gav íblástur til at leita eftir fornum handritum, og
fleiri handrit eftir klassisku høvundarnar komu undan kavi - summi í
klosturbókasøvnum og onnur umvegis jødisku ella arabisku mentanirnar. Í 1492
varð Amerika funnið og ein nýggjur heimur letur seg upp. At Johan Gutenberg
uppfann prentlistina umleið 1450 gav samstundis heilt nýggjar møguleikar at
spjaða vitan og kunnleika.

Tað er ilt at siga, nær renessansan sum tíðarskeið endar, men í hvussu er umleið
1700 hevur eitt annað rák, upplýsingartíðin, tikið yvir.



https://fo.wikipedia.org/wiki/Politikkur

Politikkur ella stjórnmál (stytt stjm.) er arbeiði ið miðar ímóti at beina ella
ávirka gongdina í samfelagnum ella í altjóða høpi, stjórnmál (eftir ávísum
sjónarmiðum ella hugmyndum).

  Í 1872 fingu Føroyar eina kommunuskipan, og menn skuldu verða valdir í
sóknarstýrini. Í fyrstuni var hvørt prestagjald ein kommuna; seinni gjørdust
kommunurnar fleiri. Tórshavn hevði tó fingið eina kommunuskipan longu í 1866,
og í 1909 gjørdist høvuðsstaðurin keypstaður við keypstaðarrættindum. Við
tjóðskaparrørsluni kom meiri ferð á føroyskan politikk. Úr aldaskiftinum vaks
fram ein sjálvstýrisrørsla og ein mótstøða móti henni. Í 1906 fekk Føroya
Løgting eitt tilboð úr donsku stjórnini um meiri sjálvstýri. Eftir tí skuldi
Løgtingið fáa ábyrgdina av málum sum havnum, vegum, telefon, o.s.fr. Føroyar
skuldu fáa eitt danskt árligt tilskot til hesar útreiðslur. Í Føroyum tók seg
upp stór mótstøða móti hesum nýggja politikki, og henda mótstøða vann øll valini
(fólkatingsval, løgtingsval og landtingsval) á sumri í 1906. Burtur úr hesum
komu fram tveir politiskir flokkar: Sambandsflokkurin, ið legði dent á týdningin
av føstum viðurskiftum við Danmark, og Sjálvstýrisflokkurin, ið var fyri størri
føroyskum sjálvræði í politikki.



https://fo.wikipedia.org/wiki/Pennsylvania

Samveldið Pennsylvania (enskt: Commonwealth of Pennsylvania) er ein lutstatur í
Sameindu Statunum við umleið 12,7 mió. íbúgvum. Høvuðsstaðurin er Harrisburg og
størsti býurin er Philadelphia. Í 1787 bleiv Pennsylvania lutstatur í USA. Í
norðri hevur Pennsylvania mark við New York, í eystri við New Jersey, í suðri
við Delaware, Maryland og West Virginia, og í vestri við Ohio og West Virginia.
Í útnorðri liggur Erievatn. Eyknevni er Lokasteinstaturin (enskt: The Keystone
State).

Høvuðsmálið í Pennsylvania er enskt. Eisini eru stórir týskttalandi minnilutar í
Pennsylvania.

Amishfólkini búgva uttanfyri Philadelphia - úti á landinum í m.a. Lancaster
County, har ið tey eru á bóndagørðum við ongum ravmagni. Amishfólkið liva uttan
nýmótans hentleikar; tey ynskja einki nútímans produkt, so streymur er forboðin.
Fyri tey merkir amerikanski dreymurin um vælferð og viðgongd tað sama sum at
liva við brotsverkum, harðskapi, rúsdrekkamisnýtslu og hjúnaskilnaðum.
Amishfólkið hevur í staðin valt tað einfalda lívið. Tað sæst, hvar ið ein
amish-bóndagarður er, um bert eitt kertiljós er í vindeyganum um kvøldið, og tað
annars er myrkt. Tey selja vistfrøðiligt grønmeti og aðrar hondgjørdar vørur so
sum stólar, hondflættaðar kurvar og aðrar húsvørur, og pynt eisini. Mong
amishfólk búgva í rættiliga avbyrgdum dølum, og amishfólkið talar
pennsylvaniatýskt.

Tá ið evropearar komu til Pennsylvania, vóru mangar ymiskar indiánamentanir har,
og hildið verður, at har búði eini 300.000 fólk íalt. Miðskeiðis í 18. øld vóru
tey nógv fækkað, m.a. av pokum. Mangir indiánar doyðu eisini í stríðnum við
niðurlendskar, bretskar og franskar niðursetumenn eystantil. Fyrstu árini var
sum oftast gott vinalag og samstarv ímillum indiánar og niðursetumenninar. Men
protestantiskir og katólskir niðursetumenn royndu at umvenda indiánarnar til
kristna trúgv og at fáa teir aty liva og hugsa sum evropearar. Tað vildu teir
ikki, og tá hildu niðursetumenninir einki skeivt vera í at drepa teir.

Í 18. øld tørvaði niðursetumonnunum meiri dyrkilendi, og indiánararnir játtaðu
teimum tað. Eftir teirra hugsan kundi eingin eiga jørð, teir góvu bara
niðursetumonnunum rætt til at nýta hana. Men niðursetumenninir hildu seg hava
rætt til at ognartaka jørðina og girdu hana inni og róku indiánararnar langt
vestureftir, fjart frá heimlondum sínum í Pennsylvania. Í 1770 búðu umleið 430
000 fólk í Pennsylvania.

Pennsylvania er eitt tað fremsta ídnaðarlandið í USA, og orsøkin til tað eru tey
nógvu ráevni, sum eru í statinum. Har er kopar, blýggj, silvur, gull, sink,
jarn, o.a. Mesta jarnið varð høgt nærhendis býnum Johnstown (nú mest sum
undangingið), meðan bestu kolalindirnar eru enn nær Pittsburgh. Nógvastaðni í
Pennsylvania byggja tey stóru feløgini, sum eiga ídnaðarvirkini og námini, hús
til arbeiðsfólkið.

Av tí at einki kol er í t.d. Minnesota, verður málmurin førdur við skipum til
havnir við Erievatn og haðani koyrdur til Pittsburgh. Har verður so jarnið
stoytt. Men hóast Pennsylvania hevur meiri jarnmálm enn nakað annað stat, so er
tað so nógv ov lítið. Nýtslan er so stór í USA, at teir mugu flyta nógvan málm
inn úr øðrum londum sum til dømis Venesuela og Kanada.



https://fo.wikipedia.org/wiki/P%C3%A1l_Joensen

Pál Vitalis Joensen (10. desember 1990, Vágur) er føroyskur svimjari úr Vági,
sum svimur fyri Føroyar. Hann er annar føroyingurin, ið hevur luttikið á
Olympisku Leikunum, hann luttók á Summar-OL 2012 í London. Hann er fyrsti
føroyingur, sum hevur kappast innan svimjing til OL, og annar føroyingur, ið
hevur luttikið á OL yvirhøvur. Tann fyrsti var rógvarin Katrin Olsen. Pál
Joensen flutti til Danmarkar at búgva eftir OL í august 2012. Hann venur nú
saman við donskum landsliðssvimjarum í National Training Centre. Til lokalar
kappingar svimur hann fyri Aalborg Svømmeklub. Áðrenn hann flutti, vandi hann
við Susvim í Vágs Svimjihøll, har hylurin bert er 25 metrar langur. Jón
Bjarnason var venjari hjá Páli, meðan hann búði í Vági. Teir báðir vóru nakrar
ferðir árliga uttanlands á venjingarlegu í samband við kappingar, sum Pál skuldi
til, hetta fyri at Pál kundi venja í 50-metra hyli. Pál Joensen er sonur Turið
Kjærbo og Kaj Joensen. Beiggi Pál, Eyðbjørn Joensen, er eisini svimjari, hann er
nøkur ár yngri enn Pál, føddur í 1996, hann hevur klárað seg sera væl í Føroyum
og í Danmark. Pál eigur stóran part av føroysku svimjimetunum. Pál eigur eisini
tvey norðurlendsk met í sviming. Metið í 1500 m frí hevur hann betra fleiri
ferðir, seinast tá hann gjørdist nummar fýra í finaluni til HM í svimjing 2011 í
Beijing, hann svam tá við tíðini 14:46.33 (langgeil), ein betran av gamla
metinum við heili 10 sekundum. Metið í 800 m frí á langbana setti hann fyri
fyrstu ferð, tá hann svam innleiðandi til HM í svimjing 2011 við tíðini 7:45.55.
(Hesir upplýsingar kunnu altíð broytast, sí viðkomandi heimasíður, t.d. ensku
Wikipedia síðuna "List of Nordic records in swimming". Bestu úrslitini hjá Páli
higartil til EM og HM er eitt silvurheiðursmerki frá EM 2010 á langgeil, eitt
silvurheiðursmerki frá EM 2013 á stuttgeil og eitt silvurheiðursmerki frá HM
2012 á stuttgeil, sum hann vann 16. desember 2012 í Istanbul. Upprunaliga vann
hann bronsu í HM 2012 á stuttgeil í 1500 m frí, men eftir at gullvinnarin, Mads
Glæsner, misti sítt gullheiðursmerki í juni 2013, tí hansara dopingroyndir vístu
seg at vera positivar fyri eitt ávíst evni, ið ikki er loyvt, so bleiv Pálsa
bronsa broytt til silvur. Men, í februar 2014 hendi tað, at Glæsner fekk sítt
gullheiðursmerki aftur, eftir at hann fekk viðhald í kæruni um at missa
gullheiðusmerki. Hetta førir við sær, at heiðrsmerkið hjá Pál í hesi kapping nú
aftur er bronsa.

Í 2011 gjørdist Pál nummar 4 og 5 til HM á langgeil, nummar 4 á 1500 m frí og
nummar 5 í 4 m frí. Í desember 2014 gjørdist Pál nummar 4 til HM á stuttgeil við
tíðini 14:26.54, ið var nýtt norðurlendskt met og ein betran av hansara
persónliga bestu tíð við nærum seks sekundum. Pál var tann fyrsti svimjarin í
heiminum, ið kláraði A-kravtíðina til 1500 metrar frí hjá monnum til OL 2016 og
ein av tveimum monnum, ið kláraði kravtíðina til 400 metrar frí til OL í Rio pr.
29. mars 2015, tað sæst á einum yvirliti, ið FINA kunngjørdi fyri tíðarskeiðið
1. til 29. mars 2015.

Hin 15. august 2015 giftist Pál við Maluni Vitalis Joensen, ið áðrenn brúdleypið
nevndist Malan Vitalis Bærendsen. Hann fekk sær Vitalis til millumnavn, og hon
fekk sær Joensen til eftirnavn. Tey giftust í Páls Høll í Vági, ið hevur Føroya
fyrsta langhyl. Vatn var ikki komið í hylin, áðrenn brúdleypið, men tveir dagar
seinni varð byrjað við at fylla vatn í hylin.

17. oktober 2015 letur Føroya fyrsti langhylur, ein 50-metra langur svimjihylur,
á Oyrunum í Vági. Svimjihøllin eitur eftir Pál Joensen, hon eitur Páls Høll.

Pál Joensen hevur luttikið á fleiri ymiskum altjóða svimjistevnum ymsastaðni í
heiminum umframt teimum lokalu stevnunum í Føroyum, m.a. Oyggjaleikir, EM fyri
ung í Ungarn, World Cup stevnur í Moskva, Berlin og Stokkhólmi, EM á langbana í
Budapest, EM í Danmark, DM í Danmark, svimjistevnur í Íslandi, HM í Italia,
svimjistevna í Suðurafrika fyri at nevna nakrar av svimjistevnunum, sum Pál
hevur luttikið á.

Pál Joensen kvalifiseraði seg til 1500 metrar frí til Summar-OL 2016 í Rio de
Janeiro. Hann umboðar Danmark til OL, av tí at Føroyar ikki eru góðkendar sum
tjóð av UCI.

Pál luttók til HM í svimjing á stuttgeil í Doha í Katar í desember 2014. Tann
seinasta dagin, 7. desember, svam hann finaluna í 1500 metrum frí. Hann gjørdist
nummar fýra við tíðini 14:26.54, ið var ein betran á umleið 6 sekund frá hansara
bestu tíð áðrenn hesa kappingina. Hann setti nýtt norðurlendskt met og harvið
sjálvandi eisini nýtt føroyskt met. Italiumaðurin Paltrinieri vann gull, Oussama
Mellouli úr Tunesia vann silvur, meðan Ryan Cochrane úr Kanada vann bronsu.

Pál Joensen luttekur á EM á langgeil í Berlin í august 2014. Hann luttekur í
1500 m frí og í 800 m frí. Hann vann silvur í 1500 m frí við tíðini 14:50.59.
Vinnarin var italiumaðurin Gregorio Paltrinieri, ið setti nýtt evropeiskt met
við tíðini 14:39.93. Tveir dagar seinni vann hann aftur silvur, hesaferð í 800 m
frí.

Á FM í Havn í mai 2014 vann Pál Joensen fyrst sítt FM gullheiðursmerki nummar
hundrað íroknað liðkappingar hin 17. mai og dagin eftir, hin 18. mai vann hann
eisini sítt FM gullheiðursmerki nummar 100 í einstaklingakappingum og løtu
seinni vann hann eisini sítt FM gullheiðursmerki nummar 101 í
einstaklingakappingum.

Pál Joensen luttók í svimjistevnuni Duel in the Pool, sum er kapping millum teir
bestu svimjararnir úr Evropa og USA. Í 2013 varð kappingin hildin í Glasgow í
Skotlandi. Pál Joensen er ein av teimum bestu mannligu svimjarunum úr Evropa,
sum vórðu tiknir út til hesa kapping. Ongin mannligur danskur svimjari varð
úttikin, tvær danskar kvinnur vóru úttiknar: Jeanette Ottesen og Lotte Friis.
Fyrsta dagin gjørdist Pál nummar 8 av 8 svimjarum í 400 metrum frí hjá monnum
við tíðini 3:45.80. Dagin eftir vann Pál eitt silvurheiðursmerki í 800 m frí við
tíðini 7:39.69, gull og bronsa fór til USA. Samlaða kappingin endaði við at USA
vann við bert einum stigi 132 móti 131.

Pál Joensen luttók á EM 2013 á stuttgeil í Herning í døgunum 12. til 15.
desember 2013. Har vann hann silvur í 1500 metrum frí hjá monnum.

Í desember 2012 luttók Pál Joensen á HM í svimjing á stuttgeil (25 m) í
Istanbul. Sunnukvøldið 16. desember 2012 svam hann seinasta riðil í 1500 m frí,
hann svam teinin somikið skjótt, at tað eydnaðist honum at vinna sítt fyrsta HM
heiðursmerki. Hann kom á mál við tíðini 14:36.93. Nummar eitt gjørdist
upprunaliga danin Mads Glæsner við tíðini 14:30.01, men í juni 2013 misti hann
gullheiðursmerkið orsakað av positivari dopingroynd, nummar tvey gjørdist
upprunaliga 18-ára gamli italiumaðurin Gregorio Paltrinieri við tíðini 14:31.13
í juni 2013 bleiv silvuri hjá honum broytt til gull, , Men, í februar 2014 hendi
tað, at Glæsner fekk sítt gull heiðursmerki aftur, eftir at hava kært avgerðina
um at hann skuldi missa gull heiðusmerki og fekk viðhald. Hetta førir við sær at
heiðrsmerkið hjá Pál í hesi kapping nú aftur er bronsa. Pál luttók eisini í 400
m frí til hesa kapping, tað eydnaðist honum at koma í finaluna, sum hann svam
14. desember. Hann endaði upprunaliga sum nummar seks við tíðini 3:42.23. Í juni
2013 misti Mads Glæsner sítt heiðursmerki í hesi kapping, og hinir sum komu
honum næstur rykkja sostatt eitt pláss upp. Pál fær tó ikki heiðursmerki í hesi
kapping, men gjørdist nú nummar 5. Hetta úrslitið verður ikki broytt orsakað av
kæruni hjá Glæsner, hann fekk bara viðhald viðvíkjandi gull heiðursmerkinum í
1500 m frí í hesi kapping.

Pál Joensen luttók á Summar-OL 2012 í London. Hann kvalifiseraði seg til
tríggjar kappingar, tvær einstaklingakappingar og eina liðkapping: 400 m frí,
1500 m frí og 4 x 200 m frí. Hann svam seg ikki í nakra finalu. Vónirnar vóru
serliga stórar til 1500 metrar frí, men hann svam langt frá síni bestu tíð og
gjørdist nummar 17. Besta úrslitið fekk hann í 400 metrar frí, har hann gjørdist
nummar 10.

Pál Joensen luttók í døgum frá 22. mars til 25. mars 2012 í donsku svmjistevnuni
Danish Open í Brønshøj. Hann svam somikið skjótt í 400 metrum frí, at hann
kvalifiseraði seg til OL 2012 á hesum teini. Hann svam tvey sekund undir
kravtíðina, sum er 3:48.92. Hann svam eisini 1500 m frí og so svam hann uppá tíð
í 200 m frí, fyri at vita, um hann kundi luttaka í stafettini í 4x200 m frí fyri
Danmark á OL 2012, og tað eydnaðist.

Pál Joensen luttók í 1500 m, 400 m og 200 m frísvimjing á Europameistarastevnu á
stuttbana í Szczecin (Stettin) í Póllandi í døgunum 9. til 11. desember. Hann
gjørdist nummar fýra í 400 m frí við tíðini 3:41.05, vinnari gjørdist Paul
Biedermann við tíðini 3:38.65. Pál gjørdist nummar fimm í 1500 m frí við tíðini
14:37.83. Vinnari í 1500 m frí gjørdist Mateusz Sawrymowicz við tíðini 14:29.81,
danin Mads Glæsner vann silvur í 1500 m frí og í 400 m frí. Seinasta dagin á EM
svimjistevnuni svam Pál 200 m frí. Hann gjørdist nummar 32 við tíðini 1:47.56.

Pál Joensen luttók á einari World Cup svimjistevnu í 2011, tað var tann stevnan,
sum var í Stokkhólmi 15. og 16. oktober 2011. Pál vann gull í 1500 m frí hjá
monnum við tíðini 14:52.00 og bronsu í 400 m frí við tíðini 3:45.50. Vinnari í
400 m frí gjørdist týskarin Paul Biedermann við tíðini 3:43.45.

Pál Joensen luttók á heimsmeistara svimjistevnu á langgeil í Shanghai í Kina í
juli 2011. Hann luttók í 800 metrum og 1500 metrum frísvimjing. Hann svam
innleiðandi í 800m frí 26. juli og svam við næstbestu tíðini av øllum, tíðin var
7:45.55, sum var nýtt føroyskt met og nýtt norðurlendskt met. Bæði føroyska og
norðurlendska meti vóru betraði við 7-8 sekundum. Pál átti sjálvur gamla
føroyska metið, tað var frá EM 2010, gamla norðurlendska metið átti Mads
Glæsner. Pál var einsti norðurlendingur, sum svam seg víðari í finaluna í 800m
frí. Í innleiðindi riðlunum var tað bara kinverjin Yang Sun sum svam skjótari
enn Pál, hann svam við tíðini 7:45.29. 27. juli svam Pál finaluna í 800 metrum
frí hjá monnum, hann gjørdist nummar fimm við tíðini 7:46.51. Vinnari gjørdist
Yang Sun úr Kina við tíðini 7:38.57, nummar tvey gjørdist Ryan Cochrane úr
Kanada við tíðini 7:41.86, nummar trý gjørdist Kis Gergo úr Ungarn við tíðini
7:44.94, nummar fýra gjørdist Oussama Mellouli úr Tunesia við tíðini 7:45.99.
Pál var sum nevnt nummar fimm, Chad La Tourette úr USA nummar seks, Peter
Vanderkaay nummar sjey og Sébastien Rouault nummar átta. 30. juli svam Pál 1500
metrar frí í innleiðandi riðlunum, hann svam sætt skjótastu tíðina av øllum
riðlunum, tíðin var 14:56.66, sum var nýtt føroyskt og norðurlendskt met, Pál
átti sjálvur bæði metini áðrenn. Tíðin rakk til eitt finalupláss og tryggjaði
Pál luttøku í Olympisku Leikunum 2012 fyri Danmark. Allir sum kvalifiseraðu seg
til finaluna svumu undir 15 minuttir, hetta er skjótasta ið nakrantíð er svomið
av átta teimum skjótastu í innleiðandi til HM í svimjing. 31. juli svam Pál
Joensen saman við sjey øðrum svimjarum í HM finaluni í 1500 metrum frí hjá
monnum. Pál lá á einum triðja plássi líka til teir høvdu svomið umleið 1300
metrar, tá kom Gergo Kis ájavnt við Pál og stutt eftir svam hann eitt vet framum
Pál og tók bronsuna. Pál gjørdist nummar fýra við tíðini 14:46.33, sum var
persónligt, norðurlendskt og føroyskt met, hann svam heili 10 sekund skjótari
enn dagin fyri í innleiðandi og heili 25 sekund undir kravtíðina til OL. Tað
vóru teir somu sum vunnu gull, silvur og bronsu í hesi kappingini, sum í 800
metrum frí. Vinnarin Yang Sun setti nýtt heimsmet við tíðini 14:34.14, harvið
tók hann elsta metið í svimjing, sum Grant Hackett setti 10 ár og tveir dagar
frammanundan hin 29. juli 2001. Úrslitið av HM-kappingini í 1500 m frí 31. juli
2011:

Pál Joensen luttók í 15 svimjikappingum til Oyggjaleikirnar á Isle of Wight, sum
vóru í døgunum 25. juni til 1. juli 2011. Pál vann 8 gull, 4 silvur og 1 bronsu
heiðursmerki.

Pál Joensen vann bronsu í 400 metrum frí á World Cup stevnuni í Stokkhólmi 6.
november 2010 við tíðini 3:46.13. Vinnarin av hesi kapping gjørdist Paul
Biedermann úr Týsklandi við tíðini 3:41.27, sum eisini er heimsmeistari á hesum
teini. Biedermann eigur eisini heimsmeti í 400 metrum frí. Silvurvinnari
gjørdist Yannick Agnel úr Fraklandi við tíðini 3:41.42.

Pál Joensen vann tvey gull heiðursmerki í Moskva 2. og 3. november á World Cup
svimjistevnu. Hann luttók í tveimum kappingum og vann báðar. Fyrst svam hann 400
metrar frí í tíðini 3:45.56. Dagin eftir, hin 3. november 2010, svam hann
finaluna í 1500 metrum frí. Hann vann gull við tíðini 14:50.66.

Pál luttók á World Cup svimjistevnu í Berlin í Týsklandi 30. og 31. oktober
2010. Fyrra dagin svam hann 400 metrar frí. Hann svam innleiðandi um morgunin,
har hann svam við næstbestu tíðini, sum var 3:46.76. Bara niðurlendingurin Job
Kienhuis svam skjótari enn Pál í innleiðandi kappingini, tað gjørdi hann við
3/100 sekundi skjótari, Kienhuis svam við tíðini 3:46.73. Teir skjótastu átta
svimjarnir komu víðari til finaluna, sum var seinnapartin sama dag. Vinnarin
gjørdist týskarin Paul Biedermann, sum er heimsmeistari á sama teini og sum
eigur heimsmetið í 400 m frí á stuttbana og á langbana. Hann vann gull við
tíðini 3:42.31. Pál vann silvur við tíðini 3:44.45 og Job Kienhuis vann bronsu
við tíðini 3:45.27. Dagin eftir, hin 31. oktober 2010, svam Pál finaluna í 1500
metrum frí. Hann gjørdist nummar tvey og vann sostatt silvur við tíðini
14:47.39. Vinnarin av 1500 m frí á stuttgeil gjørdist niðurlendski Job Kienhuis
við tíðini 14:40.11. Jan Wolfgarten úr Týsklandi vann bronsu.

Pál Joensen luttók í EM svimjikappingini á langbana í Budapest í Ungarn í august
2010, har kappast varð um europameistaraheitið. Pál luttók í 1500 metrum frí.
Innleiðandi svimjingin var 10. august, og finalan við 8 luttakarum var svomin
11. august. Pál svam í fyrsta av trimum riðlum. Hann vann sín riðil í
innleiðandi svimjingikappingini við tíðini 15:04.05. Í seinasta riðlinum svam
ein italienari skjótari enn Pál, tað var Samuel Pizzetti, sum svam við tíðini
15:03.32. Pál svam sostatt við næstbestu tíðini í innleiðandi svimjikappingini í
1500 m frí hjá monnum á langbana. Danin Mads Glæsner gjørdist nummar 9 og kom tí
ikki í finaluna. Pál var einasti norðurlendingurin, sum svam í finaluni, sum
varð 11. august. Úrslitið av finaluni gjørdist, at Pál vann silvur við tíðini
14:56.90, sum var tað skjótasta, ið Pál nakrantíð hevur svomið í 50 metra hyli
til tá, tíðin var eisini nýtt Norðurlendskt met og sjálvsagt eisini nýtt
føroyskt met. Tað gjørdist franskmaðurin Sébastien Rouault, ið vann gull við
tíðini 14:55.17. Bronsu heiðursmerkið fór til italienaran Samuel Pizzetti, sum
dagin fyri var tann einasti sum svam skjótari enn Pál. Úrslitið av kappingini
(navn, land og tíðir hjá gull, silvur og bronsu vinnarunum):

Pál Joensen varð boðin við til árligu svimjikappingina Great Swim í London, har
umleið 5000 fólk luttóku. Elitusvimjarar svimja fyri seg sjálvar, har luttóku
olympiskir vinnarir, evropameistarir og heimsmeistarir. Pál Joensen gjørdist
nummar fýra við tíðini 16:47.45. Tíðirnar hjá 4 teimum bestu vóru hesar:

Pál Joensen luttók á altjóða svimjistevnu í Durban í Suðurafrika í apríl 2010,
sum nevnist Telkom SA National Aquatic Championships 2010. Pál luttók í 800
metrum frí og 1500 metrum frí á langbana. Pál vann gull á 800 metrum frí við
tíðini 7:58.92. Pál vann bronsu í 1500 m frí við tíðini 15:21.84. Vinnari av
1500 m frí gjørdist Heerden Herman úr Suðurafrika við tíðini 15:06.75.

15. november svam Pál Joensen finaluna í 1500m frí á stuttbana til World Cup í
Berlin . Pál vann silvur og setti nýtt norðurlendskt met við tíðini 14:32.15.
Hann átti sjálvur metið frammanundan, tað setti hann í Stokkholmi 4 dagar
frammanundan.

11. november svam Pál Joensen finaluna í 1500m frí á stuttbana til World Cup í
Stokkholm . Pál vann silvur og setti nýtt norðurlendskt met við tíðini 14:32.59.
Hann átti sjálvur metið frammanundan, tað setti hann í Moskva 4 dagar
frammanundan. Tá var hann fyrsti føroyingur nakrantíð, sum hevur sett
norðurlendskt met í svimjing. Italienarin Federico Colbertaldo vann kappingina
og danin Mads Glæsner gjørdist nr. 3. Tíðirnar sóu soleiðis út hjá teimum
trimum:

7. november 2009 vann Pál gull í Moskva á 1500m frí á stuttbana við tíðini
14:32.64. Kappingin nevndist FINA World Cup. Samstundis setti Pál nýtt føroyskt
met og nýtt norðurlendskt met. Við hesi tíðini var Pál Joensen bert 3.13 sekund
frá heimsmetinum. Inntil tá (nov. 2009) má hetta sigast at vera størsta føroyska
ítróttarbragdið nakrantíð.

Pál Joensen luttók í svimjikapping um heimsmeistaraheitið í Rom, Italia í 2009.
Pál luttók í 400 m, 800 m og 1500 metrum í frísvimjing. Hann svam ikki sínar
bestu tíðir og kom ikki víðari í finaluna. Besta úrslitið hjá honum gjørdist
eitt 17. pláss í 1500 metrar frí hjá monnum. Tað var tunesiski Oussama Mellouli,
sum gjørdist heimsmeistari í 1500 m frí, Ryan Cochrane úr Kanada vann silvur og
Sun Yang úr Kina vann bronsu. Danin Mads Glæsner gjørdist nummar 10.

Pál Joensen luttók í svimjikapping um europameistaraheitið, sum var í Istanbul í
2009. Hann svam innleiðandi 400 metrar og kom víðari til finaluna, men hann
avlýsti finaluna. Hann svam eisini 1500 metrar frí hjá monnum og kom víðari í
finaluna. Hann gjørdist nummar 7 í 1500 metrar frí við tíðini 14:38.00. Vinnarin
gjørdist Jan Wolfgarten úr Týsklandi við tíðini 14:20.44, italienarin Federico
Colbertaldo vann silvur við tíðini 14:25.68, danin Mads Glæsner vann bronsu við
tíðini 14:26.74.

Pál Joensen vann fleiri gull heiðursmerki og setti fleiri føroysk met á
Oyggjaleikum 2009 á Álandi:

Fýra mánaðir aftaná bragdið í Beograd, tá Pál gjørdist trýfaldur junior
europameistari, slapp hann at royna seg millum teir vaksnu svimjararnir.
Hesaferð var tað í Kroatia til kappingina um europameistaraheitið á stuttbana í
desember 2008. Pál gjørdist nummar fimm á 1500 frí. Fimm teir bestu vóru hesir
(navn, land og tíðir):

Vann 3 gullheiðursmerki við evropameistaraskapið fyri juniorar í svimjing í
Beograd, Serbia í august 2008. 400m frí við tíðini 3.51.44, 800m frí við tíðini
7.56.90 og 1500m frí við tíðini 15.18.37.

Pál Joensen luttók á Oyggjaleikunum 2007 á Rodos í juli 2007. Hann vann 5 gull
og 1 bronsu heiðursmerki og gjørdist eitt kent navn í Føroyum

Pál Joensen kvalifiseraði seg til HM í svimjing 2007 (fyri vaksin), hóast hann
bert var 16 ára gamal. Stevnan varð hildin í Melbourne í Avstralia í døgunum 17.
mars - 1. apríl 2007. Pál svam í kappingunum í 50 m, 100 m, 200 m, 400 m og 800
m frí. Hann svam seg ikki víðari til nakra finalu. Hann gjørdist nummar 34 í 800
m frí við tíðini 8:30.31, 36 í 1500 m frí við tíðini 16:23.56, 52 í 400 m frí.

Pál vann heiðurin sum Ársins Svimjari 2013 eftir FM Stevnuna í Havn. Hann fekk
eisini handað steyp, tí hann var tann svimjarin, ið fekk flest FINA stig undir
einari kapping, tað gjørdi hann í 800 metrum frí. Á FM stevnuni fekk Pál handað
síi FM heiðrsmerki nummar 100, og tað var gull. Av teimum 100 heiðursmerkjunum
vóru yvir 80 av teimum gull heiðursmerki. Á FM stevnuni setti Pál nýtt føroyskt
met í 100 m bringu við tíðini 1:03.00, og í 4 x 50 m frí við tíðini 1:35.06.

Seinastu árini hava føroyskir fjølmiðlar útnevnt føroyingar sum hava skarað
framúr innan ymisk øki. Dimmalætting hevur útnevnt "Ársins Ítróttarbragd". Pál
vann heiðurin "Ársins Ítróttarbragd 2007" í februar 2008 saman við venjara sínum
Jón Bjarnasyni. Kringvarpið hevur seinastu árini skipa fyri sendingini
Stjørnuskot har m.a. "Ársins Føroyska Ítróttarnavn" verður kosið. Pál Joensen
vann heiðurin í 2007, 2008 og 2009. Í 2010 var ongin útnevndur til "Ársins
Ítróttarbragd".



https://fo.wikipedia.org/wiki/Nevada

Nevada (enskt: State of Nevada) er eitt stakríki í Sambandsríkinum Amerika við
umleið 2,8 mió. íbúgvum. Høvuðsstaðurin kallast Carson City og Las Vegas er
størsti býurin. Í 1864 bleiv Nevada stakríki (statur) í USA. Í norðri hevur
Nevada mark við Oregon og Idaho, í eystri við Utah, í suðri við Arizona, og í
vestri við Kalifornia. Í oyðimørkini í Nevada er Las Vegas vorðin til ein
stórbý, ferðavinnuni fyri at takka. Har býr meiri enn ein millión fólk. Tey
flestu ferðafólkini fara hagar at vitja spæliskálar (casinos) og tílíkt. Størsta
oyðimørkin í Norður Amerika er í Nevada, Great Basin Desert. Í Great Basin bakar
sólin náðileyst, sandstormar leika, og ár kunnu ganga ímillum regnælini. Kortini
er lív her, hóast summi av djórunum hava verið noydd at menna heilt løgnar
hættir at yvirliva tann brennandi hitan. Hitin um dagin liggur omanfyri 40 stig
um summarið, meðan vetrarnæturnar kunnu vera sera kaldar. Sandstormar herja við
jøvnum millumbilum, og avfallið er bert 22 cm um árið. Minst í USA regnar tað í
Nevada. Nevada er eisini eitt tað varmasta í heiminum, og er turrasta økið í
USA.

Í 19.- og 20. øld vóru silvur og gull tey týdningarmestu metalini í Nevada.
Heilt síðan 1860 hevur Nevada framleitt mest silvur í USA, men nú á døgum tað
Alaska. Eyknevni er Silvurstaturin (enskt: The Silver State). Í Nevada verður
flestøll týðandi mineral fingin til vega - kopar, jarn, sink og onnur. Í 19. øld
dró gullið nógv fólk vestureftir í Amerika. Nógvir býir vórðu til í sambandi við
gullnámini, m.a. Virginia City. Enn kemur 79 % av øllum gulli, høgt verður í
USA, haðan.

Almenna málið í Nevada er enskt. Harumframt eru nógv í Nevada, sum tosa spanskt,
serliga sunnarlaga í statinum og í stórbýunum. Nógvastaðni í Nevada veksur
íbúgvatalið ikki úti á bygd. Tað er, tí at so nógv fólk flyta til býirnar. Í
miðal búgva tríggir fjórðingar av fólkinum í USA í býum. Í Nevada er talan um
94,2 prosent í 2015, sum búgva í býum. Fá fólk búgva í oyðimørkunum. Stór øki
eru oyðimerkur, har eingin býr. Hesar oyðimerkurnar eru einamest steinar, grót
og grús. Fólkatættleikin í Nevada er í miðal um leið 9,5 fólk fyri hvønn km2 (Í
Føroyum búgva 34 fólk fyri hvønn ferkilometur). Í Nevada búgva um leið 2,8 mió
fólk. Hetta kann verða samanborið við Maryland og Massachusetts, sum til samans
eru minni enn Nevada, men har eru um leið 13 milliónir íbúgvar.

Eystarlaga í California og í Nevada regnar so at siga aldri. Har er
oyðimarkarveðurlag ella steppuveðurlag. Sama veðurlag er eisini nógva aðrastaðni
í USA, til dømis í meginpartinum av Arizona. Har regnar sera sjáldan og
óregluliga. Summi ár regnar als ikki. Í teimum fjølbygdu økjunum í Suður-Nevada
regnar ov lítið. Fyri at fáa størri gagn av tí regninum, sum kemur niður í
fjallalíðunum í Sierra Nevada, hava tey bygt veitir, vatnveitingar og
vatnbyrgingar. Ein partur av Nevada verður nevndur hálvoyðimørk, tí har veksur
eitt lítið sindur av grasi. Inni í statinum er øgiliga turt, og stórur munur er
ofta á hitanum kaldastu og heitastu árstíðina. Har er heitt alt árið. Næstan
allastaðni inni í statinum er oyðimarkarveðurlag. Har er heitar, stórar
oyðimerkur. Aðrastaðni inni í statinum er steppuveðurlag. Mesti vøksturin har er
runnar og einstøk trø.

Veðurlagið í Nevada er sera heitt, tí har sær sólin hvønn einasta dag frá morgni
til myrkurs frá skýleysum himli. Hitin verður tí óførur um dagin, eini 30-40 °C
(86-104°F) stig í skugganum. Í slíkum hita verður jørðin ógvuliga heit. Men tá
ið sólin fer niður, kólnar brádliga, og náttin er ofta so køld, at hon liggur um
frostmarkið. Hesin stóri munur á hitanum á degi og nátt ger, at tann bera hellan
spreingist í óførar klettar, sum aftur molna sundur til sand, eyr og møl. Lítið
fólk býr inni í statinum. Sjáldan regnar, og tað mesta er oyðimørk. Nógva staðni
fýkur sandurin og legst í ómetaliga stórar heyggjar.

Nevada er ein týdningarmikil statur hjá teimum, sum vilja gerast forsetavalevni
hjá einum flokki í USA, Nevada er fjórði staturin við undanvali (í februar).
Valskipanin í USA er eisini soleiðis skrúvað saman, at fyri at sleppa høgt upp á
uppstillingarlistan, mást tú fáa nógvar atkvøður á tí, sum verður rópt
undanvalinum. Hetta valið verður hildið áðrenn veruliga forsetavalið. Tað er á
undanvalunum, at stóru flokkarnir, demokratarnir og republikanararnir, finna
fram til hvør gerst forsetavalevni. Stendur eitt valevni seg væl í Nevada, kann
tað styrkja hann ella hana í hinum statunum í USA. Í Nevada skulu seks valfólk
veljast.

Nevada er ein svingstatur. Í lutstatinum er Brian Sandoval guvernørur. Hann er
republikanari. Demokratiski Flokkurin vann tó forsetavalið í 2012.

Í 1972 varð deyðarevsing forbjóðað í øllum USA eftir at Hægstrirættur í USA
hevði staðfest, at hon stríddi ímóti stýrisskipanini. Men eftir eina nýggja
hægstarættaravgerð varð revsingin aftur loyvd í 1976. Deyðarevsing er í gildi í
Nevada. Síðan 1976 eru 1303 fólk avrættað í U.S.A. - av teimum 12 í Nevada. Uml.
80 fólk hava nú deyðadóm í Nevada - 83 deyðadømd fólk sita í fongsli (death row)
har í 2013.

Nevada er einasta stakríki í USA, har sum skøkjulevnaður er lógligt..
Skøkjuvirksemi er ólógligt allastaðni í USA uttan um í Nevada.



https://fo.wikipedia.org/wiki/Nepal

Nepal er eitt lýðveldi í Asia. Høvuðsstaður er Kathmandu. Fólkatalið er umleið
26,5 milliónir. Nepal liggur millum Kina í norði og India í suðri. Tíggju av
sekstan av heimsins hægstu fjøllum liggja har norðuri í Nepal, av teimum er
eisini Mount Everest, ið er heimsins hægsta fjall og liggur á markinum millum
Nepal og Kina. Lítla landið Nepal er ógvuliga avbyrgt land í syðra parti í
Himaleiafjøllum. Flestu fólk eru hinduar, men hjá mongum fólkum er átrúnaðurin
blandingur av hinduismu og buddismu. Til 1991 var kongur einaveldugur, men eftir
harðan politiskan ófrið, varð skipanin broytt til parlamentariskt kongsveldi, og
fólkið slapp at velja stýrið sítt, og nú styrir fólkavald stjórn landinum. Í
2006 varð kongurin koyrdur frá, og landið varð stovnað sum lýðveldi. Hægstu
fjøll í heiminum - harímillum Mount Everest - eru í Nepal, og tí er landið væl
umtókt ferðamál hjá fjallaklívarum og fólki, sum dámar at ganga í fjøllunum.

Kathmandu er høvuðsstaður í Nepal og størsti býur. Í gamla býarpartinum eru
nógvar trongar gøtur og mong torg við gomlum templum og minnisvarðum. Í einum
templi býr livandi gudinnan Kumari Devi, ein smágenta, sum kosin er at umboða
hindugudinnuna Parvati. Gentan er í templinum, til hon kemur í
kynsbúningaraldurin, tá verður ein onnur vald. Í Nepal eru mong fólkasløg.
Sherparnir í eystara parti í hálendinum eru óføra djarvir fjallaklívarar.
Gurkharnir miðskeiðis í landinum eru heimsgitnir fyri dirvi og evni síni sum
hermenn og manna serdeildir bæði í indiska og bretska herinum. Newrarnir í
Kathmandudali eru kendir fyri træskurðarlist sína, sum prýðir mong tempul og hús
í Nepal. Meiri enn helvtin av fólkinum í Nepal er nepalar, ið eru ættaðir úr
India. Um 90 % av fólkinum í Nepal arbeiðir í landbúnaðinum. Mong dyrka rís og
aðra grøði í vælgjørdu bríkunum, sum eru laðaðar langt niðan í brøttu líðirnar.
Soleiðis ber til at velta í lendi, sum annars hevði verið óhugsandi sum
dyrkilendi. Sum aðrastaðni her um leiðir hevur monsunregnið alt at siga fyri
gróðurin.



https://fo.wikipedia.org/wiki/Mosambik

Lýðveldið Mosambik (alment República de Moçambique) er eitt land í Eysturafrika.
Tá ið Mosambik gjørdist frælst ríki í 1975, flýddu gomlu valdhavarnir,
portugisar, av landinum, men áðrenn høvdu teir oyðilagt nógvar verksmiðjur og
flutningskervið. Drúgv borgarakríggj, turkur og vatnflóð hava síðan verið atvold
til, at landið er vorðið av fátækastu londum í heiminum. Minur frá krígnum
sløðast um alt landið, og fáar brýr standa uppi. Men Mosambik skuldi havt góðar
møguleikar at komið fyri seg aftur. Tilfeingið er nógv, jørðin er fruktagóð, og
stórar lindir av ymsum steinsløgum eru mest sum órørdar.

Í 1975 brast borgarakrígg á ímillum kommunistisku Frelimo-stjórnina og
mótstøðurørsluna Renamo, sum Suðurafrika stuðlaði. Kríggið tók 900 000 mannalív
og elvdi til stóra hungursneyð. Eftir tað at Renamo misti stuðul sín uttanlands,
og Frelimostjórnin gjørdi av at seta í verk fólkaræðiliga fleirflokkaskipan,
samdust partarnir um at binda frið og skrivaðu báðir undir friðaravtalu í 1992.
Tá ið loyst var, løgdu myndugleikarnir í Mosambik alt heilsuverkið undir ríkið
og skipaðu fyri, at øll sjúkrarøkt og læknatænasta vóru ókeypis. Í drúgva
borgarakrígnum vórðu flestu sjúkrahúsini og læknamiðstøðirnar á bygd oyðiløgd,
og mong doyggja enn av sjúkum sum t.d. tuberklum, malariu og lungnabruna. Fleiri
milliónir fólk flýddu av landinum, ella inn til býirnar. Har var tryggari.
Næstan alt fólkið livir nú í størstu armóð, og helvtin av fólkinum livir av
teirri matvøruhjálp, sum umheimurin sendir landinum. Hvørt ár fær Mosambik nógva
neyðhjálp; mestu hjálpina senda USA og lond í Vesturevropa.

Meiri enn 85 % av fólkinum í Mosambik arbeiða í landbúnaðinum. Bøndurnir dyrka
m.a. sukur, bummull, te, cashewnøtir og aldinfruktir á fruktagóða lendinum fram
við strondini; inni í landinum dyrka teir tubbak og halda neyt. Nógvur fiskur er
á landgrunninum, og rækjur, hummari og ymiskur fiskur verða flutt út og eru
kærkomin inntøka hjá illa komna búskapinum. Havnabýurin Beira við Indiahav er
næststørsti býur í Mosambik og týdningarmesti havnabýur. Meginparturin av út- og
innflutninginum úr grannalandinum Simbabvi fer um Beira, haðan jarnbreyt, vegur
og oljuleiðingar liggja til simbabviska høvuðsstaðin Harare. Í borgarakrígnum
vardu upp í 10 000 simbabviskir hermenn hesa leið, ið er sjálv lívæðrin í
Simbabvi.



https://fo.wikipedia.org/wiki/Montenegro

Tjóðveldið Montenegro (Serbiskt: Црна Гора/Crna Gora, pronounced /'tsr̩naː
'gɔra/) er land í landsynningsevropa. Tað hevur strond við Adriahav fyri sunnan
og mark við Kroatia fyri vestan, Bosnia og Herzegovina í útnyrðingi, Serbia í
útnyrðingi (herundir eisini ST-umsitna landspartin Kosovo og Albania í
landsynningi. Høvuðstaðurin er Podgorica.

Sjálvstøðugt frá Seinmiðøld til 1918, men landið gjørdist seinri partur av
Jugoslavia í ymiskum holdum og ríkissamveldinum Serbia og Montenegro. Grundað á
úrslitini frá fólkaatkvøðu 21. mai 2006 kunngjørdi Montenegro sjálvstøðu sína 3.
juni 2006. Montenegro varð viðurkent sum sjálvstøðug tjóð av Serbia 15. juni og
28. juni. Tað gjørdist 192. limaland Sameindu tjóða.

Navn Montenegro - á egnum máli Crna Gora - merkir beinleiðis "svart fjall", sum
sipar til dimmu skógirnar, ið einaferð klæddu líðirnar í Dinarisku alpunum
sæddar frá sjóvarmálanum. Landsins navn á flestu vesturevropisku málum
endurspeglar venetisku týðingina av navninum monte negro, ið eisini merkir
"svart fjall". Onnur mál, serliga nærmastu grannamálini, nýta sína egnu
beinleiðis týðing av hugtakinum. T.d. albanskt: Mali i Zi, bulgarskt: Черна гора
(ið merkir "Svartur skógur", har ið orðið "гора" er farið at merkja "skógur"
heldur enn "fjall" í nútíðarbulgarskum); romanskt: Muntenegru, grikskt:
Μαυροβούνιο og turkiskt: Karadağ; "svørt fjøll", nakað fjarari eisini russiskt:
Черногория og kinverskt: 黑山 (pinyin: "hēishān"). Somuleiðis hevur skotið verið
upp at nevna landið Svartafjall á føroyskum.

Fyrsta ríki at viðurkenna Montenegro var Ísland 8. juni 2006, síðan fylgdu Sveis
og Estland 9. juni og Russland 11. juni. Viðurkenningar frá Kroatia, Bosnia og
Herzegovina og Slovenia vóru skjótar. Evropasamveldið og USA viðurkendu
Montenegro 12. juni eins og ymisk limalond í ES og onnur evropisk lond (herundir
Bulgaria ). Sameinda kongsríkið gav formliga viðurkenning 13. juni, Kina og
Frakland 14. juni soleiðis, at allir fimm limirnir í ST-trygdarráðnum viðurkenna
stjórn Montenegro. Serbia, hin fyrrverandi parturin í ríkissamveldinum,
viðurkendi Montenegro 15. juni. OSCE gjørdi av at góðtaka Montenegro sum 56. lim
sín 21. juni, og landið tók við sæti sínum í Fasta Ráðnum 22. juni. Sameindu
tjóðir gjørdu við atkvøðu í Trygdarráðnum at bjóða fullan limaskap í
felagskapinum sum hitt nýggja sjálvstøðuga tjóðveldið Montenegro 22. juni 2006.
Montenegro varð váttað sum limur 28. juni.



https://fo.wikipedia.org/wiki/Milano

Milano (á lombardiskum: Milan) er næstmest fólkaði býur í Italia, høvuðsbýur í
landslutinum Milano og høvuðsstaður í regiónini Lombardia. Sjálvur býurin Milano
hevur eitt fólkatal á umleið 1,3 milliónir, meðan alt stórbýarøkið Milano er
fimt størstur í ES við einum fólkatali á umleið 5.264.000. Sagt verður eisini,
at um allir forstaðir vera taldir við, so er fólkatalið millum 7 og 10 milliónir
fólk og strekkir seg yvir landlutirnir Milano, Bergamo, Como, Lecco, Lodi, Monza
og Brianza, Pavia, Varese, Novara. Sagt verður, at stórbýarøkið Milano er partur
av tí sonevndu Blue Banana, ið er tað øki av Evropa við tí hægsta fólkatalinum
og tættleika viðvíkjandi ídnaði. Býurin Milano liggur við ánna Olona. Í býnum er
ein av kendastu operapallum í heiminum, Teatro alla Scala ella "La Scala".

Milano er miðdepil fyri nógvar altjóða fyritøkur, og í býnum er 45% av
vinnulívinum í Lombardia regiónini. Lokalar skrivstovur hjá Italia vegna
fyritøkurnar Google och Yahoo! eru at finna í býnum. Milano er eisini ein
altjóða miðdepil fyri mótaídnaðin við meira enn 12.000 fyritøkum við stórum
mótahúsum sum Giorgio Armani, Dolce & Gabbana, Prada, Gianni Versace og
Valentino. Í Milano er eisini meira siðbundin verkstaðarídnaður sum Alfa Romeo
og Pirelli.



https://fo.wikipedia.org/wiki/Metal

Millum mest nýttu metallini kunnu nevnast jarn, kopar, sink, aluminium, tin og
blýggj. Millum mest nýttu sambræðingar kunnu nevnast stál, messing og bronsa.

Metal hava lyndi til at avgeva elektronir, sum ger at metallið verður til eina
positiva jon. Fríu elektronirnar, sum eru avgivnar, skapa eitt rundanumliggjandi
elektronskýggj. Hetta skýggið heldur metaljonirnar saman i einari metalgrind.
Grindin ger, at metallið glansar, meðan tær fríu elektronirnar gera streym- og
hitaleiðingina gjørliga.

Fyrsta metal, framleitt úr evnafrøðiligum sambræðingum, var helst kopar.
Grikkarnir framleiddu kopar á tann hátt, at teir skerdu kopar(II)jonir við
trækoli. Hesin teknikkur hevur eisini verið brúktur til at framleiða onnur
metal. Umleið ár 2000 f.Kr. var møguligt at framleiða kopar (Cu), antimon (Sb),
tin (Sn) og blýggj (Pb).

Tá tað varð uppdagað, at kopar og tin saman skapa eina harða metalblanding,
nevniliga bronsu, fekk bronsan ein sera týdningarmiklan leiklut. Herðan í
bronsuni gjørdi hana væl egnaða til amboð og vápn í tíðini, sum vit í dag kalla
bronsuøldin.

Fyri at kunna framleiða jarn, skal hitin vera nógv hægri, enn tá framleitt
verður kopar. Funnir lutir benda á, at fólk í miðjararhavslondunum, umleið 1500
f.Kr., hava framleitt jarn. Teknikkurin hevur síðani spreitt seg spakuliga upp
ígjøgnum Europa. Elstu størri ovnar til jarnframleiðslu eru funnir umleið 1200
f.Kr. í Týsklandi.



https://fo.wikipedia.org/wiki/Merki%C3%B0

Merkið er føroyska flaggið. Merkið, tann 25. apríl 1940 varð viðurkent sum
tjóðarmerki føroyinga av bretska hersetingarvaldinum. Flaggið er ein týðandi
partur av tí føroyska samleikanum. Ítróttafólk bera við stoltleika Merkið á
bringuni, tá ið tey umboða Føroyar. Merkið verður vundið á stong, tá ið føroysk
skip koma í fremmanda havn. Og undir krígnum, tá ið okkara sjófólk sigldu
vandasjógvar, veittraði Merkið í mastrartoppinum. Tann hvíti dúkurin við reyða
krossinum og bláu rondini minnir okkum á søgu og mentan okkara. Samstundis er
Merkið okkara tjóðarbúmerki, og hevur tí ein týðandi leiklut í bæði okkara
samleika og samfelagi.

Fleiri tykkara minnast tíðina áðrenn Merkið varð viðurkent. Og tit minnast tað
stríð, ið skuldi til, áðrenn føroyingar kundu savnast um Merkið. Eftir 21 ára
stríð og harða mótstøðu móti tí, bæði úr Danmark og innanhýsis í Føroyum, varð
Merkið viðurkent sum tjóðarmerki føroyinga í bardagaárunum.

Eins og alt annað, so hevur eisini føroyska Merkið sína søgu. Merkið varð á
fyrsta sinni borið fram av føroysku studentunum Jens Olivur Lisberg, Janusi
Øssurssyni og Paula Dahl í Keypmannahavn longu í juni 1919, og longu tíðliga í
1920-árunum vóru fólk farin at flagga við tí. Hetta vant rættiliga upp á seg
eftir 1930, men loyvt var tað ikki, og eitt flaggstríð tók seg upp í Løgtinginum
og millum føroyingar og donsku myndugleikarnar. Tað vóru serliga sjómenninir, ið
førdu hetta stríð. Longu 9. apríl 1940, sama dag sum Danmark varð hersett av
Týsklandi undir seinna heimsbardaga, byrjaði sluppin Eysturoyggin at flagga við
Merkinum. Hetta tí at danska flaggið ikki kundi brúkast, meðan Danmark var
hersett av Týsklandi. Boðini frá bretska hersetingarvaldinum 25. apríl 1940 vóru
fyrsta almenna viðurkenningin av, at føroyingar høvdu sítt egna tjóðarmerki. Nú
kundu føroyskir sjómenn sigla øll heimsins høv undir egnum tjóðareyðkenni.

Seinnapartin 13. apríl 1940 komu tveir vápnaðir trolarar og krússarin Suffolk á
Havnarvág og eitt herlið frá Royal Marines var sett á land. Bretska hersetanin
av Føroyum var byrjað. Føroyingar tóku móti bretsku herdeildunum sum vinir, og
viðurskiftini við hersetingarvaldið vóru yvirhøvur góð tey 5 krígsárini.
Løgtingið mótmælti tó bretsku hersetingini av Føroyum, men mótmælið var bara
ímyndarligt.

Á føroyskum leiðum sigldu nógvir týskir kavbátar og frá støðum í Noregi sveimaðu
nógv týsk bumbuflogfør, ið gjørdu álop á skipafylgi hjá teimum sameindu vesturi
í havi. Hugsast kundi, at rættiligt kríggj kom at standa í Norðuratlantshavi. Tí
høvdu Føroyar stóran hermálsligan týdning. Bretar bygdu flogvøll við hangari og
flogstøð til vatnflogfør, settu loftverjukanónir og aðrar kanónir upp víða hvar
og minuløgdu firðirnar.

Havið um Føroyar gjørdist sera vandamikið, men føroyingar, ið eru bundnir at
havinum, høvdu einki annað í at velja enn at halda fram við at sigla. Trot var á
fiski í Bretlandi, og føroysk fiskiskip tóku upp eina lønandi sigling við
ísfiski úr Íslandi á bretska marknaðin. Bretska hersetingarvaldið kravdi nú, at
øll føroysk skip skuldu flagga við føroyskum flaggi og at føroyskt flagg og
orðini Faroes og Føroyar skuldu verða málað á skipsíðurnar.

Kríggið var Føroyum dýrt. Skip, ið fiskaðu ella sigldu við fiski til bretskar
havnarbýir, vórðu minusprongd, torpederað ella søkt av kavbátum, onnur vórðu
álopin av flogførum, ið kastaðu bumbur og skutu við maskinbyrsum. 1/3 av
føroyska fiskiflotanum fór til havsins botn og 150 mans í bestu árum doyði.
Hetta var meira enn ½ av fólkinum. Síðan 1947 hevur 25. apríl verið hildin sum
føroyskur flaggdagur. Tá hava skúlabørnini frí og flaggdagshald er víða hvar um
bygdir og býir. Sum vera man leita tankarnir tá til teirra, ið fullu í krígnum.
Í sambandi við, at heimastýri varð sett á stovn í 1948, var Merkið endiliga
viðurkent av donskum myndugleikum sum tjóðarflagg føroyinga.

Sjá, tú blánar sum loftið og tú rodnar sum blóð, men hitt hvíta er fossur, brot
og vetrarins ljóð. Har tú veittrar á báru, fjalli, bergi og ong, syngur tjóðin
tær glaðasta song. Um enn nær ella fjart ert tú sál míni kært, sum tú fedrunum
vart; tí tú glógvar so bjart sum tú sóleyga bart gjøgnum náttmyrkrið svart,
blátt sum loftið, sum brimbrotið skært.

Har ið merkini veittra, veittri eisini mítt, tað ber kvøðu frá landi mínum
fagurt og frítt; og eg kenni meg orna gjøgnum mønu og merg, síggi brim randa
strendur og berg, hoyri vetrarins brot boða summarsins lot, hoyri heystmyrka
lag, boða várljósan dag. Fylkjast rað vit í rað, kenna hjørtuni tað: vit við tær
stevna stinnir avstað.



https://fo.wikipedia.org/wiki/L%C3%B8gregla

Løgreglufólk hava ymsar uppgávur. Tey taka m.a. brotsmenn, steðga bilum, ið
koyra ov skjótt, og eru á varhaldi úti á gøtuni. Summi arbeiða eisini á
skrivstovu. Tey kanna brotsverk og royna at avdúka brotsmenn. Løgreglan
handtekur fólk, sum tey illtenkja at hava brotið lógina, ákæra tey og draga tey
fyri rættin.

Ferðsluløgreglan hjálpir ferðsluni og ansar eftir, at fólk koyra, sum tey eiga.
Ferðsluløgreglan steðgar bilum, sum koyra ov skjótt ella á annan hátt bróta
ferðslureglurnar. Tey hava radara at máta, hvussu skjótt bilar og motorsúkklur
koyra. Ferðslukanningar verða gjørdar ymsastaðni í Føroyum av og á, og tá
steðgar løgreglan bilum og motorsúkklum. Løgreglan spyr eftir koyrikorti og
kannar, um akfarið er í nóg góðum standi, og um bilstjórin møguliga hevur
drukkið rúsdrekka. Tey kanna eisini, um súkklur og prutl eru í lagi. Við hvørt
fara tey í skúlar at greiða frá, hvussu børn eiga at bera seg í ferðsluni.

Reglur um handtøku standa í rættargangslógini. Lata fólk seg ikki taka við
góðum, kann løgreglan taka tey við hørðum. Í hesum arbeiði verða brúkt handjørn,
skotvápn, hundar ella lurkar. Summi løgreglufólk hava væl vandar og dugnaligar
hundar, sum eru lærdir at finna fólk og horvnar lutir. Summir eru servandir at
snodda seg fram á narkotika.

Føroyar eru eitt løgregludømi í Danska ríkinum, undir ríkisløgreglu-ovastanum og
løgmálaráðnum í Danmark. Føroyskt-danska løgreglan er partur av altjóða
løgreglusamstarvinum Interpol. Løgreglustøðir eru á hesum støðum - Tórshavn,
Klaksvík, Runavík, Miðvági, Sandi og Tvøroyri . Støðarovasti ella sýslumaður
hevur umsjón við løgregluni á ymsu plássunum. Ein kommuserur er fyri allar
Føroyar, og hann hevur tilhald á løgreglustøðini í Tórshavn. Í politiøkinum
verða somu uppgávur framdar sum í donskum politiøkjum.

Tilsamans eru 109 løgreglufólk í starvi í Føroyum, 104 mannfólk og 5 konufólk .
54 starvast í Tórshavn. Politiið í Føroyum velir tey út, ið fara skulu undir
politiútbúgvingina. Hesi fara síðani undir vanligu politiútbúgvingina, sum fer
fram í Danmark. Eftir lokna útbúgving koma tey aftur til Føroya at starvast.
Sostatt er størsti parturin av politifólkunum í Føroyum føroyingar.



https://fo.wikipedia.org/wiki/Kettur

Kattur (frøðiheiti Felis catus) er lítið smidligt dýr við bleytum skinni vanl.
havt sum húsdjór. Eygleiða vit kettu, ið lúrir eftir t.d. fugli, síggja vit
týðuliga skyldskapin við tikara og leyvu.

Okkara kettur eru ættaðar undan gráríputum villkatti, ið hevur verið í uml. 1
mió ár, tí afrikanska villkattinum. Villkatturin líkist vanligu tomu kettuni,
men er førligari, og høvið er størri. Afrikanski villkatturin hevur døkkar
rendur á hala og beinum. Onnur villkattasløg eru óivað eisini upp ígjøgnum
tíðirnar ald í øðrum heismpørtum. Tomu ketturnar vóru serliga havdar at taka
rottur og mýs í korngoymslum. So við og við spjaddust ketturnar við menniskjum
til flestu øki í heiminum, og fólk fóru at ala serlig kettusløg, til dømis
halaleysa mankettu, snøgga kettu og lodna persarakettu. Tamar kettur vóru
vanligar í Evropa fyri 3.000 árum síðan.

Fleiri enn 300 ymisk kettusløg eru ald við ávísum litum, men enn fleiri
tilvildarlig sløg eru. Kettualarar koma javnan við nýggjum blendingum, ið teir
skilja burturúr. Bombaikettan er eitt rættiliga ungt slag, ald í USA. Hon er
undan burmesiskari kettu, sum fekk kettlingar við amerikanskari kettu. Hóast
bombaikettan er tættullað og snøgg, hevur hon øll tey vanligu kettueyðkennini.

Ketta gongur kviðin einar 9 vikur. Ketta leggur einar tvær ferðir um árið. Upp í
8-10 kettlingar kunnu vera í løguni, men vanligast eru 2-4. Nýløgdu
kettlingarnir hava eingi eygu fyrstu vikuna og eru hjálparleysir. Tvær vikur
gamlir royna teir at stetla. Fyrstu tíðina súgva teir mammuna, men átta vikur
gamlir fara teir at eta fasta føði og súgva minni og minni. Einar 4 vikur seinni
gongur kettan aftur á illum. Kettlingar spæla nógv og berjast til stuttleika
ella renna eftir halanum á sær sjálvum. Endamálið er eyðsýnt. Teir búnast at
veiða, at bera skjótt at, venja styrki og fimi, sum er treyt, tá ið teir skulu
veiða sjálvir.

Ketta er ófør at veiða. Hon hevur gløggar sansir, hvassar tenn og hvassar kløur
og er sterk og kimlilig. Ketta veiðir helst um náttina, og hon sær væl í myrkri.
Enntá tamar kettur munnu sum oftast draga at lívbjarga sær sjálvar, tær taka
smáfugl, skordýr, mýs og onnur smádjór.

Ketta hevur frálíka gott tev. Tá ið hon nærkast til dømis eini mús, nýtir hon
eisini oyru og eygu. Varisliga og spakuliga sníkir hon seg nær músini, loypur so
við útspílaðum klóm, høggur í hana og bítur í nakkan ella høvdið at hálsbróta
hana. Ketta hevur eisini sterk, long afturbein og kann tí leypa langt. Ofta sæst
hon snara høvdinum til ymsar vangar, áðrenn hon loypur til tess at døma um,
hvussu langt lopið er.



https://fo.wikipedia.org/wiki/J%C3%B3anes_Nielsen

Jóanes Sekjær Nielsen (5. apríl 1953 í Havn) varð føddur í Havn í 1953, og har
vaks hann upp. Hann hevur verið sjómaður og arbeiðsmaður. Eisini hevur hann
starvast sum rithøvundur burturav. Jóanes hevur roynt seg í fleiri, ymiskum
tekstasløgum. Hann hevur skrivað yrkingar, stuttsøgur, skaldsøgur, greinar og
leikir. Hann lýsir m.a. verkafólkið og teirra lívstreytir, stættamun, kúgan og
órættvísi. Hann er stundum speirekandi og satiriskur, men hann er eisini
skemtandi og lívsjáttandi og lýsir inniligar og eymar kenslur. Fleiri av
útgávunum hjá Jóanes Nielsen eru útkomnar í Danmark, m.a. skaldsøgurnar
"Glansbílætasamlarnir" og "Gummistivlarnir eru tær einastu tempulsúlurnar sum
vit eiga í Føroyum". Sjónleikurin "Eitur nakað land week-end?" og yrkingasøvnini
"Pentur" og "Kirkjurnar á havsins botni" eru eisini útkomin á donskum. Í
desember 2012 gjørdi eitt av heimsins størstu forløgum, Random House, avtalu um
at útgeva skaldsøguna Brahmadellarnir hjá Jóanes Nielsen á øðrum málum, í fyrstu
syftu skal hon gevast út á týskum. Hetta er fyrstu ferð at ein bók hjá einum
føroyskum rithøvunda verður útgivin av so stórum forlagi.

Jóannes Nielsen hevur fimm ferðir verið tilnevndur Bókmentavirðisløn
Norðurlandaráðsins: 1988, 1994, 1999, 2004 og 2013.



https://fo.wikipedia.org/wiki/Illinois

Staturin Illinois (alment enskt heiti: State of Illinois) er stakríki í
Sambandsríkinum Amerika við umleið 12,8 mió. íbúgvum. Í norðri hevur Illinois
mark við Wisconsin, í suðuri við Kentucky, í eystri við Indiana og í vestri við
Iowa og Missouri. Springfield er høvuðsstaðurin, og størsti býurin er Chicago. Í
desember 1818 bleiv Illinois stakríki í USA.

Fjørutiundi forsetin, Ronald Reagan (1911-2004), Republikanski Flokkurin, var
føddur í Illinois.

Í Illinois vórðu í 1200-1400 bygdir stórir býir og andaligir miðdeplar fram við
Mississippiá. Tann týdningarmesti varð bygdur í Cahokia í St. Clair County. Tað,
sum eyðkendi búsetningarnar fram við Mississippiá í Suðurillinois, var allir
ferhyrntu heyggjarnir, ið vóru flatir omaná og vórðu seinni brúktir sum grundir
undir templum og húsum hjá tignarligum monnum. Heyggjarnir stóðu á víðum,
innigirdum vøllum ella fram við breiðum vegum. Fjølbygdasta búsetingin var
Cahokia í Suðurillinois, har fleiri enn 100 heyggjar vóru. Moldin til
heyggjarnar varð borin í kurvum. Gággur og aðrar skeljar vórðu brotnar og eltar
upp í leirin, so at hann skuldi verða sterkari.

Samfelagsskipanina í Cahokia vita vit einki um, men helst var tað høvdingadømi,
og fólkið dýrkaði høvdingarnar sum gudar. Grivnar eru út nakrar prýðiligar
høvdingagravir: ein høvdingur fekk 20.000 perlur við sær í grøvina, og líkini
uttan um hann vísa, at alt húskið og tænararnir vórðu grivin við honum.

Við hvørt hús varð djúpt hol grivið í jørðina, har ið meginparturin av matinum
varð goymdur. Grøðin, sum leyp, varð borin inn í býin og skift ímillum
embætisfólk og handverkarar, ella hon varð latin fremmandum handilsmonnum í býti
við mariuglas, kopar og skeljar. Hvørt húski gjørdi sær búnyttur og amboð til
egna nýtslu og at selja.



https://fo.wikipedia.org/wiki/Hongkong

Hongkong (enskt heiti: Hong Kong Special Administrative Region of the People's
Republic of China, kinverskt heiti: 中華人民共和國香港特別行政區) er ein av týdningarmestu
fíggjarmiðdeplum í heiminum og ógvuliga ríkt. Tað er ein týðandi ídnaðar- og
handilsbýur, haðani teir selja nógvar ídnaðarvørur til Evropa. Hongkong er í dag
ein vestur­lend­skur býur í einum komm­un­istiskum landi, og nógvir kin­verjar
droyma um at sleppa at búgva í Hongkong.

Í Hongkong búgva umleið 7,0 milliónir fólk. Miðallívsævin í landinum er 82,04 ár
og 6,5 % av fólkinum eru ikki lesifør .

Í 1898 samdust Fólkalýðveldið Kina og Stóra Bretland um, at Stóra Bretland
skuldi leiga Hongkong í 99 ár. 1. juli 1997 kom Hongkong aftur undir Kina, men
fyrrverandi bretska hjálandið skal hava egna stýrisskipan í 50 ár. Hongkong er
tí ikki sjálvstøðugt ríki, stendur undir Kina, men hevur egna stýrisskipan til
2047 . Hong Kong hevur serstøðu í mun til Kina partvíst tí, at ríkisluturin er
so nógv ríkari og framkomnari enn meginlandið annars, og tí at hann er undir
einari frælsari búskaparskipan. Hong Kong hevur egna skattaskipan og er ikki
ríkisstjórnini í Beijing skattskyldugt. Hong Kong hevur eisini fult ræði á
peningaviðurskiftum sínum og er sjálvstøðugt tolløki, óheft av Kina. Hong Kong
man harafturat eisini vera eitt eindømi við tað, at ríkisluturin hevur sítt egna
gjaldoyra, ið ikki er knýtt at kinverska gjaldoyranum

Uttan fyri Guangdong er býurin Hongkong, sum nú hoyrir til kinverska ríkið.
Hongkong er 1 104 km2.

Í Hongkong, sum er handilsmiðstaður við moskusi, verður goldið upp í 500 000 kr
fyri eitt kg. Tað mesta verður haðani selt til Japans.

Mong háhús eru í Hongkong, og á handilsgøtuni mitt í miðbýnum stendur stórsligna
háhúsið hjá Hong Kong Shanghai Banka. Bygt verður uppeftir, tí at so lítið lendi
er at byggja á. Húsið varð liðugt bygt í 1985 og er eitt verkfrøðiligt
meistaraverk. Tá ið húsið varð bygt, ráðførdu byggifrøðingarnir seg alla tíðina
við serfrøðingar í feng shui, aldagomlu kinesisku trúnni um vindsins og vatnsins
megi. Hetta varð gjørt til tess at vissa øllum teimum mongu fólkunum, ið skuldu
vera í húsinum, góða heilsu, hepni og ljósa framtíð .

Fyrr var nógvur ídnaður í Hongkong. Nógv varð gjørt av leikum, klæðum og
elektróniskum vørum. Nú er næstan allur ídnaður fluttur norður um markið til
Guangdong og Kina, har lønarlagið er nógv lægri. Allarflestu fólk í Hongkong
starva í tænastuvinnuni.

Hóast Hongkong bara er heilt lítið landøki, eitt nes við fjøllum og útifyri 230
grýtutar oyggjar í Landsynningsasia, búgva 7,0 milliónir fólk har.

Mong fólk í Hongkong búgva ikki uppi á landi, men í báti. Heil húski búgva
samanstúgvað í djunkum og sampanum, tey liva av fiskiskapi. Har eru eisnini
flótandi handlar, matstovur, skúlar; tannlæknar og háfríðkanarfólk fara eisini
til arbeiðis við báti. Túsundtals fólk búgva enn soleiðis, men hesin lívsháttur
er nú í vanda fyri at fara í søguna. Atvoldin er, at stór nýmótans fiskiskip
koma í staðin fyri gomlu bátarnar, og útróðrarmenninir verða noyddir at fáa sær
arbeiði uppi á landi.

Mong kinesisk húski, helst úr Hongkong, búsettu seg í USA og Kanada, áðrenn
Hongkong fór undir kinesiskt yvirræði í juli 1997 .



https://fo.wikipedia.org/wiki/Hawaii

Staturin Hawaiioyggjar (Hawaiianskt: Mokuʻāina o Hawaiʻi, Enskt: State of
Hawaii) er ein lutstatur í USA við 1,4 miljónum innbúgvum (2014). Hawaiioyggjar
liggja langt úti í Kyrrahavinum - millum Norðuramerika og Japan - seks tíma
flúgving úr Los Angeles í Kalifornia. Størsti býur og høvuðsstaður er Honolulu.
Almennu málini eru tvey í tali, hawaiianskt og enskt. Í 8. øld nomu polynesar
land á Hawaii. Enn búgva nógvir eftirkomarar teirra har. Hawaiioyggjar vóru til
ár 1900 frælst kongaríki, men gjørdust tá tjóðveldi og komu í ríkisfelagskap við
USA. Í 1959 gjørdust tær 50. veldið í USA. Flest fólk búgva á Oahu, men størsta
oyggin er Hawaii.

At Hawaii eisini hevur verið bretskt hjáland, sæst m.a. væl á hawaiianska
flagginum. Hawaiianska flaggið hevur bretska flaggið í ovasta vinstra teigi og
síðan 6 linjur, eina fyri hvønn oyggj (Hawaiʻi, Oʻahu, Kauaʻi, Kahoʻolawe,
Lānaʻi, Maui, Molokaʻi og Niʻihau). Mesta fólkið er samankomið úr ymsum
heraldshornum - amerikanar, kinesar og japanar eru flestir í tali. Á Hawaii
dyrka tey nógv ananas, sukur og kaffi.

Á O'ahu og øðrum oyggjum, sum polynesar búsettu seg á, var fruktagott og gott
landbúnaðarlendi. Teir búsettu seg á summum oyggjum og dyrkaðu kokosnøtur, epli,
bananir og tero, og veittu vatn á markirnar. Hawaiianar sigldu í kanoskapaðum
bátum til fjarskotnar oyggjar. Bátarnir høvdu tvinnanda kjalir, sum vórðu bundir
saman. Bátarnir høvdu eisini árar og segl. Teir førdu konufólk, menn og børn
umframt bæði plantur, dýr og fræ, sum fólk høvdu fyri neyðini, tá ið tey skuldi
seta búgv á oyggjunum, tey komu til. Hawaiianar vóru sjáldsama skilagóðir og
dugnaligir sjómenn. Teir sigldu eftir stjørnunum ógvuliga langar leiðir, og
miðjaðu seg eftir ætt og alduskoti.

Teir, sum vóru við James Cook (1728-1779) á triðju rannsóknarferð hansara, vóru
fyrstu evropearar, sum komu til Hawai'i. Tá ið teir komu hagar, varð tikið ímóti
Cook, sum var hann ein gudur, men aðru ferð, hann vitjaði oyggjarnar, gjørdist
ósemja, og ein dagin, tá ið James Cook keglaðist við Hawaiibúgvar í Kealakekua,
varð hann dripin.

Í miðjuni av Kyrrahavinum liggur oyggjabólkurin Hawai’i, har lendið skiftir
ímillum fruktagóðan regnskóg og grótoyðu, og grótbræðing streymar úr bullandi
rivum í jørðini. Oyggjarnar eru 20 í tali, men bara sjey eru bygdar. Átta tær
størstu oyggjarnar í Hawaii eru einar 4.000 km í ein útsynning úr San Francisco,
Kalifornia. Tann størsta oyggin eitur Hawaii, og høvuðsstaðurin eitur Honolulu.
Hawaiioyggjar eru av gosgróti. Gosfjøllini hava verið mong, men nú er bara lív í
tveimum. Hesi bæði rúka í heilum og taka stundum á at goysa, men eru tó
vandaleys at búgva við. Uppi á gosfjøllunum standa ferðamannaheim, sum eru
fullsett við ferðafólk alt árið. Tey vilja fegin á myrkari nátt síggja niður í
eitt gløðandi gosop, og um dagin njóta tað fríða útsýnið av fjøllunum. Fleiri
staðir er eisini møguleiki at svimja í heitum keldum. Hægsta fjallið er 4.207
metrar. Ein av teimum flottastu tropisku fossunum er at finna á Kauaʻi.

Hawaiioyggjar eru stutt norðan fyri ekvator (miðkring), og tí kundu vit hildið,
at veðurlagið var heitt og kvalið; men so er ikki. Tað finst valla fagrari og
frískligari veðurlag, tí havvindarnir svala so væl, so at sumrini eru ikki
heitari enn tey við Miðjarðarhavið og vetrarnir nakað sum summar í
Norðurtýsklandi. Tað frálíka veðurlagið og tann fruktagóða jørðin gera, at mong
fólk huga sær væl at búgva í oyggjunum. Hægsta fjallið er 4.207 m. høga
gosfjallið Mount Kea.

Hawaii eru 132 gosoyggjar. Flestu gosfjøll eru á kantinum á meginlandaplátunum,
sum jarðarskorpan er býtt sundur í. Hesi gosfjøllini verða soleiðis til, at
groyti spríkir upp ígjøgnum ein gosháls og haðan upp ígjøgnum rivur í
havbotninum. Tá ið pláturnar í jarðarskorpuni flyta seg uppi yvir einum tílíkum
goshálsi, verða nýggj gosfjøll til. Nú er goshálsurin undir oynni Hawaii.

Bøndurnir á Hawaiioyggjum velta sukurrør og ananas. Nógv ferðafólk koma alt árið
til oynna Mavi og hinar Hawaiioyggjar. Ferðafólkið er nógv, sum hagar kemur, og
mong eru tey, sum liva av at taka ímóti teimum. Tey arbeiða á ferðamannastovum,
gistihúsum, handlum og gera smálutir at selja teimum mongu ferðamonnum, sum við
flogførum og stórum skipum koma yvir um hav at sóla sær við strendurnar og at
bólta sær í Kyrrahavinum.

Tað búgva 1,3 mió. fólk í oyggjunum. Upprunaliga búðu har bara polynesarar, men
nú eru teir ikki óblandaðir, tí fólk úr øllum ættum eru komin hagar. Fjøldin av
teimum er japanarar, amerikanarar, filiparar, kinesarar o.a., og allir liva teir
í góðari semju sum eitt fólk. Av upprunafólkinum eru bara eini 20 000 eftir.
Nógv fólk úr USA kemur eisini til oyggjarnar at halda frí.



https://fo.wikipedia.org/wiki/Guam

Guam (chamorro: Guåhan, enskt: Territory Of Guam) er eitt amerikanskt hjáland í
Osiania. Hon er størsta oyggin í Mikronesia. Guam er annar av teimum tveimum
oyggjabólkunum, sum mynda Marianoyggjar í Mikronesia. Guam hevur umleið 160
túsund íbúgvar. Hagåtña er høvuðsstaðurin og størsti býurin er Dededo. Guam er
545 km², í 2014 var fólkatalið á oynni 161 000. Hon er nakað størri enn
Streymoy, sum er 373,5 km². Í Guam er fólkatættleikin uml. 320 fólk fyri hvønn
km², og í Streymoynna uml. 60 fólk fyri hvønn km². BTÚ fyri hvønn íbúgva í
landinum er $ 28,700. Eddie Calvo (føddur 29. august 1961 í Tamuning, Guam) er
guvernørur . Hann umboðar republikanararnar. Guam eru limir í Compact of Free
Association við Sambandsríki Amerika.

Tá ið Spania tapti í Spanska-amerikanska kríggi ímóti USA í 1898, máttu teir
selja Guam til USA 11. august 1898. Frá 1668 og í 320 ár var Guam undir sponskum
ræði. Japanska hersetingin í Guam vardi frá 8. desember 1941 til 21. juli 1944
undir Seinna heimsbardaga. Tað verður nú arbeitt við og tosa um, um Guam skal
vera ein sjálvstøðug statur í USA saman við Norðaru Marianaoyggjum.

Oyggin er millum annað nevnd í sanginum Where America's Day Begins, sum eisini
er tjóðarslagorðið hjá Guam. Eisini verður hon viðhvørt umtalað sum frítíðarstað
í amerikanskum spælifilmum. Sum partur av amerikansku umboðanini hava Guam ein
sessur í Umboðsmannatinginum í Washington DC, ið er samstarvið millum fólkavaldu
tingini (sambandstingið) í USA.

Trý skip úr spanska rannsóknarflotanum, sum skuldu sigla kring jørðina við
portugisiska sjófaranum Ferdinandi Magellan (1480 – 27. apríl 1521) sum
høvuðsmanni, sigldu um tað ovurstóra Kyrrahav. Tey komu fram á tvær smáar
polynesiskar oyggjar á vegnum. At enda í mars 1521 kom Magellan til Guam,
størstu oynna á Marianoyggjum, tá var manningin illa fyri, og nógvir vóru deyðir
.

Landið var ein partur av tí Spanska hjálandaveldinum til 1898, tá USA legði
landið undir seg. Undir Seinna heimsbardaga bleiv Guam hersett av Japan; 8.
desember 1941 varð Guam hersett av Japan. Japan hevði ikki sent krígsavbjóðing,
tá ið teir lupu á Guam. Í krígsárunum 1941-1944 var Guam hersett av japanarum,
og vóru hetta hørð ár hjá fólkum. Nógv fólk varð sent av landinum og sett í
fangatippir í Japan. Guam gjørdi í 1944 uppreistur móti tí japanska
hjálandaveldinum og skjótt kom USA Guam til hjálpar. Omanfyri 10 % av fólkinum á
Guam lótu lív undir japanska stýrinum frá 1941 til 1944. Hermenn úr USA gera
innrás í Guam 21. juli í 1944 og koyra Takeshi Takashina herovasta frá. Dagurin
21. juli hátíðarhaldast enn sum Liberation Day. Amerikonsk stríðsflogfør við
torpedobumbum søktu m.a. japonsk skip. Ikki vardi so leingi, so høvdu
amerikanskir herskip og hermenn sigrað á japanarum, og Guam varð lýst at vera
eitt sjálvstøðugt ríki í USA. 18.000 japanskir hermenn lótu lív. Í minsta lagi
1783 amerikanarir lótu lív.

Í 2013 var kent at Norðurkorea hevur flutt rakettútskjótingar rampar til
eysturstrondina . Í apríl 2013 kom fram at politiska leiðslan í Norðurkorea
hevði góðkent ætlanir um eitt eirindaleyst kjarnorkuálop á amerikonsk mál. Ein
tænastumaður í amerikonsku fregnartænastuni CIA sigur við CNN at sambært teirra
informasjóndeira so kann ein rakettútskjóting koma heilt skjótt. Informasjónin
byggir á avlurting av internum norðurkoreanskum samskifti. Talan kann vera um
eitt beinleiðis álop á amerikanskar basur í Asia, Guam ella Hawai'i. Amerikanska
verjumálaráðið Pentagon hevur gjørt greitt, at teir fara at senda
rakettverjuskipanir til kyrrahavsoynna Guam, har USA hevur eina stóra
hernaðarstøð. USA hevur áður sent B-1B «Lancer»-flogfør til Guam til tess at
ræða Norðurkorea .

Guam er syðsta oyggin í oyggjabólkinum Marianoyggjum. Guam er tann størsta í
oyggjabólkinum og eisini størsta í Mikronesia. Hon er nakað størri enn Streymoy,
sum er 373,5 km², men tað búgva 160.000 fólk á Guam, so har er ógvuliga
tættbygt. Landaøki er 541,3 ferkilometrar. Tað vil siga, at Føroyar eru uml. 2-3
ferðir størri enn Guam. Hóast tað eru 13.000 km til høvuðsstaðin í USA, District
of Columbia, hoyrir Guam til USA eins og Marianurnar, ið liggja 2000 km eystur
úr filipinsku strondini. Hon liggur 1280 km norðanfyri Palau. Teir størstu
býirnir eru Dededo, Yigo, Tamuning og Mangilao. Høvuðsstaðurin eitur Hagåtña,
men tað er bara 18. størsti býur. Hægsta punktið eitur Mount Lamlam (407 m.).
Har er tropuveðurlag; í meginpartinum av Marianoyggjum er miðalhitin tann
heitasta mánaðin um summarið millum 30 og 35 °C, og tann kaldasta mánaðin millum
20 og 25 °C. Ein vetrardag í februar 1973 máldu teir 18 °C, hetta er mesti
kuldi, máldur er á Guam.

Ferðavinnan hevur havt ein vaksandi týdning fyri Guam. Umleið 1 mió. ferðafólk
vitja árliga. Flestu ferðafólk, ið koma til Guam eru japanar (uml. 70 %).
Bíligir flogferðaseðlar hava gjørt, at eisini nógvir amerikanar fara til Guam at
ferðast. Mest er tað heita veðrið, strendurnar og víkurnar, sum draga fólk
higar. Ferðavinna er ein týdningarmikil vinna og inntøkukelda, annars er herurin
hjá USA tann størsta vinnan.

Inn- og útflutningurin av vørum skift á ávikavist upprunaland og nýtsluland fyri
2006, sær soleiðis út sambært CIA World Factbook :

Almennu málini í Guam eru tvey, enskt og chamorro. Upprunafólkið í Guam eru
chamorro-indiánar. Í 2014 var fólkatalið 161,001 og fólkatættleikin var 320 pr.
km². Allir á Guam eru amerikanskir ríkisborgarar. 11.4 prosent av fólkinum er
arbeiðsleys og miðallívsævin í landinum er 78.93. Undir 1 prosent av fólkinum
eru ikki lesifør . Tann Rómversk-katólska kirkjan er størsti trúarbólkur í Guam;
umleið 85 prosent av fólkinum eru rómverskir katolikkar í 2014. 23 prosent av
fólkinum livir í fátækradømi (sbrt. CIA, 2001). Á Guam er nógv fólk av
filipinskum uppruna.

Høvuðsmálið í Guam er enskt, men flest øll tosa eisini tað gamla málið,
chamorro. Á bygd tosa nógv bara chamorro, og í býunum tosa summi bara enskt.



https://fo.wikipedia.org/wiki/Gr%C3%B8nland

Grønland, á grønlendskum Kalaallit Nunaat, eru oyggjaland í Arktis og
Norðuratlantshavi, og er partur av danska ríkinum saman við Danmark og Føroyum.
Høvuðsstaður er Nuuk, og í landinum búgva umleið 60 000 íbúgvar. Høvuðsmálið er
grønlendskt. Grønland er heimsins størsta oyggj og er næstan alt í
norðurpolarringinum.

Í 2008, tá fólkaatkvøða varð hildin í Grønlandi um sjálvstýrislógina hin 25.
november 2008, var greiður meirluti í Grønlandi fyri størri sjálvstýri. Meira
enn tríggir fjórðingar av grønlendingum, sum vóru á fólkaatkvøðu , atkvøddu fyri
nýggju sjálvstýrislógini. Góð 70 % av grønlendingum luttóku í fólkaatkvøðuni .
Føroyar fingu eina líknandi lóg, yvirtøkulógina, sum varð viðtikin í
Fólkatinginum og Løgtinginum í 2005 umfrat uttanríkispolitisku lógina.

Helst hava forsøgulig fólk verið í Grønlandi frá um 8000 f.Kr. Fremri mentanir
tóku seg upp um 2000 f.Kr. Ein teirra er smáreiðskapsfólkið í Arktis, sum kanska
er ættað frá sibirum, ið høvdu gingið um Beringssund úr Asia til Alaska, meðan
tað var landfast í seinastu ístíð. Teir búsettu seg heilt eysturi í Grønlandi um
2000 f.Kr. Seinni býttu teir seg sundur í ættbólkar og verða nú á døgum nevndir
inuittar. Í Evropa hava teir verið nevndir eskimoar. Inuittar dugdu at laga seg
til harðbalna lívið í kalda grønlendiska veðurlagnum. Teir veiddu til dømis
reindýr og kóp.

Elsta søga um Grønland er at finna í íslendingasøguni Eiriks søga reyða, sum
fortelur um norðbúgvan Eirik Reyða, ið flutti úr Íslandi til eitt land
vestanfyri. Hann nevndi landið Grønland, tí hann metti hetta vera eitt gott og
jaligt navn. Við tíðini settust nógvir norðbúgvar í Grønlandi.

Grønlendingar atkvøddu sum væntað fyri sjálvstýrislógini á fólkaatkvøðuni 25.
november 2008. Tríggir av fýra veljarum søgdu ja, meðan ein segði nei.
Valluttøkan var 72 %, sum er nógv í Grønlandi. Úrslitið av fólkaatkvøðuni var
ein sannførandi meirluti fyri øktum sjálvstýri. Tá talt var upp, vóru 75,54 %
fyri og 23,57 % ímóti. Restin av atkvøðunum vóru antin blankar ella ógildugar.
Tilsamans 39 285 fólk høvdu atkvøðurætt og vallutøkan var 71,96 %. Tað var
beinanvein greitt, tá farið varð undir at telja atkvøðurnar, at greiður meirluti
var fyri øktum sjálvstýri. Eitt skifti var meirlutin oman fyri 80 %, men tá
úrslitini komu úr teimum stóru býunum í Vesturgrønlandi, minkaði meirlutin eitt
sindur. Í Nuuk var mótstøðan størri enn í restini av landinum, orsøkin kann
vera, at fólkið í Nuuk er meira samansett og at fleiri danir búgva har .

Grønlendska sjálvstýrislógin kemur í gildi 21. juni 2009. Einki er at siga til,
at Danmark ynskir at varveita ríkisfelagsskapin við Grønland, sum teir fingu
endaliga við Kielerfriðinum 1814. Nú úrslitið av fólkaatkvøðuni er greitt og
nýggja sjálvstýrislógin kemur í gildi í staðin fyri heimastýrislógina frá 1979,
er slóð ruddað fyri, at Grønland tekur á seg fleiri málsøki frá dønum at umsita
og samstundis eisini fær fult ræði á ráevnum í undirgrundini.

Í 2014 kom fram, at Aleqa Hammond, sum var landstingsforkvinna Grønlands, hevði
brúkt almennar pengar til egið brúk tvær ferðir, einaferð til eina ferð fyri
familjuna og einaferð til eina privata veitslu, talan var um 106.000 krónur, sum
landstingsgrannskoðararnir kravdu at hon rindaði aftur. Sambært
landstingsgrannskoðarunum, stavaði meginparturin av útreiðslunum frá apríl 2013,
og hóast teir bóðu um at fáa rætt lag í óskilið beinanvegin, so var tað ikki
fyrrenn í august 2014, at Aleqa Hammond rindaði pengarnar aftur. Málið elvdi til
mikið rok í Grønlandi, og misálit var reist móti Hammond. Hon yvirlivdi
misálitið við einari atkvøðu í meirluta sum feldi uppskotið. Men hon valdi at
søkja um farloyvi, meðan málið um hennara peningaviðurskifti vóru kannað.
Farloyvi varð játtað henni, men síðan tóku tríggir ráðharrar – tveir úr Siumut
og ein úr Atassut seg úr stjórnini, og hin 1. oktober tók Atassut seg úr
stjórnini. Seinni sama dag skrivaði Aleqa Hammond út nýval, sum varð hildið 28.
november 2014. Siumut endurvann valið, tó við fáum atkvøðum fleiri enn IA. Nýggj
samgonga varð skipað millum Siumut, Atassut og Demokraatit við Kim Kielsen frá
Siumut sum nýggjum landsstingsformanni.

Í 2013 búðu 57 714 fólk í Grønlandi , og tað er met, men sambært framrokningum
hjá grønlendsku hagstovuni fer fólkatalið at minka í komandi árum. Framrokningin
vísir, at í 2040 fara 53 856 fólk at búgva í Grønlandi, harav 46 688 eru fødd í
Grønlandi. Samanborið við hagtølini fyri 2013 merkir hetta, at lutfalsliga
fleiri grønlendingar fara at flyta av landinum. Hagstovan sigur, at uttan
tilflyting uttaneftir hevði fólkatalið minkað uppaftur meiri.

Grønlendingar eru nøgdir við lívið. Tað vísir ein kanning, sum er gjørd.
Kanningin byrjaði í 1994, og nú úrslitið er kunngjørt, vísir tað, at 94 prosent
av grønlendingum siga seg verða nøgdar við lívið. 1 200 fólk vórðu við í
kanningini, tey vóru bæði í býunum og í bygdunum.

Grønland hevur lutfalsliga flest brotsverk í ríkisfelagskapinum. Lutfalsliga
verða fleiri brotsverk meldað í Grønlandi enn í Danmark og Føroyum. Fyri hvørji
10 000 fólk er talið av meldingum 211, 801 og 1019 fyri ávíkavist Føroyar,
Danmark og Grønland. Serliga er støðan ring í Grønlandi, tá talan er um
neyðtøkur og blóðskemd. Her er lutfallið 10 ferðnar hægri í Grønlandi enn í
Danmark ella Føroyum.

Helst hava forsøgulig fólk verið í Arktis frá um 8000 f.Kr. Fremri mentanir tóku
seg upp um 2000 f.Kr. Ein teirra er smáreiðskapsfólkið í Arktis, sum kanska er
ættað frá sibirum, ið høvdu gingið um Beringssund úr Asia til Amerika, meðan tað
var landfast í seinastu ístíð. Teir búsettu seg heilt eysturi í Grønlandi um
2000 f.Kr. Seinni býttu teir seg sundur í ættbólkar og verða nú á døgum nevndir
eskimoar. Inuittar dugdu at laga seg til harðbalna lívið í kalda arktiska
veðurlagnum. Teir veiddu til dømis reindýr og kóp .

Grønland, sum er heimsins størsta oyggj er 2 175 600 ferkilometrar, ella á stødd
við øll Norðurlondini, Stóra Bretland, Týskaland, Benelukslondini, Pólland,
Eysturríki og Sveis tilsamans. Hóast støddina, er "bert" búgvandi á 341.700
fermetrum, ella á einum landaøki, sum er á stødd við Týskaland. - 1 833 900
ferkilometrar er innanlandsísur, sum er millum tríggjar og fýra kilometrar
tjúkkur í støðum. Meir enn 80 prosent av Grønlandi er ísur, og hesin er í miðal
1 500 metrar djúpur. Bráðnaði grønlendski ísurin, hevði Grønland helst verið
eitt oyggjaland. Strondin í Grønlandi er umleið 40 000 kilometrar til longdar.
Arktiska frostmýran er eitt tað kaldasta og turrasta økið í heiminum.

Høvuðsstaðurin og størsti býurin er Nuuk. Hans Egede var dansk-norskur prestur,
missiónerur og landtøkumaður, og verður mintur sum grundleggjarin av býnum. 

Í Suðurgrønlandi verða umleið 24 000 seyðir slaktaðir um árið. Fiskivinnan er tó
týdningarmesta inntøkukeldan í Grønlandi.



https://fo.wikipedia.org/wiki/Glas

Glas er eitt tilfar, ið vanliga er gjøgnumskygt og ikki serliga reaktivt, og
orsakað av hesum verður tað nýtt til nógv ymisk endamál. Glas verður eitt nú
brúkt í vindeygum, til at drekka úr, til goymslu og varveitan av veskum og
matvørum, og í evnafrøði. Fólk hava altíð hildið glas vera vakurt tilfar, og tí
hevur tað verið nógv brúkt innan brúkslist og list, t.d. brúkar føroyski
listamaðurin Tróndur Patursson ofta glas tá hann prýðir bygningar, trappur o.a.
Tað at framleiða glas er elligamalt, tað varð gjørt longu í bronsuøldini í
Mesopotamia fyri nærum fimm túsund árum síðan, men tá var tað mest framleitt sum
litaðar glasperlur. for snart fem tusen år siden, men da mest som fargede
glassperler. Rómverjar høvdu eina rættiliga stóra framleiðslu av glasi, serliga
av drekkisteypum og prýðislutum, tó brúktu teir ikki glas til vísund, brillur
ella teleskop.

Vanliga er glas gjørt av kiseloksid (SiO2) sum eisini uppbyggir kvarts og sand.
Kiseloksidið smeltar við 2.000 gradir Celsius. Vanliga skilja vit ímillum føst
og flótandi evni, men glas er faktisk bæði og. Vanlig vindeygagløs verða gjørd
av sandi, soda og kálk sum smeltast saman við umleið 1500 gradir Celsius. Eftir
at tann flótandi glasmassin er køldur niður, storknar hann, men mótsatt fleiri
øðrum sløgum av tilfari, so hendir hetta uttan at mýlini í glasinum verða læst
først í einum krystalmynstri. Vit kunnu tí gott síggja glas sum eina vestu ið er
undiravkøld. Men tað er ein sera støðug veska, tí sjálvt um mýlini liggja hultur
til bultur, so broytist struktururin í glasinum so at siga ikki.



https://fo.wikipedia.org/wiki/Filmur

Filmur er livandi myndir. Tøknin var uppfunnin í endanum av 19. øld. Teir fyrstu
filmarnir høvdu ikki talu og ikki ljóð, tekstir, sum kundu greiða frá søguni,
stóðu á løriftinum. Ein pianoleikari hevði undirspælið við hóskandi tónleiki,
til dømis kvikum og harðligum tónleiki, tá ið onkur varð jagstraður.
Áskoðarafjøldin fór skjótt at velja sær sínar yndisleikarar, og tær fyrstu
filmsstjørnurnar vórðu til dømis Rudolph Valentino. Í 1927 kom tann fyrsti
talufilmurin, og síðan vildi áskoðarafjøldin ikki vita av øðrum. Tøknifrøðiliga
gjørdust filmarnir støðugt betri. Í Amerika gjørdu Metro-Goldwyn-Mayer Studios
(MGM) og nøkur fá onnur stór filmsfeløg 95 % av øllum filmum. Í 1950-árunum
fingu fólk áhuga fyri sjónvarpinum, og tað gjekk aftur á hond við
filmsídnaðinum. Tey seinastu árini hevur filmurin tó ment seg aftur.

Í Hollywood vórðu flestu filmarnir gjørdir. Í syðra parti í Kalifornia var rætta
veðurlagið og landslagið til filmsupptøkur. Millum 1907 og 1913 varð ein partur
í Los Angeles, Hollywood, miðdepil í amerikanskum filmsídnaði. Eisini Russland,
Týskland, Frakland og Japan hava gjørt filmar, sum hava havt stóra ávirkan á
filmsídnaðin um allan heim, og filmsídnaðurin er alstórur.



https://fo.wikipedia.org/wiki/Fiji

Fijioyggjar (Fiji) ella Fidjioyggjar (Fidji) er eitt sjálvstøðugt oyggjaríki í
Melanesia, sum liggur eystanfyri Vanuatu, vestanfyri Tonga og sunnanfyri Tuvalu.
Fiji liggur 2000 km norðanfyri Ný Sæland. Almennu málini eru tvey í tali,
fidjioyskt og enskt . Fólkatalið á oyggjunum er uml. 900 000, herav búgva 90 000
í høvuðsstaðnum. Høvuðsstaðurin eitur Suva og er á oynni Viti Levu.
Fidjioyggjarnar fingu sjálvstýri frá Stóra Bretlandi í 1970.

Fyrstu íbúgvar á oyggjunum komu til oynna frá landssynnings Asiu langt áðrenn
evropearar funnu oyggjarnar í 18. øld. Í 1874 gjørdist Fiji bretskt hjáland. Í
1970 gjørdust oyggjarnar sjálvstøðug tjóð, men tað fólkaræðiliga stýrið er
fleiri ferðir tikið av ræði av hernaðarkvettum.

Fiji er ein oyggjabólkur, sum liggur í Melanesia í Kyrrahavinum. Oyggjarnar
liggja einar 1700 km eystanfyri eysturstrondini á Avstralia. 322 oyggjar eru í
Fiji; 106 eru bygdar og 216 óbygdar. Oyggjabólkurin hevur tó fleiri smærri
oyggjar og hólmar enn tær 322. Tær størstu oyggjarnar eru Viti Levu (10 388
km2), Vanua Levu (5 587,1 km2), Taveuni (435 km2) og Kadavu (411 km2).
Oyggjarnar eru 18 274 km2 til víddar.

75 % av fólkinum búgva á oynni Viti Levu . Hon er størsta oyggin og eisini tann
fólkaríkasta oyggin í Fiji. Teir størstu býirnir eru høvuðsstaðurin Suva, og
síðan Lautoka og Nadi.

Fiji verður roknaður fyri at vera eitt satt ferðamannaparadís, hagar fólk úr
øllum heiminum og serliga úr Avstralia leita sær. Ferðavinna er eisini ein av
týdningarmestu vinnunum í Fiji. Mest er tað heita veðrið og strendurnar sum
draga fólk higar. Hvønn dag liggur hitin um 25 °C . Góð inntøka er av
ferðavinnuni, men hon kann eisini fara at skaða náttúruna og hava ringa ávirkan
á fólkið. Til dømis fara vatnið at ganga undan, tí at gistingarhúsini nýta so
nógv vatn til svimjihyljar og stoytbað.

Nøkur fólk í hesum mongu oyggjum búgva í býum (uml. 50 %), men tey flestu
lívbjarga sær av landbúnaði, til dømis at velta søtepli ella jamsrót.



https://fo.wikipedia.org/wiki/Dey%C3%B0arevsing

Deyðarevsing er revsing við lívláti. 133 ST-limalond hava avtikið nýtslu av
deyðarevsing antin í praksis ella umvegis lóggávu. Bert 25 lond framdu
avrættingar í 2006 og bert seks lond stóðu fyri 91 prosentum av øllum
avrættingunum. Hesi vóru: Iran, sum avrættaði í minsta lagi 177 fólk, harímillum
fýra ungdómar; Irak, sum avrættaði í minsta lagi 65 fólk, harímillum ein ungdóm;
Sudan í minsta lagi 65 fólk; Pakistan í minsta lagi 82 fólk; USA 53 fólk og
Kina, sum avrættaði í minsta lagi 1010 fólk. Avrættingar verða mettar at vera
ríkisloyndarmál í Kina og tí eru veruligu tølini nógv hægri, umleið 8000
avrættingar árliga.

Iran hevur undirskrivað altjóða sáttmálan um sivil og politisk rættindi og
altjóða sáttmálan um barnarættindi og hevur harvið pliktað seg til ikki at
avrætta persónar fyri brotsverk, ið persónarnir framdu, tá hesir vóru undir 18
ár. Hóast hetta hevur Amnesty International síðani 1990 skjalprógvað í minsta
lagi 18 avrættingar av gerningsmonnum, ið vóru undir 18 ár, tá ið brotsverkini
vórðu framd. Bert í 2005 avrættaði Iran í minsta lagi 8 persónar, ið vóru undir
18 ár.

Hvítarussland er einasta land í Evropa, sum framhaldandi nýtur deyðarevsing. Í
Miðasia er rákið somuleiðis við at venda og alt fleiri lond avtaka deyðarevsing.
Í juni 2007 avtók Kirgisia deyðarevsing fyri vanlig brotsverk og í Kasakstan
hevur deyðarevsing ikki verið nýtt síðani 2003.

Í Afrika vóru 23 avrættingar í 2011. Fleiri afrikonsk lond hava longu avtikið
deyðarevsing. Av teimum 53 londunum í Afriku hava 12 lond heilt avtikið
deyðarevsing. Senegal avtók til dømis deyðarevsing í 2004, Fílabeinsstrondin í
2000, Suðurafrika í 1997 og Angola í 1992. Lond sum Mali, Algeria, Niger og
Sambia teljast millum tey 14 londini, sum ikki hava framt nakra avrætting
seinastu 10 árini, hóast tey formliga ikki hava avtikið deyðarevsing. Tað eru
sostatt helmingurin, 27 afrikonsk lond, sum enn fremja avrættingar.

Sambansríki Amerika er einasta landi á amerikanska meginlandinum, ið hevur
avrættað sínar borgarar síðani 2003. Tær 43 avrættingarnar, ið vórðu framdar í
2011 í USA, eru lægsta talið av avrættingum síðani mitt í 1990-unum.

Á Filipsoyggjunum varð deyðarevsing avtikin í 2006 og tað eru somuleiðis onnur
framstig at hóma í Asia. Kina, ið hevur heimsmet í deyðarevsing, hevur tikið
deyðarevsing upp til kjak og væntað verður, at talið av avrættingum fer at minka
við 20–30 % í Kina komandi árini.

Í 1706 vóru tvey hálvsystkin, lítið meira enn børn, hálshøgd í Tórshavn fyri
blóðskemd, og hetta gjørdist samstundis seinasti deyðadómur í Føroyum.
Deyðadómur í friðartíð varð avtikin í Føroyum við gildissetingini borgaraligu
revsilógini frá 1930.



https://fo.wikipedia.org/wiki/Costa_Concordia

Costa Concordia var eitt ferðamannaskip á 290 metrar, ið varð bygt 2004-2006 á
italsku skipasmiðjuni Fincantieri í Genova til Costa Crociere-reiðaríið í
Genova.

Skipið varð doypt hin 7. juli 2006 í havnabýnym Civitavecchia. Tað eydnaðist
ikki gummuni, ið var tann kekkiska fotomodellin Eva Herzigová, at knúsa
champagnufløskuna móti skipssíðuni, ið er eitt ringt tekn hjá teimum, ið trúgva
uppá slíka pátrúgv. Jómfrúferðin byrjaði hin 15. juli 2006 í Savona.

Costa Concordia sigldi á land hin 13. januar 2012 tætt við oynna Giglio, í
einútnyrðing av Rom, nærindis italsku vesturstrondina. 32 av teimum 4229
fólkunum umborð lótu lív í vanlukkuni.

Skipið varð heysað upp hin 16. september 2013, og hin 23. juli 2014 kundi skipið
byrja sína seinastu ferð til Genova, har ið skipið varð upphøgt. Bjargingin
verður mett at hava kostað umleið 4,5 mia. kr.

Hin 11. februar 2015 varð kapteinurin, Francesco Schettino, dømdur 16 ára
fongsulsrevsing fyri óvilja manndráp, orsakað sínum leikluti í skipsvanlukkuni.
Rætturin legði eitt nú dent á, at Schettino varð rýmdur av skipinum, meðan tað
enn vóru fleiri hundrað fólk eftir umborð, og at hann hevði noktað at fyriskipa
evakueringina, sjálvt um italska bjargingartænastan hevði givið honum boð um at
fara umborð á skipið aftur.



https://fo.wikipedia.org/wiki/Colorado

Staturin Colorado (enskt: State of Colorado), á føroyskum ofta nevndur Kolorado,
er ein lutstatur í Sambandsríkinum Amerika við umleið 5,2 mió. íbúgvum. Denver
er høvuðsstaðurin og størsti býurin. Í 1876 bleiv Colorado lutstatur í USA. Í
norðri hevur Colorado mark við Wyoming og Nebraska, í eystri við Nebraska og
Kansas, í suðri við Oklahoma og New Mexico, og í vestri við Utah.

Í Colorado eru veldiga stór fjøll, og eisini stórir, fruktagóðir slættar.
Landbúnaðurin í Colorado er t.d. sera fjølbroyttur. Tað kemur av ymiskum
jørðildi, veðurlagi og matarhaldi. Eystur-Colorado og Kansas hava nógvan
landbúnað. Har er meira enn 80 % av lendinum veltir akrar og beiti hjá
húsdjórum. Hetta stóra stakríkið er so at siga púra flatt við endaleysum
slættum. Har eru tær stóru grasfløturnar. Í Vestur-Colorado verða minni enn 1 %
av lendinum nýtt til landbúnað. Stórir partar av Vestur-Colorado eru høgar
fjallarøðir. Næstan alt Vestur-Colorado er fjallalendi. Tí er nógvastaðni
eyðsýnt fjallaveðurlag. Har broytist veðurlagið nógv í einum lítlum øki. Niðri í
dalinum kann vera skógarveðurlag. Men uppi á teimum høgu tindanum kunnu vera
jøklar, har tað altíð frystir. Tað kann eisini vera stórur munur á avfallinum í
einum fjallalendi. Summastaðni regnar nógv, aðrastaðni so at siga einki. Høgt
uppi í fjallarøðini Rocky Mountains kemur rættiliga nógvur kavi niður. Inni í
lutstatinum kunnu vera niður í minus tjúgu stig, og kavi er alt árið í teimum
høgu fjøllunum. Allur kavin, sum kemur niður í teimum høgu fjøllunum nær ikki at
bráðna um summarið. Tí eru fleiri stórir jøklar har. Hesir jøklarnir broytast
nógv skjótari enn til dømis jøklarnir í Norður-Europa. Tað, sum avger, hvussu
skjótt jøklarnir vaksa ella minka, er, hvussu nógvur kavi kom niður nøkur ár
frammanundan, og hvussu nógvur kavi bráðnar. Stundum kann ein skriðjøkul vaksa
ella minka meira enn ein metur um dagin.

Fyri 5000 árum síðan, sum er langt fyri ta tíð, tá ið europearar komu til USA,
livdu fólk í Colorado, sum bygdu framúr góð hús og høvdu framkomnar
vatningarskipanir. Eitt dømi er mentanin hjá anasazi-fólkinum, har húsatoftir
framvegis eru at síggja í statunum Colorado, New Mexico og Arizona.
Anasazi-mentanin, navnið merkir "tey avgomlu", tók seg upp í Suðurcolorado um
700 . Sum tíðin leið, fóru teir at byggja hús síni hvørt oman á annað, bygt varð
við fløtum múrsteinum, sum vórðu turkaðir í sólini. Búðirnir vórðu til bygdir
ella smáar býir, nevndir puebloir. Um 1100 flutti anasazi-fólkið niðan í
fjøllini, kanska tí at har lá betur fyri at byggja puebloir undir høgum loftum í
reystum homrum. Ovast á fjøllunum vóru maismarkirnar, sum teir máttu bera vatn
á. Handverkarar gjørdu búnyttur úr leiri og aðrar vakrar prýðislutir av dýrum
steini, til dømis turkissteini.

Anasazikonufólkini skapaðu leir við hondunum, tí tá á døgum visti fólkið í
Amerika ikki um leirkerahjólið. Tey rullaðu leirlongdir og løgdu tær hvør oman á
aðra. Framman fyri hús síni bygdu anasaziar rund halgirúm, nevnd "kivar", við
beinkjum fram við veggirnar. Hesi rúmini vóru bara til mannfólk, har teir komu
saman at tingast og at biðja til gudar sína. Undirvíst var eisini í hesum rúmum.
Kivaveggirnir vóru eisini prýddir við kálkmálningum. Anasazifólkið helt til í
teimum fýra grannaríkjunum: Colorado, Arizona, New Mexico og Utah. Stórar
búsetningar vóru til dømis í Mesa Verde (í Montezuma County, Colorado), Chaco
Canyon (í San Juan County, New Mexico) og Canyon de Chelly (í Apache County,
Arizona) .

Fyrsta januar í 2014 gjørdist Colorado tann fyrsti deilstaturin í USA sum
legaliseraði kannabis til privat brúk . Produktini skuldu skattast, og í mars
2014 er roknskapurin fyri ársins fyrsta mánaða almannakunngjørdur: roknskapurin
vísur at 59 sølur umsettu fyri 14 milliónir dollarar, eina 80 milliónir krónur .
Tær nýggju marihuanasølurnar rindaði tilsamans tvær milliónir dollarar í skatti,
meðan útsølustøðini fyri medisinskt kannabis skattaðust fyri 1,5 milliónir
dollarar. Kannabis til privat brúk hevur fingið egnan skatt á tíggju prosent,
sum kemur umframt tann vanliga skattin á 2,9 prosent og lokal avgjøld. Pengarnir
eru oyramerktir, og skula brúkast til almannaheilsu og skúlar í deilstatinum.
Guvernørurin John Hickenlooper (D) hevur avgjørt at tær fyrstu 40 milliónirnar
sum koma inn skula brúkast til at byggja og umvæla skúlar . Barack H. Obama,
forseti, hevur stuðlað Hickenlooper og sigur m.a. at hann í sínum endurminningum
roykti marijuana sum tannáringur .



https://fo.wikipedia.org/wiki/Br%C3%B8%C3%B0rasamkoman

Brøðrasamkoman er vanligt heiti á kristnari leikmanna vekingarrørslu í Føroyum.
Brøðrasamkoman er í dag tann størsta kristna samkoman uttanfyri fólkakirkjuna
við samkomuhúsum í flestu størru bygdum, td. Ebenezer í Havn, Betesda í
Klaksvík, Berøa í Saltangará, Hebron á Argjum og Bethel í Vági. Íalt hevur
samkoman eini 30 samkomuhús í størri og smærri bygdum um alt landið, tey flestu
við bíbilskum navni, umframt at onkur samkoma heldur til í leigaðum hølum, td.
samkoman Lívdin í Hoyvík. Brøðrasamkoman hevur ongan skrásettan limaskap, men
fevnir helst um eini 12% av fólkatalinum í Føroyum, í støðum upp til 40%. Hvør
bygdasamkoma er sjálvstøðug, og rørslan er ikki skipað í landsnevnd ella
líknandi. Ongin er formliga settur í starv í samkomuni. Rørslan hevur ongan
prest at leiða samkomufundirnar ella at prædika.

Brøðrasamkoman hevur ikki nakra trúarjáttan, men læran er í samsvari við
apostólsku trúarjáttanina. Brøðrasamkoman uppfatar menniskjað sum syndugt, og tí
má tann einstaki “venda um” og “verða frelstur”. Dópurin er fyrst og fremst ein
játtan og ein vitnisburður eftir at ein er frelstur. Í mun til aðrar
vekingarrørslur leggur brøðrasamkoman dent á, at frelsan er “ævig”, tað vil
siga, at hon kann ikki missast aftur. Rørslan leggur dent á ikki at taka sær
onnur heiti enn tey, sum verða nýtt í Nýggja Testamenti um tey kristnu, og
haðani kemur heitið brøður ella brøðrasamkoman. Tey, ið hoyra til rørsluna verða
á manna munni ofta eisini nevnd baptistar, og sipar hetta til dópsfatanina, at
rørslan bert doypir fólk, sum sjálvi kunnu játta sína trúgv og svara fyri sín
dóp. Dópur fer tí vanliga fram frá uml. 10 - 12 ára aldri og uppeftir. Dópur í
brøðrasamkomuni fer altíð fram við, at tann doypti verður koyrdur heilt undir í
vatni; brøðrasamkoman viðurkennir ikki pinkubarnadóp.

Brøðrasamkoman er ein grein av eini rørslu, sum byrjaði í Dublin í Írlandi
umleið 1825. Fyrsta stóra samkoman var tó í Plymouth í suður Onglandi, og haðani
hevur rørslan fingið heitið Plymouth Brethren. Rørslan fór tíðliga í tveir
høvuðspartar, kallaðir opnir brøður (open brethren), og lokaðir brøður
(eksclusive brethren). Samkoman breiddi seg um miðja 19. øld um Bretland, og í
1865 bar skotski trúboðarin William Gibson Sloan (f. 1838) opnu greinina av
rørsluni úr Hetlandi til Føroya. Í 1879 búsettist William Sloan í Havn – Sloans
hús við Tinghúsvegin ber navn eftir hann – og í 1879 var fyrsta samkomuhúsið hjá
Brøðrasamkomuni bygt við Tinghúsvegin í Havn, á leið har Havnar Bio er nú. Árið
eftir vóru tey fyrstu doypt. Fyrst í 1890-unum var eisini ein lítil samkoma í
Miðvági. Síðani kom stígur í, men eftir aldamótið vendi gongdin. Umleið 1906
byrjaðu samkomur á Viðareiði, í Skálavík og í Hvalba, og árini eftir byrjaðu
samkomur í fleiri bygdum, td. Porkeri, Vági, Tvøroyri, Sørvági, Gásadali og í
Hesti. Tað er hesi árini, at brøðrasamkoman festir seg í Føroyum. Næsta stigið í
gongdini er í tveimum: 2 ungir trúboðarar byrja fulltíðar trúboðaratænastu í
Føroyum umleið 1915 - 1917: Victor Danielsen úr Søldarfirði og Andrew Sloan úr
Havn, sonur William Sloan. Teir ferðast dúgliga bygd úr bygd og halda møti, og
hetta gjørdist teirra lívsstarv. Hin tátturin er, at menn fara at halda møti um
borð á sluppunum – ofta saman við monnum frá Heimamissiónini. Hesa tíðina upp
til seinna kríggið byrja samkomur í fleiri bygdum, td. Klaksvík, Leirvík,
Fuglafirði, Toftum, Eiði og Søldarfirði. Frá umleið 1950 tykist stóri vøksturin
hjá rørsluni at minka nakað. Rørslan fylgir tó við broyttum bústaðarmynstri, og
í 1960-unum byrjaði samkoman í Berøa í Saltangará, og umleið ár 2000 byrjaði
samkoman Lívdin uppi í Hoyvík. Í 1973 byrjaði samkoman Kristnastova millum
føroyingar í Keypmannahavn, og nøkur ár seinni byrjaði samkoman Malta í
Hirtshals, fyrst serliga sum ein sjómansmissión. Í 1967 bygdi Brøðrasamkoman
leguhúsið Zarepta í Vatnsoyrum. Har eru legur fyri ymsar aldursbólkar og
áhugabólkar alt summarhálvárið umframt styttri legur flestu vikuskiftini á vetri
eisini. Brøðrasamkoman hevur gingið á odda í at nýta føroyskt mál í samkomuhøpi.
Serliga Victor Danielsen var undangongumaður og umsetti Bíbliuna til føroyskt,
umframt at hann yrkti og umsetti einar 900 sálmar og 20 bøkur til føroyskt.
Brøðrasamkoman er virkin í trúboðan. Einir 50 føroyingar eru um allan heim sum
trúboðarar frá brøðrasamkomuni. Brøðrasamkoman hevur serliga seinnu árini eisini
verið virkin í sosialum arbeiði, eitt nú við at savna inn klæði og annað at
senda til Eysturevropa – tey seinastu árini serliga til Rumenia.



https://fo.wikipedia.org/wiki/Bolivia

Bolivia ella Lýðveldið Bolivia (spanskt: República de Bolivia, quechua: Bulibya
Republika, aymara: Wuliwya Suyu) er eitt land í Suðuramerika við 10,0 mió.
íbúgvar.

Heimsins vandamiklasti vegur er ein veg úr bolivianska høvuðstaðnum Sucre, til
eitt øki kalla Yungas, í fimm kilometra hædd og steyrrættum bergi. Ein bilur
ferð útav umleið aðru hvørja viku, og árliga doyggja tí eini 200 til 300 fólk á
hesum 80 kilometra langa vegastrekki.

Simón Bolívar (24. juli 1783 – 17. desember 1830) ferðaðist í Evropa, tá ið
hugsjónirnar frá fronsku kollveltingini breiddu seg, og haðan fekk hann íblástur
til at vinna øllum Suðuramerika frælsi. Bolívar gjørdist oddamaður fyri
tjóðveldisrørsluni í Venesuela í 1812. Hann stóð á odda fyri uppreistri í 1816
og lýsti Venesuela frælst, hóast Spania góðtók tað ikki. Í 1819 helt hann fram í
Kolombia, vann á spaniamonnum, og gjørdist fyrsti forseti í landinum. Hann fór
aftur til Venesuela, sigraði á spaniamonnum í Carabobo í 1821 og tók Caracas.
Tað staðfesti, at Venesuela var frælst og óheft. Síðan fór Bolívar suðureftir at
hjálpa øðrum hjálondum at gera uppreistur. Tá ið San Martin legði frá sær sum
ríkisleiðari í Perú í 1822, bóðu tjóðveldismenninir Bolívar hjálpa teimum at
reka sponsku herdeildirnar, ið eftir vóru, av landinum. Tað gjørdi hann, og í
1824 varð hann útnevndur einaræðisharri. Árið eftir fór Bolívar til Ovara Perú
og grundaði eitt tjóðveldi, sum seinni varð kallað Bolivia eftir honum.

Í øldir hevur fólkið í Bolivia tugt kokabløð, sum stimbrað, og sum stilla
svongd. Nú á døgum verður kokain vunnið úr bløðnum, eitt ólógligt drøggevni, sum
gravgangur er eftir, helst í Norðuramerika og Evropa. Kokarunnurin veksur í
rakjørð og krevur lítla og onga røkt, sum matplantur. Eisini loysir seg nógv
betur fíggjarliga at dyrka koka enn vanliga grøði. Tí verður nógv koka dyrkað,
serliga í oydnum pørtum í Andesfjøllum. Tá ið kokain er vunnið burtur úr
kokabløðnum, verður tað smuglað. Kokarunnurin trívst væl í fjalladølunum í
Bolivia og er góð inntøkukelda hjá fólkinum, sum býr har. Myndugleikarnir hava
roynt at steðga kokadyrkingini og boðið bóndunum pening fyri at leggja um til
annan landbúnað, til dømis sukur, bananir og kakao. Hetta hevur ikki borið til,
og koka er enn høvuðsgrøði í Bolivia.

Í 1883 misti Bolivia strandalendi sítt til Kili, tað var í kyrrahavskríggjunum;
tí fer næstan allur útflutningur nú við bili ella toki ígjøgnum Kili og Peru.
Stórt náttúrurtilfeingi er í Bolivia, til dømis silvur og tin, men við tað at
landið hevur verið so avbyrgt, og at stjórnarskifti hevur verið í heilum, er
Bolivia fátækt.

Í Bolivia er nógv tin, silvur, blýggj, sink og onnur steinsløg. Tinvinnan er
týdningarmikil vinnuvegur, og hóast afturgongd er Bolivia enn ímillum tey fimm
londini í heiminum, ið vinna mest tin. Túsundtals fólk arbeiða í námunum;
arbeiðsumstøðurnar eru vánaligar, trygdin ring og lønin lág. Mangir námsmenn
trúgva, at ein andi, nevndur El Tio, heldur til í námunum og leggja honum
sigarettir sum offurgávu fyri tinið.

Eini 70 % av fólkinum eru aymaráindiánar og quechuaindiánar, sum búgva á
vindbarda háslættanum, nevndur altiplano. Teir eiga ikki meiri jørð, enn at teir
so dánt fáa dyrkað so mikið, at teir breyðføða seg og síni. Kalt er á hálendinum
í Bolivia. Jørðin er kørg, og nógvastaðni eru epli einasta grøði, ið veksur.

Aymaráindiánar hava tronglig kor, og arbeiðsdagurin er strevin, hvørki ravmagn
ella vatn er lagt inn í húsini. Flestu fólk eru fátækir bøndur, sum dyrka epli,
mais og bygg og hava nakrar kýr, seyðir, lamur og høsn. Úr lamuullini virka teir
heit klæði, og lamutøðini verða nýtt til brenni. Aymarákonurnar og genturnar
ganga undir myrkagrønum, svørtum ella brúnum hatti. Mangir aymaráindiánar ganga
í plastskóm, nevndir ojotas.

Hóast Bolivia er katólskt land, eru gamlir átrúnaðarsiðir ikki heilt gloymdir. Í
Titicacavatni er oyggin Isla la Sol (føroyskt; sóloy), og gomul trúgv er, at har
varð sólin borin í heim. Tónleikur eigur stóran leiklut á stevnum og høgtíðum í
Bolivia; spælt verður á panfloytu, trummu og messingljóðføri. Vanligar
panfloytur verða gjørdar úr sevi.



https://fo.wikipedia.org/wiki/Amerikanska_Kollveltingin

Hin Amerikanska Kollveltingin (1776–1783) byrjaði í 1776, tá amerikumenn tóku
sær rætt til at siga upp trúskap sín til bretska kongahúsið. Í seinnu helvt av
1700-talinum tók ein tjóskaparrørsla seg upp í øllum Vesturheiminum.

Byrjanin til ta amerikonsku sjálvstýristilgongdina skal síggjast í ljósinum av,
at bretar mettu, at tað var neyðugt at skatta koloniirnar fyri at kunna fíggja
umsitingina av teimum. Bretska krúnan legði eina røð av skattum á koloniirnar,
men mótstøðan var hørð og umfatandi. "The East India Company" fekk einarætt frá
bretsku stjórnini at flyta te úr Kina beinleiðis til síni umboð í USA, og hetta
førdi við sær, at niðursetuhandilsmenninir ikki fingu lut í hesum lønandi
handli. Tann 16. desember í 1773 skipaðu nøkur niðursetufólk fyri sokallaðu
Boston Tea Party sum eitt mótmæli ímóti bretsku atferðini. Hetta gjørdist
byrjanin til harða stríðið millum niðursetufólkið og bretsku ta stjórnina.
Bretar kravdu frið og landaskil, men amerikumenn kravdu frælsi.

Í september í 1774 varð stevna hildin í Philadelphia í Pennsylvania, sum
nevndist "First Continental Congress". Allar koloniirnar uttan Georgia sendu
umboð til stevnuna. Endamálið við stevnuni var at bøta um sambandið við ta ensku
stjórnina, men hetta eydnaðist ikki, og í apríl mánaði í 1775 vóru niðursetufólk
í Massachusetts í bardaga við bretar við Concord og Lexington. Kollveltingin var
byrjað. Stríðið spjaddist og uppreistur var veruleiki, og krav um fullveldi varð
endaliga orðað 4. juli í 1776 í tiltiknu Frælsisyvirlýsingini, ið staðfesti
natúrrættindi hjá mannaættini og fullveldið hjá teimum amerikonsku statunum.
Thomas Jefferson orðaði yvirlýsingina, sum í stóran mun er grundað á tey
politisku ástøðini hjá enska heimspekinginum John Locke .

Frælsiskríggið vardi longri enn væntað. Tað byrjaði 19. apríl í 1775 og endaði
19. oktober 1781, tá ið Chares Cornwallis við heri sínum gav seg yvir í
Yorktown, Virginia. Bretar, sum eisini vóru í kríggi við fleiri evropisk lond,
máttu lúta fyri frælsishugaðu niðursetufólkunum. Í 1783 viðurkendi Stóra
Bretland fullveldið hjá teimum 13 koloniunum.

Meginlandsstevnan (enskt: Continental Congress), sum var sett saman av umboðum
frá øllum statum, viðurkendi í november í 1777 "Articles of Confederation", ið
komu í gildi í mars 1781 eftir at statirnir høvdu góðtikið skjalið.
Samgongusáttmálin ásetti sambandið millum einstøku statirnar og nýggju
meginstjórnina. Sáttmálin staðfesti, at statirnir vóru sjálvstøðugir og at
meginstjórnin einans var ein miðil hjá statunum at ráða og stýra í samstarvi
(sokallað konfederatión). Óttin fyri eini sterkari meginstjórn, eins og tann
bretska, er endurspeglaður í samgongusáttmálanum. Alt valdið var hjá
kongressini, sum var sett saman av umboðum frá statunum. Tann nýggi sáttmálin og
tann nýggja stjórnin hóvdu sínar veikleikar. Eingin forseti var, einki
tjóðardómsvald var, og kongressin hevði ikki rætt at áleggja skatt, men noyddist
at biðja um pening frá statunum. Tingið hevði heldur ikki rætt at stýra handli.
Tað var næstan ómøguligt at bøta um veikleikarnar, tí broytingar kundu einans
fremjast, um allir trettan statirnir atkvøddu fyri broytingunum.

Krøv um broytingar var úrslit av eini maktarleysari meginstjórn og
búskaparkreppu í 1780-árunum. Fleiri politiskir leiðarar mettu, at
trupulleikarnir í 1780-árunum vóru úrslit av veikleikunum í samgongusáttmálanum,
serliga vantandi evnini hjá meginstjórnini av fáa skil í lag í fleiri statum.
Sambært James Madison (16. mars 1751 – 28. juni 1836) , sum av fleiri verður
mettur at vera faðir at teirri amerikonsku stjórnarskipanini, og øðrum var
loysnin at seta eina nýggja meginstjórn á stovn og at smíða eina nýggja
stjórnarskipan. Hann metti, at neyðugt var at seta á stovn eina sterka
samveldisstjórn, men hann bar ótta fyri, at ein sterk samveldisstjórn kundi
misnýta valdið og fremja ágang ímóti borgarunum. Tí var neyðugt, í teirri nýggju
skipanini, at tryggja, at valdið ikki varð miðsavnað. Fyri at forða fyri
valdsmiðsavnan og valdsmisnýtslu, skuldi tann politiska skipanin býtast í
tríggjar partar - tað lóggevandi, útinnandi og dømandi valdið. Eitt slíkt
valdsbýti var alneyðugt sambært James Madison.

Í 1786 bjóðaði Virginia statunum til stevnu í Annapolis, Maryland fyri at
endurskoða og betra um handilsviðtøkur. Umboð frá einans fimm statum møttu upp.
James Madison og Alexander Hamilton vóru millum umboðini. Seinni høvdu hesir
avgerandi ávirkan á stjórnarskipanarsmíðið. Stevnan samtykti at kalla saman til
stevnu árið eftir í Philadelphia, Pennsylvania. Tólv av trettan statum møttu upp
í mai mánaði í 1787. Nógv vitborið fólk var savnað. Nógvir høvdu høga útbúgving
og fleiri dugdu væl latín og grikskt. Stevnan varð hildin, fyri afturlatnum
hurðum, frá mai til september. Høgt virdu leiðararnir Benjamin Franklin og
George Washington tóku lut í stevnuni, og var George Washington einmælt valdur
til stevnuforseta, men veruliga leiðslan kom frá einum lítlum bólki av ídnum
tjóðskaparmonnum - Alexander Hamilton frá New York, James Madison frá Virginia
og James Wilson frá Pennsylvania.

Ta fyrstu vikuna legði Edmund Randolph frá Virginia uppskot fram, sum James
Madison hevði tilevnað, við broytingum, sum kundu koma ístaðin fyri ta veiku
samgonguna av statum og seta á stovn eina dygdargóða meginstjórn heldur enn at
endurskoða samgongusáttmálan (enskt upprunaheiti: Articles of Confederation).
Umboðini vóru samd um at skifta orð um uppskotið, ið nevnist Virginia-ætlanin.
Endamálið við ætlanini var at skapa eina sterka meginstjórn. Lóggávutingið
skuldi hava vald at kolldøma statslógir. Nýggja stjórnarskipanin skuldi geva
stjórnini størri myndugleika yvir statunum og fólkinum. Stjórnarvaldið skuldi
býtast í tríggjar sjálvstøðugar deildir - lóggávudeild, útinnandi deild og
dómsdeild.

Teir smáu statirnir góðtóku ikki Virginia-ætlanina, tí teir bóru ótta fyri, at
áhugamál teirra fóru ikki at verða røkt. Sambært Virginia-ætlanini átti
umboðanin í lóggávutinginum at verða avgjørd av skattaupphæddini, sum bleiv
rindað til meginstjórnina. William Paterson úr New Jersey legði fram, umboðandi
smáu statirnar, eitt alternativt uppskot til tess at varðveita sterka leiklutin
hjá statunum. Alternativið verður kallað New Jersey-ætlanin. Allir statir
skuldu, sambært uppskotinum, hava somu umboðan í einum eittkamar tingi. Hetta
uppskot fekk ikki undirtøku, men smáu statirnir høvdu tó nóg nógvan stuðul til
tess at fáa í lag eina neyðloysn viðvíkjandi spurninginum um umboðan í
lóggávutinginum. Ein nevnd varð vald til at loysa ósemjuna, og úrslitið gjørdist
"The Great Compromise". Sambært hesum uppskoti skuldi umboðanin í
umboðsmannatinginum verða grundað á fólkatalið í statunum, meðan umboðanin í
senatinum var líka hjá øllum statunum, nevniliga tveir senatorar hvør. Nógvar
aðrar ósemjur vóru, og fleiri aðrar neyðsemjur vóru gjørdar áðrenn
stjórnarskipanaruppskotið varð latið úr hondum í september í 1787. Eftir at New
Hampshire sum nýggjundi staturin góðkendi stjórnarskipanina, kom hon í gildi 4.
mars í 1789.

Úrslitið gjørdist tey fyrstu tíggju ískoytini til stjórnarskipanina, nevnd "Bill
of Rights", og komu hesi í gildi 15. desember í 1791. Besta próvførslan fyri
teirri amerikonsku stjórnarskipanini er savnað í "The Federalist Papers", ið var
ein røð av greinum, sum vóru prentaðar í bløðum í New York frá oktober 1787.
Greinarnar vórðu skrivaðar undir dulnevninum Publius. Høvundarnir vóru Alexander
Hamilton, James Madison og John Jay, sum høvdu havt stóra ávirkan í
stjórnarskipanarsmíðinum og vóru ídnir talsmenn fyri teirri nýggju
stjórnarskipanini. "The Federalist Papers" vísir ikki bara, hvussu
stjórnarskipanarsmiðirnir fataðu skipanina, tá ið teir skrivaðu hana, men eisini
hvussu fólkið í USA fataði nýggju grundleggjandi lógina, tá ið tey góðkendu
hana.

Teir amerikonsku stjórnarskipanarsmiðirnir evnaðu til eina skipan, sum var eitt
gjøgnumbrot í áhaldandi stríðnum fyri frælsi. Tann amerikanska stjórnarskipanin
hevur havt stóra ávirkan á sera nógvar stjórnarskipanir kring heimin. Eyðsæð er,
at einki land merkti avleiðingarnar av kollveltingini so beinleiðis sum Frakland
gjørdi. Nógvir heryvirmenn tæntu í USA um tað mundið og fingu íblástur frá
hertænastuni. Nevnast kann tann ungi Marquis de Lafayette, vinur Washingtons,
sum, eftir at hava stríðst í USA, kom heim til Fraklands við einum ynski um
frælsi og eini republikanskari sannføring. Hann var ein av teimum, ið stríddist
fyri frælsi og javnrættindum í Fraklandi. Í 1789 varð Mannarættindayvirlýsingin
samtykt í Fraklandi, og staðfesti hon politisk og borgarlig rættindi. Í
september í 1791 fekk Frakland, eftir eina ógvusliga kollvelting, sína egnu
stjórnarskipan, sum m.a. avmarkaði valdið hjá kongi. Thomas Jefferson rættaði
eina kladdu av fronsku Mannarættindayvirlýsingini frá 1789, sum verður mett at
vera eitt av teimum týdningamiklastu mannarættindaskjølum, sum eru skrivað.
Hetta er bert eitt av fleiri dømum um ta amerikonsku ávirkanina á franska
stjórnarskipanarsmíðið.

Tann amerikanska stjórnarskipanin gav ikki bara íblástur til onnur lond um tað
mundið, tá ið skipanin varð sett á stovn. Í meira enn tvær øldir hevur tann
amerikanksa stjórnarskipanin ávirkað og givið íblástur til stjórnarskipanir í
óteljandi londum .



https://fo.wikipedia.org/wiki/Amerikanska_Fr%C3%A6lsisyvirl%C3%BDsingin

Hin 4. juli 1776 góðtók Kongressin Frælsisyvirlýsingina (á enskum: United States
Declaration of Independence), sum umboðsmenn fyri øll 13 hjálondini høvdu
skrivað undir. Hon segði, at sameindu hjálondini vórðu og skuldu verða fræls og
óheft ríki. Her kom hugsanin um menniskjarættindini í 18. øld fyrstu ferð á
prent í einum ríkisrættarligum skrivi. Thomas Jefferson úr Virginia orðaði
yvirlýsingina, sum í stóran mun er grundað á tey politisku ástøðini hjá bretska
heimspekinginum John Locke. Frælsisyvirlýsingin varð samtykt 4. juli 1776 í
Philadelphia í Pennsylvania. Amerikanska Kollveltingin var byrjað.

Tey, sum gjørdu amerikonsku stýrisskipanarlógina, gloymdu ikki, hvussu misnøgd
tey høvdu verið, meðan tey stóðu undir bretska konginum. Tí vildu tey vissa sær,
at hvørki einstøk bólkar ella fólk fingu ov mikið vald. Stýrisskipanin varð
lagað soleiðis, at tað var samveldisstýri, har ið valdið var býtt ímillum eina
samveldisstjórn og stjórnirnar í einstøku ríkjunum. Samveldisstjórnin var veik.
Stýrisskipanin lutaði eisini valdi sundur ímillum lóggevandi, útinnandi og
dømandi valdið. Tær kundu so royna avgerðirnar til hvør hjá aðrari. Nakrir
tingmenn hildu, at miðsavnað stýri fór at taka rættindi frá borgarunum. Teir
fingu lyfti um, at grundlógarískoyti í tíggju brotum skuldi verða lagt afturat
stýrisskipanini. Henda lóg vissaði amerikanarum grundleggjandi rættindi sum
trúarfrælsi, skrivi- og talifrælsi. Hon vissaði teimum eisini rættarviðgerð við
nevningatingi og vardi teir ímóti píning.



https://fo.wikipedia.org/wiki/%C3%81satr%C3%BAgv

Ásatrúgvin var átrúnaður norðbúgva í fornøld og víkingaøld. Ásatrúgv verður
eisini nevnd norrøna gudalæra.

Nærum øll vitan um ásatrúgv er skrivað av fólki, sum ikki sjálvt var
ásatrúgvandi. Eddukvæðið eldra (Sæmundar edda) og Eddukvæðið yngra (Snorra edda)
eru týdningarmestu keldurnar, og eru skrivaðar í Íslandi í kristnari tíð. Ein
onnur áhugaverd kelda er frásøgan frá einum muslimskum sendimanni nevndum Ahmad
Ibn Fadlan, ið fór á ferð til Norðurlanda í 922.

Ásatrúgv doyði út, tá ið kristindómur kom til Norðurlanda og fólkið tók við
kristnari trúgv. Sagnir eru tó um, at ávísar bygdir hava verið verandi heidnar,
t.e. ásatrúgvandi, langt upp í miðøld. Fólk er síðan farið at trúgva uppá hesa
trúgv aftur. Nøkur hundrað skrásett ásatrúgvandi eru í Norðurlondum í dag.

Ásatrúgvandi, blótarar ella heidningar, trúgva uppá gudar nevndir æsir; eintal
ásur. Av hesum er orðið ásatrúgv avleitt.

Hesir æsir liva í Ásgarði, meðan menniskju liva í Miðgarði. Í Útgarði liva
jatnir, sum vilja æsum til lívs.

Hægstur av æsum er Óðin. Hann er alfaðir og kongur ásanna. Hann er einoygdur
eftir at hava latið annað eyga sítt í veð fyri at drekka úr Mímis brunni, haðan
hann hevur fingið vísdóm sín. Ravnar Óðins, Hugin og Munin, flúgva um verøld
alla og boða Óðini frá tí, ið fyri ferst í heiminum.

Heiðursverdasti deyði, ið menn kunnu fáa, er at doyggja á vali, á krígsvølli.
Teir, ið doyggja soleiðis verða av valkyrjunum førdir í Óðins høll til Valhalla,
har teir sleppa at halda veitslu og stríðast hvønn dag til ragnaraka.

Millum Ásgarðar og Miðgarðar er brúgvin Bivrøst, ælabogin, har ásurin Heimdallur
situr á varðhaldi. Tá ið jatnir koma eftir Bivrøsti, skal Heimdallur blæsa í
Gjallarhornið. Tá verður ragnarøk, t.e. heimsins undirgangur.



https://fo.wikipedia.org/wiki/Wien

Wien er høvuðsstaður í Eysturríki og mentanarligur og politiskur miðdepil í
landinum. Hann var eisini høvuðsstaður í tí mikla keisararíkinum, og frá tí
tíðini eru mikil minnismerki og prýðuligir bygningar. Í hesum býi búgva tvær
milliónir av fólki. Wien er stásiligur býur við nógvum vøkrum kirkjum og borgum,
gitnast av teimum er St. Steffanskirkjan. Dómkirkjan í Wien - St.
Steffanskirkjan - er gitin fyri vakurleika. Úr kirkjutorninum sæst út yvir allan
býin og yvir í Donau. Býurin stendur við Donau, og tað er stór skipaferðsla frá
og til býin eftir ánni. Úr Donau hava teir grivið eina siglirennu inn í býin.
Gjøgnum Wien ganga nakrir av teimum mætastu bilvegum og jarnbreytum, sum fara um
Alpurnar úr Norðurevropa til Italia. Nógvar jarnbreytir ganga eisini út frá
Wien.

Í býnum eru nógvar verksmiðjur, og tær gera m.a. møblar. Wien er stórur
ídnaðarbýur; har eru stórar vevstovur, maskinvirki, møblavirki, leðurvirki og
instrumentvirki. Vørurnar fara við skipum gjøgnum siglirennuna út í Donau og
haðani út á marknaðin í Evropa. Eisini er hann kendur tónleikabýur. Wien hevur
verið høvuðstónlistaborgin í Evropa, og har hava heimsins mætastu tónaskald
hildið til.

Wien er heimsins besti býur at búgva í 2014, sambært Mercer . Í árligu
kanningini hjá I Mercer, "2014 Quality of Living rankings", sum samanber
lívskorini í teimum ymisku stórbýunum, liggja teir norðurlendsku høvuðsstaðirnir
Keypmannahavn 9, Stokkhólm 19, Oslo 31 og Helsinki 31 millum topp 50 av teimum
223 býunum sum vóru við í kanningini. Nummar tvey á listanum liggur Zürich í
Sveis, nummar trý Auckland í Nýsælandi, týski München nummar fýra og kanadiski
Vancouver nummar fimm.



https://fo.wikipedia.org/wiki/Vistfr%C3%B8%C3%B0i

Vistfrøði er læran um verur og samband teirra við tað sum er rundanum tær, av
bæði livandi og deyðum. Av tí at hesin partur av lívfrøðini lærir okkum hvussu
samanspælið er ímillum ymisk djóra-, plantu- og soppasløg o.s.fr. verður henda
lærugrein nýtt sum grund undir ástøðinum fyri (m.a. mat og plantu) framleiðslu
sum liggur so tætt uppat náttúrligari djóra- og plantuframleiðslu sum gjørligt.
Tí hevur tílík framleiðsla, av órøttum, fingið heitið vistfrøðilig framleiðsla.
Verri stendur tó til á enskum, har heiti "organic food" er at hoyra, t.e.
lívrunnin matur. Vistfrøði eru nýggj vísindi, men tey eru týdningarmikil nú á
døgum. Vistfrøði gevur okkum innlit í, hvussu alt lív í náttúruni er trytað
hvørt av øðrum og av umstøðunum. Vistfrøði gevur eisini kunnleika um, hvussu vit
fáa forðað fyri, at plantur og dýr verða týnd, og hvussu trupulleikar, ið
standast av t.d. dálking, kunnu verða loystir. Plantur og dýr verða flokkað alt
eftir, hvussu tey eru og starva í vistskipanini. Allur plantur fáa orku úr
sólini og brúka hana at bera ávøkst. Tær verða tí nevndar framleiðarar. Allar
plantur og øll dýr í sama øki eru eitt samfelag. Dýr og plantur í einum samfelag
eru liðir í einari føðiketu. Ígjøgnum hesa føðiketu gongur orka um alt
samfelagið.



https://fo.wikipedia.org/wiki/Uruguai

Uruguai (Spanskt; República Oriental del Uruguay) er eitt land í Suðuramerika,
sum hevur mark við Brasil móti norði og til Argentina í ein útsynning. Har búgva
umleið 3,4 milliónir og fólkatíttleikin er 19,1 pr.km². Uruguei fevnir um eitt
øki á 176.220 km². Høvuðsstaðurin eitur Montevideo. Málið er spanskt, og tað
mesta fólkið er katólskt.

Tað mesta av Uruguai er slættlendi. Jørðin er góð og veðurlagið gott, nóg mikið
av regni og góður sólargangur. Landið er tí eitt rætt landbúnaðarland. Bøndurnir
hava mest lagt seg eftir seyða- og neytahaldi. Nýtslyplanturnar, sum teir velta
mest av, eru epli, hveiti og mais; eisini dyrka teir væl av víni og tubbaki. Av
tí at veðurlagið er so lýtt, og stórir sandar eru fram við Atlantshavi, kemur
nógv fólk til Uruguai at stuttleika sær úti við strondina í frítíðini.

Landið var ein partur av tí spanska hjálandaveldinum til 1821, tá Brasil legði
landið undir seg. Uruguai gjørdist sjálvstøðug tjóð í 1828. Í hjálandatíðini
varð økið nevnt Banda Oriental, sum merkir eystari áarbakki Uruguei-ánni. Hetta
sæst eisini aftur í almenna navinum.

Sum fyrsta land í heiminum hevur Uruguai gjørt av, at tað ikki longur skal vera
ólógligt at dyrka, selja og brúka marijuana. Eftir 12 tíma langa viðgerð í
senatinum týsdagin 10. desember 2013 bleiv nýggja lógin samtykt við 16 atkvøðum
fyri og 13 ímóti. Undirhúsið í Uruguai samtykti lógina longu í juni 2013, og
roknað varð við, at hon skuldi setast í gildi í apríl mánaði í 2014. Sambært
lógini fáa fólk 18 ár og eldri rætt til at keypa upp í 40 gramm av marijuana um
mánaðin. Stjórnin vónaði, at lógarbroytingin fór at gera sítt til at steðga
narkokartellunum í landinum, men tey ivasomu siga, at hon fer at gera tað
lættari hjá fleiri fólkum at fáa rúsevni. Sálarfrøðingar siga, at lógin fer at
elva til, at talið av fólkum við sálarsjúkum fer at vaksa, og skúlalærarar stúra
fyri, at fleiri næmingar fara at dumpa. Og apotekarar eru ikki fegnir og siga,
at nýggja lógin fer at skaða teirra umdømi .



https://fo.wikipedia.org/wiki/T%C3%B3rshavnar_kommuna

Tórshavnar Kommuna er størsta kommuna í Føroyum. Tórshavnar Kommuna hevur umleið
19 905 íbúgvar (2011). Kommunan fevnir um Tórshavn, Hoyvík, Argir, Hvítanes,
Kaldbak, Kaldbaksbotn, Kollafjørð, Kirkjubø, Velbastað, Norðradal, Sund,
Syðradal, Oyrareingir, Signabø, Hest, Koltur og Nólsoy.

Umleið 650 bátapláss eru í kommununi. Flestu teirra eru í Havn og á Argjum,
tilsamans 520 pláss. Í Kollafirði og Signabø eru 74 pláss, í Nólsoy 25, og í
Kaldbak og Hesti eru eini 15-20 í hvørjum stað.

Tórshavn er gamal staður og frá fyrstu landnámstíðini varð høvuðsting føroyinga
hildið á Tinganesi, nesinum sum skilir havnalagið sundur í Eystaruvág og
Vestaruvág.

Tórshavn liggur mitt í landinum. Saman við tingsetunum kom eisini handilsskapur
og Tórshavn gjørdist handilsstaður og miðstøð føroyinga. Á nesinum vórðu
goymsluhús og handilshús reist, her helt kongaligi einahandilin til, sum stóð
fyri øllum vøruflutningi í Føroyum og ímillum lond.

Á nesinum og uttan um Eystaruvág var so búsetingin. Fólkatalið fór at vaksa, og
var komið upp á 850, tá ið einahandilin var avtikin og fríhandil settur á stovn
í 1856.

Men staðurin hevði ikki sína egnu umsiting, var ikki býur, men bygd sum aðrar
bygdir í landinum, skipað eftir avgerðum í tinginum og seinni av danska
embætisverkinum, tá ið løgtingið varð niðurlagt í árunum 1816-1852.

Við nýggju donsku grundlógini í 1849 varð nýggj fyrisiting skipað við amtum og
kommunum í danska ríkinum, og tann 16. februar 1866 kom lóg um Thorshavns
kommunale Forfatning. Tá gjørdist Tórshavn serstøk kommuna, ið umfataði staðin
sjálvan og garðarnar uttanfyri, Húsagarður og Álaker við tí, ið til teir hoyrdu.

Til at stýra kommununi skuldu veljast 5 borgarar í borgaraumboðið,
Borgerrepræsentationen, sum tað kallaðist. Hesir fimm skuldu stýra saman við
landsins fúta, sum varð fastur limur í stýrinum.

Í 1866 hevur Tórshavn verið kommuna. Nógv er broytt, kommunan gjørdist býur og
keypstaður í 1908, landaøkið er vaksið og ikki minst er fólkatalið økt og liggur
nú nær teimum 19 000. Býráðsumsitingin heldur nú til í gamla kommunuskúlanum frá
1894, gróthúsunum í miðbýnum.

Í meira enn 1000 ár hevur Tórshavn verið miðdepil landsins. Men ikki fyrr enn í
1866 varð Tórshavn formliga viðurkendur sum sjálvstýrandi eind, sum veruligur
høvuðsstaður.



https://fo.wikipedia.org/wiki/Steven_Spielberg

Steven Allan Spielberg, føddur 18. desember 1946 í Cincinnati í Ohio, USA, er
ein amerikanskur filmsleikstjóri, filmsframleiðari og filmshandrithøvundur.
Spielberg fekk sítt gjøgnumbrot við filminum Jaws frá 1975, sum var ein sera væl
mótikin av almenninginum. Hugtakið og lanseringin av filminum gjørdist ein
fyrimynd fyri Hollywood. Filmurin gav 100 milliónir dollarar og setti nýtt met
fyri mest innspældan pening.

Spielberg er kendur fyri at hava leikstjórnað fleiri ymiskir filmar, eitt nú
teir higartil fýra filmarnar um Indiana Jones (1981, 1984, 1989, 2008) og filmar
sum E.T. the Extra-Terrestrial (1982), Jurassic Park (1993) og tey seinastu
árini filmar sum War of the Worlds (2005) og The Terminal (2004). Schindler's
List (1993), sum fekk seks Oscar heiðurslønir, er eisini tann filmurin sum er
ein av best umtóktu filmum í heiminum, tá hyggjarar sleppa at velja. Filmurin er
svart/hvítur dramafilmur, um ein mann frá veruliga lívinum, Oscar Schindler, sum
bjargaði umleið 1100 pólskum jødum frá týning í Auschwitz undir Seinna
heimsbardaga, við at hjálpa teimum til Svøríkis.

Spielberg hevur seks ferðir verið tilnevndur til eina Oscar-virðisløn fyri besta
filmsleikstjóran. Gjøgnum tíðirnar er hann tann filmsleikstjórin, hvørs filmar
geva tær hægstu inntøkurnar. Jurassic Park er tann av filmum Spielbergs sum
hevur givið tær allarstørstu inntøkurna, umleið 920 milliónir dollarar, sum
gevur filminum eitt 9. pláss millum størstu inntøkugevandi filmar í heiminum.



https://fo.wikipedia.org/wiki/Star_Wars

Star Wars (føroyskt Stjørnukríggj) er ein stórsligin science fiction søga skapað
av George Lucas. Upprunaliga ætlaði George Lucas at framleiða níggju partar. Frá
1977 til 1983 blivu partarnir fýra til seks innspældir á film. Teir vórðu
gjørdir á tann hátt, at einum ikki nýttist at kenna forsøguna fyri at síggja
hvønn filmin sær; og prequelin (undansøgan) kom heldur ikki á filmsløriftið fyrr
enn í tíðarskeiðnum frá 1999 til 2008.

Hendingarnar í Star Wars miðlum koma fyri í eini fiktivari galaksu
(stjørnubreyt). Nógv sløg av rúmdarverum (ofta humanoidar) eru lýstar. Robotskir
droidar eru eisini vanligir og sum oftast bygdir at tæna teirra eigarum.
Rúmdarferðing er vanlig og nógvar planetir (gongustjørnir) í galaksuni eru limir
í eini Galaktiskari Republikk, seinni umskipað sum Galaktiska Imperiið. Eitt
eyðkent element í Star Wars er “Forsan”, ein altið hjástødd orka ið kann
gagnnýtast av teimum ið hava slíkan eginleika. Hon er lýst í fyrst framleidda
filminum sum ”eitt orkufelt, skapað av øllum livandi tingum, ið umringar okkum,
gjøgnumtreingir okkum, og knýtir saman galaksuna.” Forsan loyvir brúkarum at
framføra ymisk supernáttúrlig roysnisbrøgd, so sum telekinesis, crairvoyans,
fyrivitan (precognition), og hugastýring (mind control) og hon kann styrkja
serstakar fysiskar eginleikar, so sum skjótleika og refleksir; hesir eginleikar
variera ímillum persónsmenskur og kunnu forbetrast ígjøgnum venjing. Hóast
Forsan kann verða brúkt til góðgerðir, so hevur hon eisini eina myrka síðu ið,
tá miðað verður eftir tí, gjøgnumsúrgar brúkarar við hatri, aggressión, og
óndskapi. Leiklutir í teim seks filmunum hava Jedarnir ið brúka Forsuna til
góðgerðir, og Sitharnir ið brúka ta myrku síðuna til óndskap í eini roynd at at
yvirtaka galaksuna. Í viðkaða Star Wars Expanded Universe, eru nógvir brúkarar
av tí myrku síðuni Myrkir Jedar heldur enn Sithar, serliga orsakað av “Regluna
um Tvey” (Rule of Two), sí Sith Origin.



https://fo.wikipedia.org/wiki/Sameindu_Emirr%C3%ADkini

Sameindu Emirríkini ella Sameindu Arábisku Emiratir (á arábiskum "دولة الإمارات
العربية المتحدة") er eitt land í Miðeystur. Kuveit hevur mark við tvey lond:
Saudiarábia og Oman. Høvuðsstaðurin er Abu Dhabi og størsti býurin er Dubai.

Sameindu Emirríkini eru syðrumegin við Persaflógva. Tríggir fjórðingar av hesum
islamska ríkinum eru sandoyðimørk, har tað er ógvuliga heitt og turt alt árið.
Bara heilt lítil partur er nýtiligt dyrkilendi, og næstan øll matvøra verður
innflutt. Sameindu Emirríkini eru samgonga av sjey smáum emiratum: Abu Dhabi,
Ajman, Dubai, Fujairah, Ras al-Khaimah, Sharjah og Umm al-Qaiwain. Hvør emirur
hevur einaveldi í sínum ríki, men teir hittast javnan at taka avgerðir, sum eru
fyri alt samveldið. Abu Dhabi er størsta emirríkið, og høvuðsstaðurin har er
eisini samveldisshøvuðsstaður.

Emiratini eru tilsamans 83.600 ferkilometrar til støddar , ella umleið tað
dupulta av Danmark.

Emiratini eru eitt av teimum meira frísinnaðu arábisku londunum. Víst hava tey
ikki fólkaræði í okkara merking, men tey hava eitt "gott" einaræði, sum hevur
umsorgan fyri fólkinum.[tørvar keldu] Í Emiratunum kenna tey t.d. einki til tá
átrúnaðarligu intoleransu, sum vit hoyra so nógv um í samband við Islam. Her eru
eisini kristnar kirkjur av ymiskum slag.

17. juli í 2006 varð Mohammed al-Mansoori handtikin, eftir at hann hevði gjørt
samrøðu við eina arábiska sjónvarpsrás, ið sendir yvir fylgisvein, um stríðið í
Libanon . Mohammed al-Mansoori er formaður fyri løgfrøðingafelagnum í Sameindu
Arábisku Emiratunum. Hetta er ein óheftur felagsskapur av dómarum, sakførarum og
løgfrøðiligum serfrøðingum. Felagsskapurin hevur staðið fyri fundum um ymisk
mannarættindaevni. Hann varð ákærdur fyri at "hava æruskemmað almenna ákæran".
Hann varð latin leysur uttan ákæru. Í august 2006 varð hann aftur handtikin og
hildin aftur í 2 dagar. Tá hann varð leyslatin, varð hald lagt á pass hansara.
Orsøkirnar til handtøkurnar eru framvegis ikki greiðar. Bæði Mohammed
al-Mansoori og Mohammed Abdullah al-Roken hava í fleiri ár verið noktaðir at
gera samrøður ella at skriva greinar.

Í september í 2005 settu myndugleikarnir í Emiratinum Fujairah forboð fyri einum
fundi um borgaralig rættindi, rættindi hjá kvinnum og fólkaræði, sum
felagsskapurin hevði skipað fyri. Eingin grundgeving varð givin fyri forboðnum.

Hevur religión týdning í gerandisdegi tínum? Henda spurning hevur Gallup sett í
138 ymiskum londum. Egyptaland er einasta land við 100 prosentum, meðan í til
dømis Senegal, Indonesia, Sierra Leona, Malavi, Marokko og Sameindu Arábisku
Emiratunum er talið 98 prosent .

Meiri enn 65 % av allari olju, vit nú vita um, er í londunum við Persaflógva, og
hiðani kemur triðingurin av allari olju, sum heimurin framleiðir um dagin. Í
1958 varð olja funnin, hon hevur gjørt Emirríkini til eitt av heimsins ríkastu
londum, og hjá flestum fólkum eru lívskorini heilt góð. Fram við strondini eru
mong stór oljureinsiverk.

Tað er ikki frítt fyri fiskar í í sjónum hjá Emiratunum, og teir hava eisini
eina handilsavtalu við ES um handil við fiski, serliga tun. Sjóøkið hjá
Emiratunum er 84.000 ferkilometrar av grunnum sjógvi, grynri enn 40 m. Her
verður veitt rættiliga fitt. Tað eru 8.000 bátar við 20.000 fiskimonnum, og
veiðan er 115.000 árliga. Hetta ger Emiratini til fjórðstørstu arábisku
fiskivinnutjóð og ta næststørstu í flógvanum. Týdningarmesta fiskaslagið er tun,
men her eru eisini rækjur, krabbar, hummari, høggislokkur og onnur fiskasløg.

Ferðavinnan veksur skjótt í Sameindu Emirríkjunum. Um 50 000 fólk, meginparturin
úr Evropa, koma higar, helst um veturin, tí at tá er veðurlagið lýtt og gott.
Tað, ið dregur fólk, eru oyðimarkarferðir, tollfríir handlar, basarar, strendur
og frálík gistingarhús.

Nýggir stásiligir býir eru bygdir, og mangir fremmandir verkamenn eru komnir
hagar at arbeiða. Heimsins hægsti bygingur eitur Burj Dubai ella Burj Khalifa,
og hann liggur - sum navnið bendir á - í landslutinum Dubai, sum er partur av
Arábisku Emiratunum. Tann 4. januar í 2010 læt hann dyrnar upp fyri fyrstu ferð,
og níggja hæddarmetið, tá vit tosa um hús, eitur nú 828 metrar. Arkitekturin
Adrian Smith úr USA hevur teknað Burj Dubai, sum hevur kostað seks milliardir
krónur at byggja. Tað eru í høvuðsheitum íbúðir og skrivstovur, sum skulu húsast
í risaháhúsinum.



https://fo.wikipedia.org/wiki/Sahara

Sahara er størsta oyðimørkin í heiminum. Sahara er næstan so stór sum øll
Evropa, hon tekur triðingin úr Afrika (9,100,000 km²). Sahara røkkur eystan úr
Reyðahavi og vestur í Atlantshavi, norður at Atlasfjøllunum og Miðjarðarhavinum
og suður at Sudan, nakað suður um 20 stig á norðurbreidd. Her veksur næstan
einki.

Veðurlagið í Sahara er sera heitt, tí har sær sólin hvønn einasta dag frá morgni
til myrkurs frá skýleysum himli. Hitin verður tí óførur um dagin, eini 45-50 °C
(113-122 °F) stig í skugganum. Veðurlagið í Sahara er sera eins alt árið, tí
hvør dagur er sólardagur, og hvør dagur er regnleysur. Í teimum flestu støðum
ganga fleiri ár ímillum hvørt ælið. Fjøllini Tibesti (í Libya) og Ahaggar (í
Algeria) koma upp í 3.000 metra hædd, tey eru heldur svalligari at búgva í enn
niðri á háslættunum, og har uppi kemur ikki so lítið av avfalli. Har eru tí
fleiri vala bygdir.

Seinastu árini hevur Saharaoyðimørk etið seg longri og longri suðureftir, og
nógv gott beitilendi er vorðið oyðimørk. Fá fólkasløg hava lagað seg til at
búgva í Sahara. Eitt av hesum harðbalnu fólkasløgum eru tuaregar, sum í øldir
hava livað sum flakkfólk og eru gitnir fyri at fara langar leiðir ígjøgnum
oyðimørkina á marknaðirnar við salti.



https://fo.wikipedia.org/wiki/Padda

Paddur hava verið til í mangar mió. ár og eru allastaðni uttan í kuldalondum.
Paddur eru t.d. ikki í Føroyum (innfluttar paddur klára tó at lívdjarga sær),
men í grannalondum sunnanfyri eru tær vanligar. Paddur liva bæði í vatni og á
landi, til dømis froskar og ormapaddur. Froskar eru vanligastu paddurnar, og
teir halda til í oyðimørkum og frumskógum eins væl á fjallalendi. Flestar paddur
verpa í vatni. Ynglið minnir um fiskayngul og andar við táknum, men vaksin
froskur hevur lungu, so hann fær andað uppi á landi. Froskdýr hava long
afturbein, og tey bæði leypa, svimja og klíva í trøum. Nógvir froskar og aðrar
paddur við verpa í vatni, men summar paddur verpa í vætu á bløðum ella í vátum
holum undir jørð. Froskaeggjaklunkar í vatni klekjast til halapaddur við ongum
útlimum. Sum tær vaksa, fáa tær útlimir og búnast til froskar og fara upp á
land. Henda broytingin nevnist metamorfosa. Ormapaddur hava ongar útlimir og eru
bara í hitalondum. Tær grava sær gongir í jørðini og svimja sum állur.



https://fo.wikipedia.org/wiki/Ortodoksa_kirkjan

Ortodoksa kirkjan er næststørsta kristna kirkjan. Gudstænasturnar hjá teimum eru
ikki eins, men hóast tær eru ymiskar, trúgva allar tí, sum Jesus lærdi. Nógv
kristin í Eysturevropa, Eysturafrika og Ásia eru ortodoks. Í ortudoksu kirkjunum
eru nógvar halgimyndir, sum nevndar verða íkonar.

Í fyrstuni var kristindómurin katólskur, t.e. hann var um allan heim, men í 1054
klovnaði kirkjan. Pávin í Róm og erkibispurin (patriarkurin) í Konstantinopel
gjørdust ósamdir um leiðsluna. Úrslitið varð, at kirkjan í Róm og kirkjan
eystanfyri fóru sundur. Rómversku katolikkarnir og ortodoksa kirkjan í bæði
Grikkalandi og Russlandi hava tó nógv átrúnaðarligt í felag. Tey ortodoksu
góðtaka ikki myndugleika pávans.

Orientalska ortodoksa kirkjan er ein grein, ið loysti frá høvuðskirkjuni vegna
ósemju á kirkjufundinum í Khalkedonum í árinum 451, hon gjørdist høvuðskirkjan í
Egyptalandi, Sýria, Armenia, Eritrea og Etiopia.

Eftir Kristi deyða og uppreisn ferðaðust apostlarnir víða og boðaðu kristnu
læruna og grundløgdu kirkjur í mongum londum. Tey fyrstu fimm patriarkatini
vórðu stovnað í Alexandria, Antiokia, Jerusalem, Rom og Konstantinopel. Seinni
blivu kirkjurnar í Sinai, Russlandi, Grikkalandi, Serbia, Bulgaria, Rumenia og
nógva aðrastaðni grundlagdar.

Í ár 320 flutti keisarin Konstantin I rómverska høvuðstaðin frá Rom til
Konstantinopelar. Sum fylgja av hesum komu týdningarmestu hendingarnar í
kirkjuni at ganga fyri seg í hesum øki. Allir kirkjufundir vórðu hildnir í ella
nærhendis hesum býi. Trúboðarar frá Konstantinopel umvendu slavisku fólkasløgini
og onnur í Eystureuropa og umsettu bíbliuna og liturgisku tekstirnar til lokalu
tungumálini.

Orientalska ortodoksa kirkjan kvetti sambandið við høvuðskirkjuna á
kirkjufundinum í Khalkedonum í árinum 451 vegna ósemju um Kristi náttúru.
Rómversk-katólska kirkjan í Róm kvetti við hini patriarkatini eftir stóra
klovningin í 1054.

Í rómverska patriarkatinum varð biskupurin av Rom pávin, sum eftirfylgjari Pætur
apostuls, uppfataður sum høvur alheimskirkjunnar við guddómligum vilja, men
eystanfyri sá man einans pávan sum fyrsta millum javnlíkar (patriarkarnar).
Hesin munur vaks seg til avgerandi ósemju, sum fyrst og fremst kom til sjóndar í
trúarjáttanini. Vestanfyri bleiv tað vanligt at leggja eitt element (kallað
Filioque) aftrat, nakað sum bleiv avvíst eystanfyri. Hetta endaði við, at báðir
partar fordømdu hvønannan í 1054. Oyðileggingin av Konstantinopel vegna 4
krossferðina í 1204 økti um fíggindakensluna, og royndir um semju í fylgjandi
øldunum miseydnaðust. Ikki fyrr enn aftaná annan vatikanfundin í 1962-65 er
orðaskiftið tikið uppaftur.



https://fo.wikipedia.org/wiki/Olja

Olja og gass vóru elasmáar verur, sum doyðu fyri milliónum árum síðani og komu
at liggja undir havbotninum. Sum tíðin leið, vórðu tey til olju. Gass verður
ofta funnið beint oman á oljuni. Viðhvørt verður olja leidd gjøgnum rør inn á
meginlandið; men veldiga stór skip, nevnd oljutangaskip, sigla vanliga oljuna
til lands. Nógv olja og gass er funnið undir havbotninum, so einasti háttur at
fáa fatur á tí er at bora djúpt niður. Oljuboripallar eru serliga gjørdir til at
bora eftir olju og gassi. Olja verður nýtt til mangt og hvat, sum til dømis
bensin til tok og flogfør og til elorkuverk. Arbeiðsfólkið er á boripallunum
vikur í senn. Útgerð verður flogin út við tyrlum.

Var oljan uppi, hevði heimurin steðgað. Ídnaðurin og samferðslan høvðu staðið
still, og mong hús staðið køld. Olja er tí týdningarmesta stakvøra, handlað
verður við nú á døgum. Bara fá lond vinna og flyta út olju; tey flestu
oljulondini eru í Miðeystri, Norður- og Vesturafrika og í Mið- og Suðuramerika.
Oljan verður flutt úr einum landi í annað ígjøgnum rørleiðingar og við
tangaskipum.

Tey londini, ið keypa mestu oljuna, eru USA, Evropa og Eysturásia (Japan er
uppií).



https://fo.wikipedia.org/wiki/Nor%C3%B0aru_Marianaoyggjar

Samveldið Norðaru Marianaoyggjar (enskt: Commonwealth of the Northern Mariana
Islands, chamorro: Sankattan Siha Na Islas Mariånas) er ein oyggjabólkur í
Kyrrahavinum. Norðaru Marianaoyggjar er annar av teimum tveimum oyggjabólkunum,
sum mynda Marianoyggjar í Mikronesia. Norðaru Marianaoyggjar eru ein
oyggjabólkur við fimtan oyggjum av vulkanskum- og korall uppruna. Oyggjarnar eru
tilsamans støddar sum Streymoy og Sandoy, ella eitt sindur meiri enn triðingin
Føroyar. Capitol Hill er høvuðsstaðurin í oyggjunum og liggur á oynni Saipan,
sum er tann størsta oyggin. Í Samveldið Norðaru Marianaoyggjar búgva umleið
51.483 fólk í 2014. Almennu málini eru trý í tali: enskt, chamorro og
karolinskt.

Triðingurin av útflutninginum er landbúnaðarvørur. Tað mesta, ið dyrkað verður,
er sukurrør og ananas. Økið dregur ferðafólk úr øllum heiminum at sær. Hetta
gevur nógvum fólki arbeiði. Ferðafólkavinnan er størsta inntøkan á nógvum
oyggjum har. Stóra ferðavinnan gevur væl av sær, men skaðar eisini náttúruna.
8,0 prosent av fólkinum er arbeiðsleys og miðallívsævin í landinum er 76.7.
Undir 3 prosent av fólkinum eru ikki lesifør. BTÚ fyri hvønn íbúgva í landinum
er 13.600 $ (81 400 DDK). Meginparturin av fólkinum er katolikkar.

Sum tann fyrsti býurin í søguni varð Hiroshima í Japan raktur av fyrstu
kjarnorkubumbuni nakrantíð, tá USA hin 6. august 1945, undir Seinna
heimsbardaga, slepti einari kjarnorkubumbu yvir býin. Tað var bumbuflogfarið
Enola Gay úr Norðurmarianoyggjum, ið kastaði kjarnorkubumbuna.

Norðaru Marianaoyggjar liggja í oyggjabólkinum, sum verður nevndur
Marianoyggjar, í Mikronesia. Oyggjabólkurin hevur fleiri befólkaðar og
óbefólkaðar oyggjar; tær størstu av Norðaru Marianaoyggjunum eru Saipan (120
km2), Tinian (102 km2, inkl. Aguijan), Rota (85 km2), Pagan (48 km2), Anatahan
(32 km2), og Agrihan (30 km2). Av teimum er oyggin Saipan størsti parturin og
har tað búgva flest fólk. 90 prosent av fólkatalinum í 2014 búgva á Saipan. Tað
er lýtt tropiskt veðurlag alt árið. Tað regnar av og á og skiftir ofta millum
regn og brennandi sól. Heitt er veðurlagið, og ofta regnar, so væl fæst burtur
úr jørðini. Á oyggjunum eru fleiri høg eldfjøll, men nú er bara eitt, sum ger um
seg.



https://fo.wikipedia.org/wiki/NFL

NFL (stytting fyri National Football League) er tann amerikanska deildin
innanfyri amerikanskan fótbólt. NFL er tað hægsta støði innanfyri amerikanskum
fótbóltið. NFL varð stóvna í 1920 sum American Professional Football
Association.

Amerikanskur fótbóltur er sera populert í øllum USA, til finaluna í NFL (Super
Bowl) kunnu upp til 110 mill. amerikanarir fylgja við. Tað er næstan ein 1/3 av
øllum fólkinum í USA. NFL er tann íttrottardeildin í heiminum sum hevur hægst
miðal-áskoðaratal í heiminum við 67,509 áskoðarir pr. dyst. M.a frammanfyri
Barclays Premier League í Onglandi.

Har eru 32 lið við í NFL. Øll liðini eru deild upp í tvær konferransir AFC og
NFC. Og síðani deild upp í 4 bólkar (North, East, South og West) í tær báðar
konferransirnar. t.v.s at tað eru 4 lið í hvørjum av teimum 8 bólkinum. Hvørt
lið spælur 16 dystur uppá eitt kappingarárð. Síðani koma 12 lið víðari til
endaspælið (Play-offs) 6 úr hvørja konferransi, og minst eitt úr hvørjum bólkið.



https://fo.wikipedia.org/wiki/Mikael_Blak

Mikael Blak (føddur 1979) er ein føroyskur tónleikari, tónaskald og
tónleikaframleiðari. Hann spælir á fleiri ymisk ljóðføri eitt nú bass og
kontrabass. Hann er basspælari í punk-bólkinum 200. Harumframt hevur hann spælt
bass við eitt nú Eivør Pálsdóttir. Hann var ein av tónleikarunum, sum spældu til
Summartónar 2012. Mikael er sonur kenda tónleikaran og tónasmiðin Kristian Blak.
Teir báðir eru, saman við øðrum, limir í klassiska tónleikabólkinum Yggdrasil,
Kristian er leiðari og spælir klaver, og Mikael spælir bass. Mikael hevur
framleitt fløguna Á fold eru túsund gudar hjá Hanus G. Johansen, fløgan kom út í
november 2012.

Mikael Blak hevur komponerað løg til stuttfilmarnir Summarnátt og Vetrarmorgun
hjá Sakaris Stórá. Summarnátt vann tann allarfyrsta Geytan, ið er ein føroysk
filmsheiðursløn. Tey fýra løgini sum mynda soundtrackið í Summarnátt hava hesi
heiti: ”Byrjan”, "Dýrdarfall”, ”Summardáar” og ”Summarnátt”. Stuttfilmurin
Vetrarmorgun vann eina virðisløn á einum av heimsins størtstu filmsfestivalum, á
Berlinaluni 2014. Filmurin vann í bólkinum The Special Prize of the Generation
14plus International Jury.



https://fo.wikipedia.org/wiki/Mi%C3%B0afrikal%C3%BD%C3%B0veldi%C3%B0

Miðafrikalýðveldið (franskt République Centrafricaine) er eitt land í Miðafrika
við umleið 4 mió. íbúgvar. Høvuðsstaður er Bangui og høvuðsmálið er franskt.
Miðafrikalýðveldið hevur mark við 5 lond: Kjad, Sudan, Fólkaræðiliga Lýðveldið
Kongo, Kongo og Kamerun.

Stórur partur av inntøkunum í landinum er av diamantvinnuni. Her eru eisini
góðir møguleikar at menna aðra vinnu, tí bæði gull, jarn, kopar og uran eru í
jørðini. Stór vatnflóð í regntíðini er kortini stórur bági fyri allari
námsvinnu.

Miðafrikalýðveldið kemur ikki út til havið - har er eingin strond, eingin
jarnbreyt og asfalteraðu vegirnir fáir. Tí er mesti flutningurin og mesta
sambandi ímillum fólk eftir áunum. Næstan tríggir fjórðingar av allari vøru
verða fluttir eftir áum og veitum, sum tilsamans eru 7000 km langar. Mesta
útflutningsvøran verður flutt til Brazzaville í Kongo og haðan koyrd við toki út
til havnabýir á strondini við Atlantshav.

Turkur og politiskur ófriður hava elvt til svára neyð. Í 1965 kom ræðslustýrið
hjá Bokassa keisara til valdið, og tá ið hann mátti rýma av landinum, tók
hernaðarstýri við. Fyrstu ferð, fólkið slapp at velja stýri sítt, var í 1993,
men búskapurin í landinum liggur framvegis í skeljum, og landið er eitt tað
fátækasta í heiminum.

Mitt inni í Afrika er Miðafrikalýðveldið. Norðari partur er turrur og berligur,
syðri partur er vátur og avtakin við regnskógi.



https://fo.wikipedia.org/wiki/Mann

Isle of Man, Mann ella Mon sum hon eisini verður nevnd (Ellan Vannin á manskum),
er sjálvstýrandi oyggj í Írska sjónum, men undir enskum kongadømi. Stjórnin á
oynni eitur Tynwals, og her verða summar týðandi avgerðir tiknar. Upprunamálið
er manskt - keltisk mál, sum næstan er útdeytt og bara verður talað við
hátíðarligt høvi. Oyggin hevur áður havt sjálvræði. Árini 1405 til 1765 var
oyggin Man sjálvstøðugt kongsríki.

Søgan hjá Mann er elligomul. Oyggin var longu bygd, áðrenn keltar komu til
bretsku oyggjarnar, og hon hevði sína frælsu og óheftu skipan fram til 1765, tá
Duke John av Atholl varð kroystur at selja ensku krúnuni síni rættindi fyri
70.000 sterlingpund. Við hesi sølu fekk Stóra Bretland fult vald at krevja inn
allan toll á oynni og tryggja, at Navigation Act varð upphildin eisini á Mann.
Manbúgvar noyddust eftir hetta at venda aftur til gomlu vinnuvegirnar,
landbúnað, fiskivinnu og námsvinnu, blýggj og kol. Frammanundan hesi sølu varð
mett, at Manbúgvar árliga stóðu fyri eini smugling, ið snýtti bretsku krúnuna
fyri virðir, sum svara til góð 300.000 pund. Ryberg royndi at flyta henda handil
til Føroya.

Mann er ikki eitt heimastýri. Mann er eitt sjálvstøðugt ríki í kongsfelagsskapi
við Ongland. Gordon Brown hevur einki at siga í Mann. Men tað hevur enska
drotningin harafturímóti. Mann er fullkomiliga sjálvstøðugt, men er tó ikki
viðurkent av altjóða samfelagnum sum fullveldisríki.

Mann liggur í Írlandshavinum, einar 50 km suður úr Skotlandi og einar 75 km
eystur úr Norðurírlandi. Oyggin er 572 ferkilometrar til støddar, t.e. nakað sum
Streymoy, Vágoy og Kalsoy til samans. Høvuðsstaðurin, Douglas, liggur miðskeiðis
á eystursíðuni á oynni.



https://fo.wikipedia.org/wiki/Malavi

Lýðveldið Malavi ella bara Malavi (chichewa: Dziko la Malaŵi, enskt: Republic of
Malaŵi), er eitt lítið land í Eysturafrika. Malavi hevur mark við Tansania í
norðri, Sambia í vestri og Mosambik í suðri. Høvuðsstaður er Lilongwe. Lilongwe
hevur umleið 866 túsund íbúgvar. Malavi hevur umleið 13,9 mió. íbúgvar (2008).
Almennu málini eru tvey í tali, chichewa og enskt. Miðallívsævin í landinum er
43.45 ár. 37.30 prosent av fólkinum eru ikki lesifør. Sjúkur sum malaria eru
vanligar, heilsuverkið er lítið ment og sjúkraviðgerð er ikki ókeypis. 28 % av
teimum, sum doyggja á sjúkrahúsi, doyggja av malariasjúku. Tað eru ikki øll, sum
hava ráð at fara á sjúkrahús, og tí koma nógvir sjúklingar ongantíð á sjúkrahús.
Børn og kvinnur við barn eru í størsta vandabólkinum at fáa malaria. Malavi
hevur eisini í fleiri ár verið illa plágað av eyðkvæmi. Tað búgva 13,9 milliónir
fólk í Malavi, og er eitt av fátakastu londum í heiminum. Eitt av teimum
tryggastu og friðarligastu londunum politiskt í hesum parti í Afrika er Malavi,
ið er á háslættanum í syðra enda á Stóra Rivudali. Tey seks størstu fólkasløgini
semjast væl. Búskaparliga grundarlagið í Malavi er landbúnaður, men landið
roynir at menna aðrar vinnur, t.d. matvøruídnaðin. Tey eru farnir at niðursjóða
frukt og gera matolju, framgongd er eisini í námsvinnuni og øðrum ídnaði. Hóast
viðurskiftini við grannalondini hava verið ring, tók Malavi ímóti meiri enn
einari millión flóttafólkum, ið flýddu undan borgarakrígnum í Mosambik. Mangir
malaviar dyrka ikki meiri, enn teimum nýtist í húsarhaldinum. Tað, ið loypur av,
verður selt á marknaðinum.



https://fo.wikipedia.org/wiki/Laos

Laos er eitt lýðveldi í Asia. Høvuðsstaður er Vientiane. Laos er kommunistiskt
ríki og er av fátækastu og avbyrgdastu londum í heiminum. Tríggir fjórðingar av
fólkinum eru bøndur, og flestu teirra dyrka ikki meira enn til dagligt breyð. Í
Mekongdali er fruktagott, men hálendið er berligt og ónýtiligt sum
landbúnaðarjørð. Men nógv gull og onnur steinsløg eru í Laos; eisini er nógvur
skógur, og kaffi verður dyrkað.Hmongfólkið og onnur fólkasløg hava í øldir livað
fyri seg sjálvi í fjarskotna hálendinum í Laos. Tey dyrka mais og rís til matna
og dreymsóljuna, sum tey selja. Men drúgvu kríggini á hesum leiðum tóku lutvíst
grundarlagið undan hesum gamla lívshátti, og mong hmongfólk eru rýmd av
landinum. Stórsligna Vinabrúgvin um Mekongá, stutt frá høvuðsstaðnum Vientiane,
varð latin upp í 1994. Í 2007 læt Onnur Vinabrúgvin upp. Laos er avbyrgt frá
havinum - hevur onga strond. Brúgvarnar eru einasta beinleiðis samband við
Teiland og havnabýirnar har.

Lao Airlines er almenna flogfelagið í Laos. Tað var stovnað í 1976 og eigur 14
flogfør. Felagið flýgur innanríkisrutur og altjóða rutur til Kina, Kambodja,
Tailands, Vietnam og Singapor.



https://fo.wikipedia.org/wiki/L%C3%B8gting

Løgtingið er hægsti politiski myndugleiki í Føroyum. Løgtingið viðtekur lógir
um, hvussu samfelagsviðurskiftini í Føroyum skulu verða skipað. Á løgtingi sita
fólk, ið vald eru av øllum teimum, sum hava valrætt í Føroyum, og sum hava verið
á vali. Vanliga er val til løgtingið fjórða hvørt ár. Eitt valskeið er fýra ár.
Tað merkir, at løgtingslimur er valdur fyri fýra ár í senn. Men tó kunnu
løgtingið og løgmaður samtykkja, at val kann verða, áðrenn eitt fýra ára
valskeið er runnið. Føroya løgting hevur røtur heilt aftur til landnámstíð
umleið 825 og er nú við tí lóggávuvaldi, sum løgtingið fekk við
heimastýrislógini 1948, sostatt eitt hitt elsta lóggávuting í heiminum.

Upprunaliga var tingið eitt alting, sum bæði hevði dómsvald og lóggávuvald.
Útinnandi vald var einki í landinum. Tað var tí ættin, ið setti eitt nú dómar
altingsins í verk. Eftir at Føroyar umleið 1035 gjørdust norskt skattland,
minkaði vald altingsins. Altingið verður í 1300-1400 talinum til eitt løgting,
hvørs høvuðsuppgáva er at vera dómsvald. Løgmaður, sum tingformaðurin nevndist,
verður nú tilnevndur av kongi, og løgrættumenn, sum tingmenn nevndust, verða
tilnevndir av kongsins umboðsmanni í Føroyum. Um 1380 koma Føroyar saman við
Noregi undir Danmark, men oyggjarnar hava tó eina serstøðu sum gamalt norskt
land. Hóast hesa gongd varðveitti Føroya løgting ávirkan á lóggávu, og landsins
stýri fram til tíðarskeiðið við einaveldi, sum byrjar frá umleið 1660, tá
myndugleiki løgtingsins av álvara tók at vikna. Henda gongd endaði við, at
aldagamla Løgtingið varð avtikið við kongligari fyriskipan í 1816, samstundis
sum dómsvald Løgtingsins var lagt til aðrar stovnar eitt nú Føroya rætt.

Tá ið Danmark 1849 fekk frælsa grundlóg, komu Føroyar undir hesa lóg, og gjørdi
hon sostatt enda á tí serstøðu, Føroyar høvdu havt fyrst í norska ríkinum og
seinni í danska. Við grundlógini gjørdust Føroyar formliga ein partur av danska
ríkinum. Í Føroyum vóru mong, sum vildu hava Løgtingið endurreist, eitt nú fyri
at amtmaðurin ikki einsamallur skuldi ráðgeva donskum myndugleikum við lóggávu
fyri Føroyar. Tann, ið stríddist sum mest fyri hesum og sum heild fyri at vinna
føroyingum frælsari politiskar ræsur, var Niels Winther

Tann 26. mars 1852 kom ríkisdagslógin um, at Føroya løgting skuldi setast aftur
á stovn. Tingið fekk tó ikki lóggávuvald, men var í roynd og veru bert eitt
amtsráð. Men hóast endurreista løgtingið hevði lítlan politiskan myndugleika, so
fekk tað sum frá leið týdning bæði sum umboðan mótvegis stjórnini og sum eitt
forum, har politiskt áhugaðir føroyingar kundu vinna sær politiskar royndir.
Endurstovnaða løgtingið helt eftir fornum siði sín fyrsta tingfund ólavsøkudag
1852, eftir at tingmenn frammanundan høvdu verið til gudstænastu í Havnar
kirkju.

Løgtingið og tess myndugleiki eru munandi broytt frá 1852 til í dag. Á
endurreista løgtinginum var amtmaðurin tingformaður, men í 1923 varð skipanin
broytt soleiðis, at løgtingsformaðurin varð valdur av tingmonnum. Í 1935 fekk
løgtingið heimild at krevja inn løgtingsskatt, og undir seinna heimsbardaga
virkaði Løgtingið í roynd og veru sum ein lóggevandi stovnur. Tá seinni
heimsbardagi endaði 1945, var sjálvsstýrisrákið so sterkt, at eingin vildi venda
aftur til amtsstøðuna, ið hevði verið galdandi, til kríggið brast á, og Føroyar
vórðu hersettar. Eftir drúgvar samráðingar millum Føroyar og Danmark og eftir
eina fólkaatkvøðu, har ein lítil meiriluti var fyri loysing, var
heimastýrislógin sett í gildi hin 1. apríl 1948. Við hesi lóg fekk Føroya
løgting lóggávuvald á ávísum lóggávuøkjum. Við nýggjari stýrisskipanarlóg frá
1995 var parlamentarisman knæsett sum politisk meginregla, eins og tingið við
hesi lóg gjørdist meira líkt øðrum lóggávutingum í Norðurlondum.

Arbeiðið hjá Løgtinginum er at gera lógir. Fjórða hvørt ár verður løgtingsval,
Til 2007 sótu millum 27 og 32 umboð á Løgtingi, men við broytingini til 1
valdømi í 2008 er tingmannatalið fast 33. Okkara politiska skipan byggir á
politiskar flokkar. Hvør politiskur flokkur hevur sín egna politikk, sum hann
ynskir at fremja á løgtingi. Veljarin velur ein flokk, ella eitt valevni á
listanum hjá flokkinum, og atkvøðurnar verða roknaðar til tinglimir eftir at
atkvøðurnar eru taldar. Oftani eru fleiri flokkar noydd at semjast og ganga
saman at føra ein politikk, tí sjáldan fær ein einstakur flokkur meirilutan í
valinum. Tá ið fleiri flokkar semjast um ein politikk, eitur tað ein samgonga.

Løgtingið er gjørt av nevndum og formansskapi, og í Føroyum eru 7 fastar
nevndir: Fíggjarnevndin, Uttanlandsnevndin, Landsstýrismálanevndin,
Vinnunevndin, Trivnaðarnevndin, Mentanarnevndin og Rættarnevndin. Hesi nevndini
skulu veita og geva Landsstýrið og Løgtingið tilmæli í málum. Í Løgtinginum eru
45 fastir nevndarsessir, so tað merkir, at tá bert 32 løgtingslimir eru, kemur
onkur at sita í minst tveimum nevndum. Møguligt er at skipa fleiri nevndir, sum
geva tilmæli í ávísum málum, um tað er neyðugt. Tó mugu hesar nevndini bert sita
til teirra mál er liðugt, og ikki longri enn til tingsetan endar. Allir borgarar
kunnu koma við hugskot til ein nýggj løgtingslóg, men bert løgmenn,
landsstýrismenn ella løgtingslimur kunnu leggja lógaruppskot á tingið. Hvørt
lógaruppskot skal hava tríggjar viðgerðir, og soleiðis verða lógini viðgjørd á
Løgtinginum:

Tá ið lógir verða gjørdar, syrgir Landsstýrið fyri, at lógirnar verða útinnað og
at lógirnar rigga í gerð. Løgmaður tilnevnir landsstýrismenninar, og hevur
eftirlit við arbeiðinum hjá Landsstýrinum.

Hóast Løgtingið hevur valdið, syrgja fakfeløg fyri so góðum korum fyri teirra
limir sum møguligt. Tað er í málum sum løn, arbeiðsumstøður, eftirløn o.s.fr. Um
lógir skulu gerast, og lógirnar ávirka økini hjá limirnir, kunnu fakfeløg ummæla
lógini og hjálpa til við at smíða lógaruppskotið áðrenn tað verður lagt fyri
tingið. Á tann háttin kann man siga, at fakfeløg eru við til at ávirka
politiskar avgerðir. Eisini sæst áhugabólkar og áhugafeløg sum eisini ávirka
politiskar avgerðir og fylgja væl við í politikki. Ein ‘lobbyist’ er ein ið er
við í ein áhugabólk, og royna at ávirka politikarar ella koma við hugskot.

Á løgtingsvalinum 20. januar 2004 vóru 31.788 fólk á vali, hetta er ein
valluttøka uppá 92,3%.



https://fo.wikipedia.org/wiki/Kol

Kol er eitt slag av legugrýti, ið stavar frá steinrunnum í plantuleivdum. Kol
hevur verið høgt líka síðan miðøld; í Føroyum tó síðan 17. øld. Nøkur nám, sum
tey føroysku, eru opin út í lendið, men aðrastaðni liggja tey flestu námini
langt undir jørð. Nú á døgum verður nógv framkomin útgerð nýtt í flestu
kolanámum í t.d. USA og Evropa. Kol liggur ofta í lindum millum aðrar
jarðlindir. Í Suðuroy eru flestu staðir tvær kolalindir, við leirlindum bæði
undir, yvir og ímillum. Skilt verður millum tvey sløg av føroyskum koli,
strípukol og nýrakol. Fólk hava í øldir brent kol til matgerð og hita. Alla 19.
øld var kol størsta orkukeldan í heiminum. Dampmaskinurnar, ið elvdu
ídnaðarkollveltingina, vóru kolfýrdar. Enn verður nógv kol brent, eisini í
elverkum at gera streym. Kol er eisini týdningarmikið ráevni í mongum ídnaði,
serliga stál- og jarnídnaði. Kol er uml. 80 til 90 % reint kolevni ella karbon.
Tað verður eisini nevnt steinrunnið brennievni, tí tað er komið av plantum, sum
vuksu fyri nógvum mió. árum síðan. Í føroyskum koli eru m.a. leivdir av
ovurstórum furutrøum, sum vuksu her fyri einum 50 mió árum síðan. Enn er nóg
mikið av koli til orku í mong hundrað ár aftrat. Men mong stúra, tí kol dálkar
illa, tá ið tað verður brent.

 Liggur kolið ovarlaga, verður tað brotið í opnum námum. Fyrst verður grivið
omanav, og so verður kolið brotið. Men oftast liggja kolalindirnar so djúpt, at
hetta ikki ber til. Tá verður ein gong grivin niður á kolið, og síðan verður
grivið inn eftir kolalindunum. Væl inn í okkara øld varð kol mest nýtt at hita
upp við og at kynda undir guvumaskinum í verksmiðjum, skipum og tokum. Seinastu
tíðina hava diesel- og olja-motorar tikið yvir. Nú hevur kol trý
høvuðsnýtsluøki: sum brenni í hitakraftverkum, at bræða jarn við og sum ráevni í
karbokemiska ídnaðinum, t.v.s. at vinna úr tí ymiskar evnafrøðiligar
sambindingar, sum verða nýttar at gera t.d. oljur, litevni, plast, sproytievni,
kunsttøð, o.a.

Kolið, vit brenna, er fleiri millióna ára gamalt. Tað er komið til fornum gróðri
á okkara leiðum í einum heitum og gróðrarmiklum tíðarskeiði í jarðarsøguni. So
hvørt sum fræ, leyv, deyðar greinar og viðarbular savnaðust í skógarlendinum,
kom rot í. Sum frá leið, kom hetta tilfar undir farg av tyngdini á grótinum, sum
legðist omaná, vatnið varð kroyst burtur úr tí, og so við og við gjørdist tað
fyrst til mógv og seinni til kol, sum treytað av hvussu høgt trýstið og hitin
hava verið, verður flokkað í fimm ymisk kolasløg. Fyrsta kolið var sumstaðni til
longu fyri 300 mió árum síðan. Trø og plantur skolaðu við ánni út í vatnið, og
lógu seinni undir í runu. Tá ið planturnar tornaðu so líðandi í rununi, vórðu
tær til mógv. Turkaður mógvur verður torv. Føroyingar skóru nógv torv fyrr.
Nakað av mógvinum gjørdist av trýsti og hita til brúnkol. Brúnkol varð m.a. høgt
í Jútlandi Seinna heimskríggji. Føroyska kolið er á markinum ímillum steinkol og
brúnkol. Í Suðuroy hava teir høgt kol í Randabotni og í Hvalba. Teir góvust í
Rangabotni í 1970, men í Hvalba verður høgt eitt sindur enn. Í mong hundrað ár
máttu menn høgga kolið við hond. Nú brúka teir trýstluftborar og teldustýrdar
gravkýr.

Fólk hava, har sum kolið er, í fleiri túsund ár havt kol til brenni. Tey funnu
kolamolar í homrum og bóru til hús. Men tey høgdu ikki kol, sum tey gera nú.
Bretar vóru fyrstu menn, sum fóru at høgga kol at selja; tað var fyrst í 18.
øld. Kolið varð selt til húsbrúk í teimum stóru býunum. Seinast í 18. øld kom
trongdin eftir koli at økjast, tí tá var dampmaskinan, sum gongur við koli,
tikin í nýtslu í ídnaðarhúsum, smiðjum og vevstovum um alt landið. Tá fóru menn
av álvara at grava seg niður í jørðina eftir koli, og kolagrevstur kom at vera
ein týðandi táttur í tí enska búskapinum. Kol hevur til okkara dagar verið
høvuðsbrenni í heiminum, men verður nú meira og meira otað burtur av gassinum og
oljuni.



https://fo.wikipedia.org/wiki/Kokain

Kokain (frøðiheiti: benzoylmethyl ecgonine) er slag av rúsevni vunnið úr
kokabløðum. Kokain verður eisini rópt coke, kavi ella C. Kokain fæst sum pulvur,
ið er hvítt ella gráhvítt og flykrut av útsjónd, men sokallað crack-kokain, ið
er sera ódýrt kokain, er harafturímóti smáir, harðir grótlíkir klumpar, hvítir
ella brúnir á liti.

Virknaðurin av kokaini er ógvuliga líkur virknaðinum av amfetamini, men styttri
og ógvisligari. Tað gevur eina kenslu av orku, áræði, eydnusælu, kynsligum hugi
og gleði. Hjáárin eru etingarólag og ótti, umframt skisofrenilíkar støður, har
misnýtarin ikki longur er tann, hann eigur at vera. Tað er ógvuliga stutt
ímillum tann skamtin, sum gevur rúsin, og tann skamtin, sum gevur bráðan
yvirskamt, ið hevur deyða við sær, og tí er tað lívshættisligt at royna seg við
kokaini. Tú fært høgt blóðtrýst, skjálvta og hjartablaktran, sum kann hava
hjartasteðg og bráðdeyða við sær.

Kokain verður gjørt úr kokaplantuni, sum veksur og verður dyrkað í
Andesfjøllunum í Peru, Bolivia og Kolumbia. Tá ið kokain er vunnið úr plantuni,
verður tað smuglað til Norðuramerika og Evropa. Síðstu 30 árini hevur nógv verið
lagt fyri at minka innflutningin av hesum ovurdýra rúsevni, men striltið hevur
gingið. Millum annað tí at máttmiklir drøggbarónar, til dømis Medellin Kartellið
í Kolumbia hava gjørt alt fyri forða hesum, og tí at tað loysir seg væl hjá
fátæku bóndunum at dyrka kokaplantuna. Stjórnirnar í Peru og Bolivia hava eggjað
og stuðlað bóndunum at velta aðra grøði, og Sambandsríki Amerika hevur veitt
londunum fíggjarligan stuðul fyri fáa tey tamarhald á drøgghandlinum, men í
báðum førum er lítið komið burturúr.

Í 1990-árunum hevði ólóglig drøggvinna, helst kokainvinnan stóra ávirkan á
politikk og vinnulív í pørtum í Suðuramerika.

0,8 % av øllum næmingum í 9. flokki í Føroyum hava, sambært kanningum hjá ESPAD,
roynt kokain.



https://fo.wikipedia.org/wiki/Klaksv%C3%ADk

Klaksvík er næststørsti býur í Føroyum. Harumframt er Klaksvíkar kommuna
næststørsta kommuna í Føroyum við umleið 4 900 borgarum. Kommunan fevnir um ein
bý, fimm bygdir og er á trimum oyggjum. Á Borðoynni eru Norðoyri, Árnafjørður,
Ánir og Klaksvík. Á Kalsoynni eru Mikladalur og Trøllanes. Harafturat er
Svínoyggin komin við í Klaksvíkar kommunu frá 1. januar 2009. Klaksvíkin er
størsti fiskivinnubýur í Føroyum.

Klaksvíkar kommuna varð sett á stovn í 1908, og síðani tá hevur bygdin ment seg
til at verða miðdepil í Norðoyggjum, og størsti fiskivinnubýur í landinum, men
søgan hjá bygdini gongur nógv longur aftur í tíðina.

Føroyar vóru bygdar av norðbúgvum frá umleið 825 til 970 e.Kr. Í hesum
tíðarskeiðinum vóru tær føroysku landnámsbygdirnar til. Tað er ikki vist, at
fyrsta norrøna búsetingin í Klaksvík er so gomul, men um ár 1100 hava fólk
búleikast har. Tað er møguligt at fyrsta búsetingin í Klaksvík gongur heilt
aftur til um ár 1000. Nakar miðdepil hevur staðið kortini ikki verið ta fyrstu
tíðina.

Tey umleið 6 heimatingini, sum umframt tingið í Tórshavn hava verið í Føroyum
frá fornari tíð, ganga helst aftur til búsetingina. Heimatingini vóru
upprunaliga sett á óbygdum stað millum bygdir. Norðoya ting kom saman í Køtlum
omanfyri Árnafjørð, men einaferð í 17. øld vóru heimatingseturnar fluttar oman
millum húsini. Í Norðoyggjum savnaðust menn at halda ting í Vági – núverandi
Klaksvík. Hetta tingið virkaði til 1896, tá øll heimatingini í Føroyum vóru
niðurløgd.

Hendan miðsavnanin av Norðoya tingsetuni í Vági í 17. øld var møguliga tekin um,
at fólkatalið í Klaksvík var farið at økjast í mun til onnur støð í Norðoyggjum.
Klaksvíkin var kortini ikki til sum samanhangandi eind um hetta mundið.
Tvørturímóti vóru fýra býlingar á staðnum, sum vóru óheftir av hvørjum øðrum.
Hesir vóru í Gerðum, á Myrkjanoyri, í Vági og í Uppsølum.

Fólkatalið var ikki stórt. Í 1802 – tá fólkatalið í Føroyum var umleið 5000 -
búðu tilsamans 88 fólk í teimum fýra býlingunum. Í Uppsølum 43, í Vági 23, í
Gerðum 15 og á Myrkjanoyri 7. Hesi tøl siga nakað um, hvussu stór vanlukka
skalvalopini í Gerðum í 1745 og 1765, sum kostaðu ávikavist 4 og 20 fólkum
lívið, vóru fyri býlingin. Bóndahúsini í Gerðum vóru bygd upp aftur á sama stað
í 1745, men í 1765 vóru tey bygd uppaftur á øðrum stað.

Nógv kenna handilin Leikalund, sum heldur til í einum gomlum handilshøli hjá
kongliga einahandlinum.

Norðoya Fornminnissavn varð stovnað í 1968 og yvirtók í 1974 gamla apotekið í
Klaksvík. Hetta er eitt vakurt, gamalt høli við gomlum innrætningi. Á veggirnar
vóru málaðir 17 málningar við motivum úr Klaksvík. Savnið hevur eisini ognað sær
tey gomlu Faktorshúsini, sum standa beint oman fyri gamla apotekið.
Faktorshúsini vórðu bygd til faktorin samstundis sum handilshúsini.



https://fo.wikipedia.org/wiki/Kat%C3%B3lsk_kirkja_%C3%AD_F%C3%B8royum

Katólska Kirkjan í Føroyum telur umleið 130 fastbúgvandi katolikkar úr 23
ymiskum londum (2004). Miðdepil fyri katólsku kirkjuna í Føroyum er Mariukirkjan
í Tórshavn. Føroyingar verða tiknir upp í kirkjuliði við jøvnum millumbili. Hin
kendasti man einahelst vera William Joensen úr Sumba, bróður Pól F. Hann og Kinn
Magnussen umboðaðu Føroyar, tá Jóannes Páll 2. pávi var í Danmark í 1989. Bæði
vóru í føroyskum búnum, og bæði upplivdu tey at fáa tað heilagu kommuniónina frá
Jóannes Páll páva.

Árið 999 sendir Ólavur Tryggvason, kongur í Noregi, Sigmund Brestisson til
Føroyar saman við prestum at skíra fólkið og kenna teimum tað fremsta í teirri
kristnu trúgv. Innihaldið í kristindóminum, kirkjulæran, var rómversk katólsk.

Í árinum 1100 verða Føroyar skipaðar sum eitt bispadømi, og í 1111 varð fyrsti
bispurin settur í Kirkjubø, har bispasetrið var. Har sótu tey næstu 400 árini 34
katólskir bispar.

Tann seinasti av hesum var Ámundur Ólavsson, sum sat í embæti sínum til í 1538.
Christian III hevði avtikið norska ríkisráðið í 1535, og gjørt Noreg (og
Føroyar) til danskt land. 1537 avgjørdi kongur, at trúbótin skuldi galda fyri
Noreg og hervið eisini fyri Føroyar. Við siðaskiftið varð gamla biskupsembætið
avtikið, somuleiðis prestaskúlin; og øll tann jørðin, sum katólska kirkjan átti
í Føroyum, fór undir kong. Kirkjumálið varð danskt.

Eftir trúarfrælsið í 1849 vórðu royndir gjørdar at stovna katólsku kirkjuna
aftur í Føroyum. Georg Bauer prestur, slektaður úr Bayern, kom til Føroyar í
1857. Hann bygdi eina kirkju í Rættará. Tá Bauer prestur umleið 1880 fór úr
Føroyum, var eingin at taka við starvi hansara. Í 1900 var bert ein katolikkur í
Føroyum. Hetta var ein kona, sum búði á Hvítanesi.

Í 1931 varð katólska kirkjuliðið endurreist. Tveir nýlærdir prestar, E. G.
Boekenogen og Thomas King, vildu fegnir átaka sær starv í Føroyum. Í húsi
Fransiskanasystranna, ið komu til Føroya sama árið, varð ein lítil kirkja vígd
tann 23. mai 1931. Millium tey fyrstu, ið leitaðu til kirkjuna, vóru nøkur
gomul, sum í barnaárunum komu í kirkju hjá Bauer presti.

Skjótt var kirkjan í Bringsnagøtu ov lítil, og saman við tí nýggja skúlanum,
Sankta Frants skúla, sum Fransiskanasystrarnar lótu byggja eftir tekning hjá
H.C.W. Tórgarð, arkitekti, varð eisini bygd ein vøkur kirkja, ið var vígd 19.
desember 1933.

Nýggja sóknarkirkjan, Mariukirkjan, stóð liðug í 1987 og var vígd við eini
eukomeniskari gudstænastu í august 1987.



https://fo.wikipedia.org/wiki/Kansas

Kansas (enskt State of Kansas) er stakríki í USA við 2,8 miljónum innbúgvum .
Mitt inni í USA er Kansas. Í norðri hevur Kansas mark við Nebraska, í eystri við
Missouri, í syðri við Oklahoma, og í vestri við Colorado. Í Kansas er ógvuliga
slætt. Høvuðsstaðurin í Kansas eitur Topeka. Har er øll tann týdningarmesta
umsitingin í lutstatinum, so sum stjórn, ting og stjórnarráð. Nú á døgum eru
nógvar fyritøkur í Topeka, men búskaparligi miðdepilin í Kansas er í Wichita og
Kansas City. Kansas City, ið er báðumegin Missouriá, er ein býur eystarlaga í
Kansas og í Missouri. Har er nógvur ídnaður og týðandi handilsvirksemi.

Seinna helming í 19. øld búsettu fleiri milliónir fátækir amerikanarar og
innflytarar úr Evropa seg vestan fyri Mississippi í USA. Vónríkir gullgravarar
fóru til Norðurkalifornia, har gull varð funnið í 1848, og stórbøndur løgdu
lendi inn á grasfløtunum í Kansas og hildu stór neytafylgi.

Tað var lógin Homestead Act frá 1860, sum eggjaði bóndunum at fara vestureftir
til Kansas. Bøndur fingu um 650 000 m² at velta, og tá ið teir høvdu dyrkað
jørðina í 5 ár, áttu teir hana. Arbeiðarar løgdu jarnbreytir, og við
jarnbreytini enn fleiri arbeiðarar og grøðin varð flutt til marknaðirnar. Mongu
jarnbreytirnar bundu longu teinarnar í Amerika saman. Í 1900 var
jarnbreytakervið í alt USA 405 000 km langt.

Kansas er kanska fremsta landbúnaðarríki í USA. Umleið 90 % av landjørðini eru
velt (191 000 km2). Her velta tey m.a. mais, hveiti og epli. Onnur týðandi grøði
er soyabønir og jarðnøtir, sum millum annað verða brúktar at gera matolju úr. Úr
hesum stóru landbúnaðarøkjunum verða landbúnaðarvørur fluttar út til nógv statir
kring allan USA. Hesi støðini hava so statt ógvuliga stóran týdning fyri at
útvega USA mat. Nógvir bøndur velta mat til sín sjálvs ella hava húsdýr, sum
geva familjuni kjøt ella mjólk. Summir teirra hava smáar veltur og akrar og nýta
einføld amboð. Aðrir bøndur reka stórar garðar við nútímans maskinum á munagóðan
hátt. Í økjum við nógvum landbúnaði eru einamest stórir garðar. Har arbeiða fá
fólk, men tey hava nógvar maskinur. Tað, sum verður framleitt, t.d. kjøt, mjólk
ella korn, verður selt, helst innanlands, men eisini uttanlands. Allastaðni í
Kansas brúka menniskjuni jørðina, millum annað at velta ella at hava húsdýr á.
Tað er bara ein tíggjundapartur av landjørðini, sum ikki verður brúktur til
akrar, veltur og beiti hjá húsdýrum. Lendið verður brúkt til nógv annað eisini,
til dømis skógarvinnu og veiðu. Fenaðurin, sum gongur á beiti, kann vera seyður,
neyt ella geitir. Ull, kjøt og mjólk hevur mest at siga av tí, sum fæst burtur
úr húsdýrahaldi í Kansas. Í nógvum bygdum eru stórir garðar við húsdýrum. Teir
verða nevndir ranchir (ranches). Har hava tey óvuliga nógvan fenað, serliga neyt
til at fáa kjøt. Teir flestu av hesum stórgørðunum flyta út kjøt til aðrar
statum.



https://fo.wikipedia.org/wiki/J%C3%B8dar

Jødar (norrønt: gýðingar) er heiti, ið verður nýtt um fólk, sum hoyra til
trúnna, jødadómin. Søgan hjá jødum er nær knýtt at átrúnaði teirra, jødadómin.
Jødar trúgva á ein Gud, sum gjørdi sáttmála við ættfaðir terirra, Ábraham, fyri
uml. 4000 árum síðan. Jødar skuldu blíva Guds úrvalda fólk. Afturfyri lovaðu
teir at halda lógir Guds og boða boðskap hansara.

Í 1914 vóru 13 milliónir jødar í øllum heiminum. Tríggjar milliónir í USA, ein
millión í Vestur- og Miðevropa og færri enn ein millión í arábisku londunum.
Restin, átta milliónir, búðu undir ræðuligum umstøðum í Eysturevropa og í
Russlandi[tørvar keldu]. Nógvir jødar bardust í russisku kollveltingini í teirri
trúgv, at frælsi og javnrættur eisini var galdandi fyri teir. Men so var
ikki[tørvar keldu].

Sovjetska stýrið arvaði forfylgingina frá tsarveldinum. Tíðliga í 1920unum vóru
fleiri enn 1.000 jødaforfylgingar í Ukraina, og 17.000 jødar lótu lív. Nógvir,
ungir jødar rýmdu tískil úr Russlandi til Palestina. Hesi fólkini droymdu um at
byggja upp eitt samfelag eftir sosialistiskum hugmyndum um frælsi, javnrættindi
og rættvísi. Men kreppan gjørdi um seg, og í 1929 løgdu arábar í Palestina eftir
jødisku flóttafólkunum.



https://fo.wikipedia.org/wiki/Iberianes

Iberianes ella Iberiahálvoyggin er eitt stórt nes á útsynningshorninum í
Suðurevropa: Spania, Portugal, Andorra og Gibraltar eru londini á Iberianesi.
Pyrineafjøll eru mark norðureftir ímóti Evropa, og Gibraltarsund er mark ímillum
Iberianes og Marokko í Norðurafrika. Í øldir ráddu mórar, muslimskt fólk úr
Norðurafrika, her, og tað vórðu teir, sum høvdu appilsintræið við sær higar. Í
Spania og Portugal er heitt miðjarðarhavsveðurlag, og í báðum londum hevur
ferðavinnan stóran búskaparligan týdning. Bæði londini hava stóran fiskiflota og
eru ímillum størstu fiskivinnutjóðir í ES. Sum grannalond á Iberianesi hava
Portugal og Spania havt mangt í felag. Miðskeiðis í 16. øld vóru Spania og
Portugal mætastu lond í Evropa. Bæði høvdu sent rannsóknarlið til fremmand lond
og lagt undir seg hjálond í Amerika, Ásia, Afrika og Karibia. Elstu sagnir siga
nógv frá fremmandum niðursetufólki og hertøkum. Um ár 1000 f.Kr. bygdu fønikar,
grikkar og kartagar handilsbýir á Iberianesi. Fyrst hersettu rómverjar, síðan
germanskir vesturgotar bæði londini. Hispania er rómverska heitið fyri Iberia. Í
árinum 201 f.Kr. legði Rómverjaríki bæði Spania og Portugal undir seg. Rómverjar
kallaðu landspartin Hispania, og latín var almenna málið. Teir gjørdu eisini
stórar vatnveitingar til býirnar. Rómversku keisararnir Trajan og Hadrian vóru
føddir í Hispania. Í ár 711 tóku muslimskir mórar, ein arábisk tjóð í Afrika,
alt økið. Seinast í 15. øld høvdu londini at enda vunnið á mórum, og bæði
londini kappaðust sínámillum um at menna hvørt sítt ríki. Frá 1580 og í 60 ár
var Portugal undir sponskum ræði, men fekk so sjálræði. Í Napoleonsbardøgunum
vóru londini hvørt í sínum parti. Í nýggjari tíð hava bæði londini havt
einræðisstjórnir, men miðskeiðis í 1970-árunum varð fólkaræði sett á stovn.

Stórur partur av Iberianesi er víður háslætti, nevndur Meseta. Har er næstan
eingin skógur. Um summarið er so heitt, at næstan allar áir eru turrar. Um
veturin fellur hitin ofta niður um frostmarkið, og kavaroksódnir eru ikki
óvanligar. Avfallið á háslættanum er so lítið, at bøndurnir mega veita vatn á
dyrkilendi.



https://fo.wikipedia.org/wiki/Gambia

Tjóðveldið Gambia (enskt Republic of the Gambia) er eitt lítið land í
Vesturafrika. Eitt av teimum minstu. Banjul er høvuðsstaðurin, og størsti býurin
er Serrekunda. Gambia hevur mark við bara Senegal. Málið er enskt, mandinka,
wolof og fula. Landið liggur á vesturstrondini í Afrika og er (við sínum uml.
1,7 mió. íbúgvum) millum heimsins fátækastu lond. BTÚ pr. innbúgva er 290 USD,
og landið hoyrir harvið til tey menningarlond, ið hava minstu menning, minstu
inntøku og støðugt mattrot. Meginparturin av fólkinum er muslimar.

Flestu fólk liva av landbúnaði; týdningarmesta grøðin eru jarðnøtir. Konufólk
hava týðandi leiklut í landbúnaðinum, tí teirra arbeiði er at dyrka rís. Men nú
er nógv ríslendi tætt við strondina vorðið oyðilagt, tí at ov nógv salt er í
jørðini. Nógv konufólk eru tí nú farin at dyrka grønmeti, sum tey selja á
torginum í bygdini.

Ferðavinna er tann vinna í Gambia, sum veksur skjótast. Hóast landið er lítið
dregur tað nógv ferðandi á hvørjum ári. Hetta kemst helst av, at veðurlagið í
Gambia er serstakliga lokkandi, har eru strendur so langt eygað røkkur. Alt
fleiri norðurevropearar fara køldu vetrarmánaðirnar suður á vøkru, lýggju
strendurnar at ferðast, men mong fara eisini inn í landið at síggja t.d.
krokodillur, apur og fuglameingið í Gambiaá. Flestu ferðafólkini eru úr
Bretlandi, tí at Gambia er gamalt bretskt hjáland, og mangir gambiar duga enskt.
Men summi kvíða fyri, at tekur ferðavinnan yvirhond, fer hon at beina fyri
eyðkenda, sorgleysa lívshugburðinum hjá fólkinum í Gambia.

Lítla strandalandið Gambia er smalur geiri ella smalur kíli langt inn í Senegal.
Har landið er breiðast, er tað ikki meiri enn 80 km. norður og suður.

Sum í Senegal búgva mong fólkasløg her, og islam er størsti átrúnaður. Tað eru
umleið 9 prosent kristin í Gambia.



https://fo.wikipedia.org/wiki/FAO

ST felagsskapurin FAO (á enskum Food and Agriculture Organization of the United
Nations, á føroyskum Matvøru- og Landbúnaðarfelagsskapur Sameindu Tjóða)
arbeiðir við millum øðrum spurningum um mat og føðslu. FAO er ST-felagsskapur,
ið umsitur matvøru og landbúnaðarmál. Heimildirnar og endamálið hjá FAO eru at
betra føðigóðsku og lívskor kring heimin, stuðla uppundir vøkstri í globala
búskapinum og tryggja veitan av matvøru til tað vaksandi fólkatalið í heiminum.
FAO fremur sítt endamál við at virka sum ein altjóða vitanardepil, ið veitir
ráðgeving og stuðul til limalondini. Felagsskapurin samskipar og arbeiðir móti
at áseta altjóða mannagongdir og reglugerðir. FAO og limalondini samstarva eitt
nú innan menningarvirksemi, og limalondini kunnu gagnnýta dátugrunnar og hagtøl,
ið felagsskapurin umsitur. FAO var settur á stovn í 1945 og hevur í 2013 190
limalond.

Bert sjálvstøðugir statir kunnu fáa fullan limaskap í FAO. Stjórnarlógin hjá FAO
inniheldur tó greiðar ásetingar um atlimaskap. Føroyar hava atlimaskap í FAO.
Sum atlimur fáa Føroyar fulla atgongd og talurætt á ráðstevnum, aðalfundum og
nevndarfundum, bert ikki atkvøðurætt. Tað er tó ikki vanligt, at atkvøtt verður
um faklig ella politisk mál, ið verða viðgjørd. Føroyski áhugin er serliga fyri
nevndini CoFi (stytting fyri Committee on Fisheries). Fyri Føroyar hevur tað
stóran týdning at vera við í tí partinum, sum varðar av fiskivinnu. Flestu
fiskivinnulond hittast javnan í CoFi at viðgera mál, sum hava felags áhuga, so
sum felags meginreglur fyri burðardygga fiskivinnu. Nógvar altjóða leiðreglur um
fiskivinnu og aling fáa sítt skap í CoFi, og tí er luttøka umráðandi fyri lond,
sum ynskja at ávirka altjóða fiskivinnupolitikkin í framtíðini.

CoFi heldur høvuðsfund annaðhvørt ár í Róm í Italia, har FAO høvuðsskrivstovan
er. CoFi hevur tvær sernevndir, onnur arbeiðir við aling og hin við handli í
fiskavørum. Tær hava eisini fund annaðhvørt ár. FAO aðalskrivstovan hevur
harumframt eina deild fyri fiskivinnu og aling, sum skipa fyri serfundum og ger
frágreiðingar viðvíkjandi fiskivinnu eftir áheitan frá CoFi, umframt at
fiskivinnudeildin annaðhvørt ár ger eina umfatandi støðulýsing av fiskivinnu og
aling.



https://fo.wikipedia.org/wiki/F%C3%B8royska_kr%C3%B3nan

Føroyska krónan hevur sama virði sum danska krónan (DKK). Serligir føroyskir
seðlar verða prentaðir til nýtslu í Føroyum, hóast føroyskir myntir ikki verða
slignir. Føroyskir pengaseðlar eru viðurkendir, men tá ið Føroyar ikki hava egið
gjaldoyra, er ein føroysk króna tað sama sum ein donsk króna.

Undir seinna heimabardaga varð sjálvstøðug føroysk króna stovnsett. Føroyska
krónan varð við lóg ásett at vera 1/20 av enska pundinum. Hesi bæði gjaldoyruni
vóru tá í einari sonevndari Currency board-skipan, sum merkir, at tvey gjaldoyru
ella fleiri eru sett beinleiðis í lutfall til hvørt annað. Minkar eitt í virði,
so minkar hitt ella hini við. Orsøkin til stovnanina av føroysku krónuni var
týska hersetingin av Danmark. Í Føroyum hildu danskir myndugleikar formliga fram
at vera til. Sambært føroyskari løgfrøði varð Danmark ongantíð hersett, men
flutt í Amtmansborgina í Havn. Amtmaður umsat so at siga alt, sum danskir
myndugleikar undan honum høvdu gjørt. Tí varð krónan ikki avtikin, hon helt fram
at vera til, óheft av veruligu donsku krónini.

Í fyrstu atløgu fingu danskir seðlar eitt stempul frá amtmanni, sum segði frá,
at seðilin bara var galdandi í Føroyum. Seinni vóru tó serligir seðlar prentaðir
og myntir slignir til føroyska nýtslu. Hesir nýggju føroysku pengarnir vórðu
framleiddir í Onglandi. Føroyska gjaldoyrað varð verandi soleiðis líka til 1949,
hóast seinni heimsbardagi endaði í 1945. Heimastýrisskipanin kom ikki í gildi
fyrr enn í 1948, og ikki fyrr enn eftir hetta varð føroyska krónan broytt til
tað, hon er í dag. 12. apríl 1949 kom lóg í gildi, sum ásetir, at Føroyar hava
egið gjaldoyra, sum eitur ein króna. Og lutfallið millum føroysku og donsku
krónuna er 1 króna = 1 krone. Í lógini verður eisini ásett, at serligir
føroyskir seðlar verða prentaðir til nýtslu í Føroyum. Men eingir serligir
føroyskir myntir verða slignir. Danskir myntir verða brúktir í Føroyum. Lógin
hevur gildi enn. Tí er, sambært lóg, einasta lógliga gjaldoyra í Føroyum hin
føroyska krónan (og danskir myntir), sum tó hevur sama virði sum hin danska.



https://fo.wikipedia.org/wiki/Eysturevropa

Eysturevropa er ikki so fjølbygt sum Vesturevropa, men eisini her er
fólkatættleikin væl oman fyri heimsmiðalfólkatalið. Í Eysturevropa eru ríkini
Bulgaria, Pólland, Rumenia, Moldova, Ukreina, Kekkia, Slovakia, Ungarn,
Hvítarussland og ein partur av Russlandi, sum tó er eitt nógv størri ríki og
røkkur langt inn í Ásia.   Búskaparliga kunnu vit enn býta Evropa í tvey:
Vesturevropa við nógvum ógvuliga ríkum londum, til dømis Fraklandi, Stóra
Bretlandi og Týsklandi. Í Eysturevropa harafturímóti, ið var kommunistiskt til
fyrst í 1990-árunum, eru londini nógv fátækari, til dømis Rumenia, Bulgaria og
Ukreina. Tey stríðast við at menna búskapin, so at tey kunnu gerast kappingarfør
á heimsmarknaðinum. Í 1989 syndraðust kommunistisku skipanirnar í Eysturevropa,
og í 1991 gjørdi miseydnað kvettroynd, at kommunisman í Sovjetsamveldinum fekk
mønustingin. Áðrenn Sovjsetsamveldið fall vóru tey lond roknaði uppí
Eysturevropa, sum hoyrdu til Warszawasamgonguna, men síðan kommunisman fall,
verða lond sum Russland, Hvítarussland, Ukraina og Moldova eisini roknað sum
Eysturevropa. Eysturevropa hevur mark móti eystri við Uralfjøllunum og móti
suðri við Kaukasusfjøllunum (Georgia og Armenia).

  Í Eysturevropa er væl størri munur á veðurlagnum á vetri og sumri enn í
Vesturevropa. Í Eysturevropa eru vetrarnir bítandi kaldir við kavaroksstormum og
ísi á hvørjari á. Einaferð miðskeiðis í mars er veturin brádliga av, og áðrenn
vika er farin, er várið komið við lýggjum veðri. Summarið kemur í mai og varar
út í oktober. Um summarið skínur sólin næstan altíð frá heiðum himli, tí er har
sera lýtt og turt alt summarið. Í slíkum veðurlagi eru vakstrarvánirnar góðar,
og grøðin verður væl dyggari her enn í Vesturevropa, sum hevur havveðurlag. Tey
fáa nógv av góðum maisi, hveiti, rugi og øðrum nyttuvøkstri úr jørðini. Tá ið
veturnáttadagur í oktober er farin afturum, er summarið brádliga av, og um eina
góðu viku er heystið komið við væl kaldari veðri.



https://fo.wikipedia.org/wiki/ES-Parlamenti%C3%B0

ES-Parlamentið ella Evropa-tingið er einasti stovnur í ES, sum hevur beinleiðis
mandat frá borgarunum. Teir 751 limirnir eru býttir sundur í sjey bólkar ella
“flokkar”. Parlamentið umboðar fólkið í ES. Parlamentið skal umrøða, góðkenna og
evt. broyta uppskotini frá Kommissiónini: uppskotini frá Kommissiónini fara
fyrst til Parlamentið, har tey antin verða vrakað, góðtikin ella broytt. Eins og
í Løgtinginum verða uppskot beind í ymiskar nevndir. Verða uppskotini ikki
vrakað, fara tey síðani víðari til ES-Ráðið, sum eisini skal góðkenna tey.
Harumframt velur Parlamentið kommissiónsformannin og skal góðkenna alla
Kommissiónina. Parlamentið hevur sostatt beinleiðis ávirkan – og tey smáu
londini eru greitt yvirumboðað. Øll limalond fáa í minsta lagi seks limir, og jú
fleiri fólk búgva í einum landi, jú færri limir fær landið fyri hvønn íbúgva.
Høvdu Føroyar verið sjálvstøðugur ES-limur, høvdu vit í 2014 havt krav um seks
tinglimir.



https://fo.wikipedia.org/wiki/Detroit

Detroit er stórbýur í amerikanska statinum Michigan og liggur við ánna Detroitá.
Detroit er størsti býur í statinum Michigan. Hann er kendur sum heimstaðurin hjá
amerikanska bilídnaðinum. Tær tríggjar stóru bilverksmiðjurnar General Motors,
Chrysler og Ford vóru allar úr Detroit. Vánalig fíggjarumsiting, minkandi
íbúgvatal og víkjandi skattagrundarlag seinastu 40 árini hava fingið Detroit út
á eggina. So illa stendur til í amerikanska bilbýnum, at áheitan um trotaviðgerð
varð latin inn í 2013. Detroit skyldar meir enn 100 millliardir krónur. Býurin
er rakur av stórum arbeiðsloysi (18 % í 2014) og ógvusligari fráflyting. Í 1950
búðu á leið 1,8 milliónir í Detroit, men í 2014 er fólkatalið bara 650.000.

Sambært Forbes er Detroit er tann býurin í USA við mest harðskapi í 2014 , og
har vórðu fleiri enn 333 morð skrásett í 2013 . Lógloysið er fimm ferðir størri
her enn miðaltalið fyri landið. Samanborið við t.d. New York City verða 11
ferðir so nógv fólk dripin í Detroit, eitt morð fyri 1719 íbúgvar.

Fraklendingar vórðu fyrstu evropearar, sum settu seg niður í Detroit. Hetta var
í 1701. 83 prosent av fólkinum í Detroit eru svørt, og nógv teirra eru fátæk.
Arbeiðsloysið í býnum er um 18 prosent, á leið tvífalt so stórt sum aðrastaðni í
USA.

Fíggjarkreppan 2007-2009 hevur rakt Detroit ógvuliga hart. Millum býirnar sum
eru harðast raktir í USA, eru Detroit. Nógv fólk í Detroit eru rakt ógvuliga
hart av arbeiðsloysi. Tað er ein dómstólur sum hevur góðkent umsóknina frá
býarstýrinum um gjaldsteðg í 2013; hetta er størsta trotabúgv nakrantíð í USA,
og gjaldsteðgurin merkir, at kreditorarnir ikki sleppa eftir ognunum hjá býnum,
meðan ein ætlan verður gjørd fyri, hvussu skuldin skal fáast av verðini. 650 000
fólk búgva í Detroit, og tey skylda tilsamans yvir 100 mia. kr gjøgnum sín
borgaraskap í býnum.

Út ímóti 78.000 bygningar í býnum standa tómir í 2014, og helmingurin av teimum
er mettur at kunna rapla. 40 prosent av gøtuljósunum virka ikki. Minni enn
helmingurin av sjúkrabilunum í býnum virkaði bara onkuntíð seinasta ársfjórðing.
Akførini hjá sløkkiliðnum eru somuleiðis í ringum standi .



https://fo.wikipedia.org/wiki/Botsvana

Botsvana er land í syðra-Afrika við 2,1 mió. íbúgvar í 2014. Í suðri hevur
Botsvana mark við Suðurafrika, í norðri við Sambia, í vestri við Namibia og
eystri við Simbabvi. Í Botsvana er trygt fólkaræðiligt stýri. Botsvana er eitt
av fáu londunum í Afrika, har tað hevur gingið støðugt framá búskaparliga. Tá ið
Botsvana gjørdist sjálvstøðugt ríki í 1966 var tað ørfátækt landbúnaðarland,
fólkið livdi av sjálvbjargnisbúnaði. Rættilig ferð kom á búskaparligu
menningina, tá ið diamantar vórðu funnir í 1967. Ein onnur týdningarmikil vinna
eru stóru neytagarðarnir, sum eru komnir síðstu 30 árini. Tá ið Botsvana
gjørdist sjálvstøðugt ríki í 1966, var eingin høvuðsstaður, tí at tað hevði
verið stýrt úr Mafikeng í Suðurafrika. Nýstovnaða ríkið bygdi tí nýggjan
høvuðsstað, Gaborone. Um 200.000 fólk búgva nú í býnum (2010), sum umframt at
vera høvuðsstaður eisini er miðdepil fyri ídnaði og samferðslu.

Botsvana hevur í fleiri ár verið illa plágað av eyðkvæmi. Eyðkvæmi var ein
týðandi orsøk til, at fólkavøksturin í Botsvana eftir tíggju árum minkaði úr
trimum prosentum niður í næstan einki. Í Botsvana doyggja nógv ung fólk av AIDS,
miðal livialdurin er bert 66 ár í 2014, sbrt. WHO. Í Botsvana er 23.4 % vaksin
smittaður av hesi herviligu sjúku í 2014.

Botsvana er eitt dømi um eitt land í Afrika, har tað hevur eydnast at skipa
viðurskiftini væl. Har hevur man eitt risastórt tilfeingi, men man hevur skipað
tað á ein hátt, at tað ikki skeiklar samfelagið. Fyri eitt land sum Sierra Leona
ella Kongo Kinshasa hevur stóra diamantríkidømið verið ein vanlukka, men
Botsvana, sum hevur stórt diamantríkidømi, hevur havt størsta búskaparvøkstur í
heiminum seinastu 40 árini. Í Botsvana taka myndugleikarnir ognarrættin hjá
almenninginum til tilfeingið fyri fult. Teir krevja inn tilfeingisrentuna frá
ávikavist olju og diamantum og goyma hana til seinni ættarlið ella brúka hana
til at fíggja íløgur í útbúgving, vegir og tunlar osfr. Í t.d. bæði Kongo og
Sierra Leona stóðst hinvegin borgarakríggj um tilfeingisrentuna.

Í Selebi-Phikwe (Selibe Phikwe) í Botsvana var nógv nikkul og kopar funnið í
jørðini. Har varð farið undir námsvinnu, og tí sambandi varð bygdur ein nýggjur
námsbýur við býarpørtum, har stjórar skuldu búgva einastaðni og arbeiðarar eina
aðra staðni. Námsbýurin er nær við markið til Simbabvi. Tey, sum gjørdu
býarskipanina, vistu, at námsídnaðurin fór at hava dálking við sær. Ætlanin var,
at stjórarnir skuldu búgva har, sum teir ikki fóru at verða órógvaðir av
roykinum úr teimum stóru skorsteinunum. Eingin hevði kannað veðurlagið í
Selebi-Phikwe, so tey, sum gjørdu býarskipanina, nýttu upplýsingar um veður og
vind, sum tað var í einum býi har nærindis. Seinni vísti tað seg, at veðrið var
heilt øðrvísi í Selebi-Phikwe. Har var ættin sum oftast beint øvut. Tí vóru tað
stjórarnir, sum máttu búgva har, sum luftin var ring, og arbeiðararnir búðu har,
sum luftin var nógv betri.

Tsvanar, ið er fjølmentasta fólkaslagið í Botsvana, hava í øldir skipað seg í
høvdingadømi. Hvørt høvdingadømi hevur egið høvdingasetur, og uttan um tað eru
garðarnir, ið hoyra til tað. Hvørt húskið býr á sínum garði. Garðurin er eini
3-4 hús við laðaðari girðing uttanum. Túnið innan fyri girðingina verður nevnt
lolwapa.



https://fo.wikipedia.org/wiki/Benin

Tjóðveldið Benin (á fronskum République du Bénin) er eitt vesturafrikanskt
tjóðveldi, sum móti vestri hevur mark móti Togo, móti eystri er markið móti
Nigeria og í norðan móti bæði Niger og Burkina Faso.

Seinast í 17. øld vórðu grundað nýggj ríki sum Denkyira, Dahomey (Benin) og
Asante í Vesturafrika. Ríkini vórðu væl skipað og løgdu stóran dent á handil,
helst úti við strendurnar, og semja var um at forða fyri, at evropeiskar
handilsmenn løgdu seg oman á handilin. Denkyira og Asante vóru í Akanlandinum
við Gullstrondina. Fyri ikki at koma at standa undir Dahomey fluttu ymsir
ættbólkar norðureftir og fingu ræðið í handilsbýnum Tafo. Um 1680 grundaði
asantehøvdingurin Osei Kofi Tutu I (1680-1717) nýtt kongsríki, kallað Asante,
við høvuðsstaði í Kumasi, hann fekk tignarheitið asantehene. Osei fekk sær sín
egna her, sum í 1701 sigraði á Denkyira og slapp Asante undan at rinda skatt. Í
1717 fell Osei í einum marknabardaga, men tá var Asanteríkið savnað. Eftirmenn
hansara vuksu nógv um kongsríkið við herferðum og skilagóðum handilsvirksemi. Á
hvørjum ári savnaðist asantefólkið á stórari stevnu. Tey fegnaðust um vald
ríksins.

Sum grannalandið fyri vestan, Togo, er Benin langt, smalt land, frá strondini
við Atlantshav og norður at Nigerá.

Landið er fátækt, men har gongur framá búskaparliga. Uttanlandshandilin, helst
handilin við landbúnaðarvørum, sum til dømis kakao, kaffi og bummull, er nógv
vaksin.

Vesturafrikonsk list varð gitin víða um. Niðurlendingar, sum komu hagar í
1500-1600, bóru Beninbý saman við t.d. Amsterdam í Evropa . Handverkararnir úti
við strendurnar gjørdu træskurðir, saltíløt úr fílabeini, skeiðir, gaflar,
armbond, veiðihorn og vóvu klæði. Inni í landinum í Benin vórðu træskurðir,
stoyttar metalmyndir, og skornar myndir úr viði, steini, fílabeini, messingi,
leiri og bronsu gitnast og best umtóktar. Í sambandi við ymsar siðir bóru obain
og høvdingar hansara prýðilig vápn.

Landið, sum áður æt Dahomey (gamlanavn sítt Benin fekk tað aftur í 1975), loysti
frá Fraklandi í 1960. Síðan tá hava fleiri hernaðarstýri skiftst um at stýra, og
landið hevur eisini havt einflokkaskipan. Benin var fyrsta land í Afrika, sum
skifti frá einflokkaskipan til fólkaræðiliga fleirflokkaskipan. Tað var í 1991.

Í Benin er deyðadómur. Í løtuni eru í minsta lagi 14 fólk dømd til deyða í
Benin. Ongin hevur verið tikin av døgum í Benin tey seinastu tjúgu árini, hóast
revsilógin hevur loyvt deyðarevsing. Seinasta deyðarevsing í Benin fór fram í
1987. Tjóðartingið atkvøddi í 2011 fyri at ratifisera altjóða sáttmálan, sum
bannar deyðarevsing .



https://fo.wikipedia.org/wiki/Barokkur

Barokkur (úr fr. baroque, "margháttligur"). Stílhugtak, sum hevur verið nýtt
síðan um miðja 19. øld um byggi- og myndlist, sum tók við eftir
endurreisnarstevnuna í endanum á 16. øld og stóð við fram til
rokokotíðarskeiðið. Um bókmentir hevur orðið verið nýtt síðan seint í 19. øld og
hevur í 20. øld fest seg um tíðarskeiðið millum endurreisnarstevnuna og
upplýsingarstevnuna. Umframt at vera heiti á einum ávísum bókmentatíðarskeiði
verður orðið barokkur nýtt sum lýsingarorð um stíleyðkenni í bókmentum frá ymsum
tíðum; barokt nevnist tað, tá ið lutir ella fyribrigdi, sum sambært vanligari
hevd ikki hoyra saman, verða sett saman, ella t.d. tá ið alskyns lýsingarorð
verða sandrað niður um ein lut, persón e.a. tíl., stutt sagt tað, sum brýtur
harðliga frá klassisku fyrimyndunum. Millum høvundar, ið ofta taka til barokkar
snildir, kunnu nevnast so ymiskir høvundar sum William Heinesen (1900-1991),
Halldór Laxness (1902-1998) og Jóanes Nielsen (f. 1953).

Men bókmentirnar í b.tíðarskeiðinum eru sera ólíkar í ymiskum londum, og ymiskar
áskoðanir hava verið um, hvørjir høvundar hoyra til tann barokka stílin. Summi
hava hugt mest at sjálvum stílinum, onnur hava hugt at evnisvali ella roynt at
sameina bæði. Ofta verður mett, at spaniólin Luis de Góngora (1561-1627) og
italin Giambattista Marino (1569-1625) settu sjøtil á b.; eftir teir báðar eru
stílrák uppkallað (gongorisma og marinisma), sum eyðkendust av nógvari og
forvitnisligari nýtslu av myndamáli - samanberingum og myndberingum, alskyns
stíltøkum og orðaskreyti, andsagnum, tvørsagnum og orðaleiki. Hesi skald høvdu
stóra ávirkan á høvundar í b. í ymsum londum. Hesin stílurin leggur stóran dent
á orðasnild og hitna málbering (it. concetto, en. conceit). Men áherðsla á tað
óvanliga, og skreytmikil stílur, hevur verið til í ymsum bókmentatíðartíðum frá
fornari tíð og er ikki nóg mikið til at eyðmerkja b. Tí hava bókmentafrøðingar
eisini leitað eftir øðrum eyðkennum, sum kunnu setast í samband við tær stóru
broytingar og mótsetningar, sum komu fram í hesum tíðarskeiði politiskt,
trúarliga og viðvíkjandi heimsmyndini yvirhøvur: øðrumegin lívshugur, hinumegin
longsil eftir at sleppa burtur úr neyðardali og fáfongd jarðarlívsins; lið um
lið skartandi lýsingar av vakurleika og dýrd skapanarverksins og avnoktan av
virðinum í hesi somu dýrdini og vakurleikanum, tí tey eru so stokkut.
Stórverkini í b.tíðarskeiðinum eru í leikritum (spansku Lope de Vega (1562-1635)
og Pedro Calderón de la Barca (1600-1681), o.fl.; summi telja eisini William
Shakespeare (1564-1616) við), men b.bókmentir eru minni frásagnarskaldskapur og
yrking. Í Onglandi verða b.eyðkenni hildin at vera sjónskast hjá sonevndu
metafýsisku skaldunum (John Donne, Richard Crashaw, Abraham Cowley, George
Herbert, Thomas Traherne, Henry Vaughan); í Norðurlondum eru høvuðsnøvn í
b.tíðarskeiðinum t.d. Georg Stiernhielm (1598-1672) í Svøríki, Thomas Kingo
(1634-1703) í Danmark og Dorothe Engelbretsdatter (1634-1716) í Noreg. Í
norðurlendskari prosa frá b.tíðarskeiðinum er danska Leonora Christina
(1621-1698) eitt høvuðsnavn. Norðmaðurin Petter Dass (1646-1707) er í serbólki
millum skald í b.tíðarskeiðinum og høgt mettur í seinni tíðum fyri at yrkja um
lívskor fólksins. Í okkara tíð hevur verið stórur áhugi fyri b.tíðarskeiðinum,
ivaleyst partvíst tí at tað hevur verið hildið at líkjast modernismu á ymsan
hátt, kanska serliga viðvíkjandi skaldsligum myndamáli.

Tónleikurin í 17. og fyrst í 18. øld varð kallaður barokkur eftir listaligu
byggilistini, sum var væl umtókt tá. Tað er fjølbroyttur tónleikur, og
ljóðførini veva røddirnar á og av, sum vóru tær træðrir í litføgrum og stórum
klæði. Størsta barokktónaskaldið var týskarin Johann Sebastian Bach. Av kendastu
verkum hansara eru Brandenburgakonsertirnar. Tær vóru lidnar í 1721. Georg
Friedrich Händel var eisini borin í heim í Týsklandi, men flutti til Bretlands í
1712. Hann skrivaði tónleik til enska hovið, og gjørdi eisini fleiri kend
kórverk, m.a. Messias. Eitt av viðgitnastu verkum Händels varð skrivað til
kongliga skreyteldin í 1749.



https://fo.wikipedia.org/wiki/Aristoteles

Aristotles, (føddur 384 – 322 f.kr.) var ein grikskur heimspekingur og
vísindamaður, ið var føddur í makadóniska býnum, Stagira, Chalkidice. Faðir
hansara, Nicomachus, doyði tá ið Aristotle var barn, hareftir Proxenus av
Atarneus bleiv verja hansara. Átjan ára gamal, slapp hann inná Plato's Academi í
Athens og var verandi har til hann bleiv 37 ára gamal fór (umleið 347 f.kr.).
Verk hansara fevna um fleiri evnir – harímillum alisfrøði, lívfrøði, djórafrøði,
metafysikk, skilvísi, síðafrøði, fagurfrøði, skaldskap, sjónleik, tónleik,
røðulist, málvísindi, politikkur og statsvísindi. Stutt eftir Platon doyði, fór
Aristotle frá Athens eftir ynski frá Philip kongi av Makedónia, til Makedónia,
har hann varð lærari hjá Aleksandur Mikla frá 343 f.kr.

Tíðarskeiðið meðan hann var lærari hjá Aleksandur Mikla gav Aristotles fleiri
møguleikar og eitt yvirflóð av tilfeingi (útgerð). Hann stovaði eitt bókasavn í
Lyceum, sum hjálpti framleiðsluni av fleiri hundratals av hansara bøkum. Tað at
Aristotles var ein næmingur hjá Platon, hevði við sær, at teir høvdu somu
áskoðan um Platonismu, men eftir deyða Platos leitaði Aristotle sær frá
Platonismu til roynslustevna (empiricism á eingilskum).



https://fo.wikipedia.org/wiki/Afroamerikanarar

Afroamerikanarar eru ættaðir frá afrikonsku trælunum, sum við valdi vórðu
fluttir til USA frá 1619 til 1808 at arbeiða í lundunum. Trælahaldið varð ikki
avtikið fyrr enn í 1865. Afroamerikanarar, sum tey svørtu verða nevnd, fáa
størri og størri ávirkan í amerikanska samfelagnum. Miðskeiðis í 19. øld veltu
suðurríkini 80 % av allari bummull í heiminum. Bummullin varð dyrkað í
ovurstórum lundum, og tað vóru trælir úr Afrika, sum hentaðu hana við hond.
Bummull er enn týdningarmikil grøði, men nú gera maskinur alt tað tunga arbeiðið
í USA.

Flestu teirra búgva í Mississippi, Louisiana og Georgia. Umleið ein triðingur
(37.1 % í 2008 ) av fólkinum í Mississippi eru eftirkomarar av svørtum trælum.
Næstan allir afroamerikanar eru kristnir (nevniliga 95 %). Meginparturin eru
baptistar .

Lesarir av amerikanska blaðnum Essence hava kosið Queen Latifah, Will Smith og
Tyler Perry at vera teir afroamerikanarar, sum hava mest ávirkan. Will Smith
hevur á listanum heitið sum biografkempa, sum vísir á, at hann hevur havt stóra
eydnu við filmum sínum í ár. Hann varð tann fyrsti, sum kundi vísa fram sjey
filmar á rað, ið hava givið yvir 100 milliónir dollarar. Frá tónleikarheiminum
kárar blaðið hiphopstjørnuna Kanye West, will.i.am og Wyclef Jean. Maðurin á
fyrsta plássinum stavar tó hvørki frá film- ella tónleikarheiminum. Hann er
nevniliga – og tað er kanska ikki at verða bilsin um – forsetin í USA, Barack
Obama .

Jazz-, hip hop-, gospel- (t.d. Negro Spirituals), og bluestónleikur eru
sprottnir úr arbeiðarasangum og andaligum sangum hjá afroamerikanska fólkinum í
USA .



https://fo.wikipedia.org/wiki/%C3%8Dslendskt_m%C3%A1l

Íslendskt er eitt indo-evropeiskt mál. Tað hoyrir til ta vesturnorrønu málættina
saman við føroyskum, norskum og hinum nú útdeyða norn, sum norrøna málið í
Hetlandi nevndist.

Føroyskt og íslendskt eru grannamál. Hugsa vit um uppruna, stavseting ella
orðatilfar, eru tey nær í ætt. Men munurin er á reglunum viðvíkjandi framburði.
Tá ið landnámsmenn í 9. øld hildu vestur í hav úr Vesturnoregi, settu summir
búgv í Íslandi, summir í Føroyum, og uppaftur summir funnu sær bústað í
oyggjalondum sunnan fyri Føroyar. Hesir niðursetumenn vóru ættaðir av
vesturstrond Noregs og bóru sjálvsagt við sær tey bygdamál, ið talað vórðu har
um leiðir. Mál teirra kalla vit norrønt.

Fyrstu øldirnar hendir valla tað nógva málinum viðvíkjandi í hesum nýbygdu
londunum. Føroyingurin, íslendingurin og hetlendingurin, sum hittust um ár 1000,
mundu uttan størri tvørleika skilja hvør annan. Men sum øldir liðu fleiri, tók
málið at broytast í ljóði, soleiðis at smátt um smátt sprettur íslendskt úr
norrønum og føroyskt úr somu rót. Stóra broytingarskeiðið verður ofta sett til
hvarvið 1300 til 1500. Kemur tú í einum teksti fram á orð sum til dømis "blað",
"bátur" ella "vík", so heldur tú ivaleyst tekstin at vera føroyskan. Men tað er
ikki vist, at hann er føroyskur. Hann kann eins væl vera íslendskur. Men biður
tú eitt íslandskt og eitt føroyskt fólk lesa hesi 3 orðini upp, so hoyrir tú mun
alt fyri eitt.

Skulu vit tosa um bygdarmál (fø. málføri, ísl. mállýskur) í Íslandi, er fyrst at
siga, at munurin á málinum í teimum ymsu pørtunum av landinum er lítil. Tann
munur ið er, er fyrst og fremst í framburðinum. Skilt verður t.d. ímillum
harðmæli á Norðurlandinum (frá Héraðsvötnum og eystur í Vopnafjörð) og linmæli
aðrastaðni í landinum. Í harðmæli eru k, p og t fráblást í innstøðu aftan á
langt sjálvljóð, meðan tey eru ófráblást í linmæli, ljóðskrivað ávíkavist [kʰ,
pʰ, tʰ] og [b, d, g]. Ein partur av harðmælisøkinum, serliga Eyjafjarðarsýsla,
hevur raddað ljóð undan p, k og t; dømi vanta [vantʰa], lampi [lampʰi], hjálpa
[jaulpʰa], meginparturin av landinum hevur óruddaðan framburð, t.d. [vandta],
[lambpi] og [jaulbpa].



https://fo.wikipedia.org/wiki/%C3%8Drskt_m%C3%A1l

Írskt (Gaeilge ella An Ghaeilge, Enskt: Irish) er eitt Goideliskt (Gæliskt) mál
nærskyldt við Skotskt gæliskt og Manskt, sum tosað er í Írlandi. Írskt verður
framvegis tosað í smáum enklavum, serliga í Connacht, har vesturi í Írlandi.
Økini har írskt framvegis verður tosað verða nevnd Gaeltachtaí (eint.
Gaeltacht), og fólkini verða nevnd Gaeilgeoirí (orðarætt "eldhugað írskmælt
fólk").

Írskt mál er, saman við eingilskum, alment mál í Írlandi, og tvungin lærugrein í
øllum almennum fólkaskúlum í Írsku Republikkini.

Írskt mál er fyrst skjalaprógvað við Ogham áskriftum frá fjóðru øld e.Kr., og
verður hetta málið kallað frumírskt. Hesar áskriftir eru funnar kring alt Írland
og á vesturstrondini av Stórabretlandi. Frumírskt broytist til fornírskt gjøgnum
5. øld. Fornírskt nýtti frá 6. øld latínska stavraðið, og upptók eisini nógv
latínsk orð, serliga orð ið høvdu við kirkjumálið at gera. Í 10. øld hevði
fornírskt útviklað seg til miðírskt, ið varð tosað í Írlandi, Skotlandi og á
oynni Mann. Frá 12. øld fór miðírskt í teimum trimum londunum at broytast til
tey lokalu málini, írskt, skotskt gæliskt og manskt.

Írskt hevur í dag tríggjar høvuðsdialektir (málføri) hvørs geografiska
útbreiðsla stórt sæð fylgir teim trimum landslutunum; Munster, Connacht og
Ulster. Dialektin í tí fjórða landslutinum, Leinster, doyði út í 20. Øld, men
bandupptøkur vórðu gjørdar av henni í árunum 1928 og 1931. Seinasti persónur ið
tosaði Leinsterdialekt doyði í 1960.

Smærri øki finnast eisini í Mayo (Contae Mhaigh Eo), Meath (Contae na Mí),
Waterford (Contae Phort Láirge), og Cork (Contae Chorcaí). Gweedore (Gaoth
Dobhair) í County Donegal er størsta Gaeltacht sóknin í Írlandi.



https://fo.wikipedia.org/wiki/%C3%8Ddna%C3%B0arkollveltingin

Ídnaðarkollveltingingin var eitt tíðarskeið frá 1750 til 1850, har stór menning
fór fram innan landbúnaðin, samferðslu, framleiðslu, minuarbeiði og innan
teknologi. Henda menning byrjaði í Onglandi, men fór síðan víða um í
Vesturevropa, Norðuramerika og Japan, og síðan fór henda kollvelting fram um
allan heimin og broytti hann.

Umleið 1870 kom ein fíggjarkreppa. Hetta var orsaka av øllum teimum nógvu
ídnaðarvørunum, ið komu á marknaðin. Ringt var at sleppa sær av við allar tær
gomlu vørurnar, so neyðugt varð at lækka prísin, tí var vinningurin av vørunum
alt ov lítil. Hettar gjørdi, at ídnaðarlondini fóru í gongd við at menna
tøknifrøðina, so vørurnar kundu gerast bíligari. Bretland, sum hevði verið langt
fremst av ídnaðarlondunum, megnaði ikki at fylgja við í kappingini við USA og
Týskland um at menna tøknifrøðina.

Onnur ídanðarkollveltingin hevði við sær, at umstøðurnar hjá arbeiðandi fjøldini
batnaði. Gerandisdagurin gjørdist lættari og fátækradømi minni. Matur varð
fluttur úr einum heimsparti í annan. Hesin flutningur var við skipum, ið høvdu
serliga kuld alast, so maturin ikki spiltist. Síðani varð vøran flutt í land og
send víðari við toki til meginlandið. Ravmagn gav betri orku enn gúvuorka. Hetta
hevði við sær, at verksmiður byrjaðu at gera hjálparamboð í hópatali. Londini
blivu knýtt tættari av ídanðarkollveltingini, ikki bara tí at tað komu gúvuskip,
ið sigldu skjótari í øllum veðri. Tað vóru telegrafurin, telefonin og útvarpið,
sum gjørdu, at boð kundu sendast skjótt millum lond. Avleiðingar av
ídnaðarkollveltingini eru at síggja allastaðni í dag. Næstan alt, sum vit brúka
er gjørt á virkjum, har er tað bæði bíligari, lættari og í nøkrum førum betri
vørur. Nøkur dømi kundu verið teldur, sum vit brúka næstan hvønn dag, klæði,
bilar o.sfr. Framleiðsla á virkum fer ofta illa við náttúruni. Framleiðslan av
vørunum hevur ofta dálkað illa. Eisini verða nógv fólk søgd úr arbeiði, tí
maskinurnar klára at gera næstan alt arbeiðið.

Ídnaðarkollveltingin hevur ment heimin til tað hann er í dag, bæði uppá gott og
ringt, t.d. so er ídnaðarkollveltingin ein orsøk til okkara nýmótans og
framkomna samfelag. Henda seinna ídnaðarkollveltingin gav fólkinum fleiri pengar
millum hendurnar og arbeiðandi fólkið byrjaði at fáa fleiri rættindi. Tøknin
mentist eisini. Tøknin, sum vit kenna í dag er ein avleiðing av
ídnaðarkollveltingini. Tíverri førdi henda seinna ídnaðarkollveltingin eisini
stóra dálking við sær. Kol og olja varð nýtt á verksmiðjunum, t.d. brúkti ein
vanlig verksmiða tvey tons av koli uppá 15 tímar.



https://fo.wikipedia.org/wiki/Yvirgangur

Yvirgangsfólk er fólk, sum við harðskapi søkja at húsum og ósekum fólkum, til
tess at ávirka ella noyða myndugleikarnar at ganga undir krøv og treytir teirra,
sum søkja at. Orðið terror, yvirgangur, kemur úr fronskum terreur, sum merkir
ræðsla. Yvir gangsfólk koma ofta úr kúgaðum fólkabólkum, sum royna at ræða
mótstøðu fólk síni til eftirlæti ella gera vart við sína støðu í fjølmiðlunum.
Tá ið tey hava ripað til, seta tey seg stundum í samband við miðlarnar og átaka
sær skyldina, og eftir tað varir tað ikki leingi, fyrr enn heimurin veit, hvat
er hent og hví. Serliga eftir Seinna Heimsbardaga er talið av bólkum og rørslum,
sum brúka yvirgang fyri at røkka málinum, vaksið. Málið er sum oftast eitt
tjóðskaparligt stríð fyri sjálvræði ella eitt stríð fyri at náa einum politiskum
endamáli við at skapa ruðuleika í samfelagnum.

Millum átrúnaðarligar trúarbólkar eru yvirgangsfólk, sum vilja "gera heim in
betri", sum í Tokyo í 1995, tá ið ein trúarbólkur breiddi ógvuliga eitrandi gass
út í undirgrundarbreytini. Tólv fólk doyðu av gassinum, og fleiri gjørdust
ógvuliga sjúk. Yvirgangsfólk siga seg arbeiða fyri eini góðari søk og halda seg
eisini hava rætt til at drepa púra ósek fólk, sum av tilvild koma fyri, tá ið
tey leypa á. Tey eru ofta til reiðar til at lata sítt egna lív sum
sjálvmorðsbumbufólk. Dømi um yvirgangsfelagsskapir í okkara tíð eru ETA, sum vil
fría Baskaland frá Spania, katólska IRA, sum í nógv ár stríddist fyri at gera
Norðurírland frælst frá Stórabretlandi, og palestinska Hamas, sum berjist móti
Ísrael. Harumframt eru fleiri islamskir felagsskapir, sum hava ymisk politisk
endamál við yvirgangi sínum (t.d. Al-Qaeda). Ríkisyvirgangur verður tað nevnt,
tá ið eitt ríki fremur yvirgang móti sínum egna fólki, ella parti av fólkinum,
fyri at ræða fólk til at verða lýðin.

17.958 menniskjur doyðu av yvirgangi í 2013. Tað er 61 prosent fleiri enn árið
frammanundan. 80 prosent av øllum yvirgangsálopum verða framd í fimm londum. Tey
eru Irak, Pakistan, Afganistan, Nigeria og Sýria. Irak er tað landið, ið er
harðast rakt av yvirgangi. Í 2013 doyðu 6.362 menniskjur av yvirgangi. Tað er
øking á 164 prosent frá 2012. 25 lond vóru útsett fyri yvirgangsálopum, har
fleiri enn 50 menniskjur doyði. Í 75 londum vóru ongi yvirgangsálop. Fýra
yvirgangsfelagsskapir hava ábyrgdina fyri 66 prosent av teimum, ið eru deyð í
yvirgangsálopum. Teir yvirgangsfelagsskapirnir eru Islamski Staturin (IS),
Al-Qaeda, Taliban og Boko Haram í Nigeria. Ongin deyðsføll vóru í 50 prosentum
av øllum yvirgangsálopum í 2013. Síðani 1960-árini, eru bara 7 prosent av teimum
yvirgangsbólkum, ið eru upploystir, upploystir vegna hernaðarliga uppíblanding.



https://fo.wikipedia.org/wiki/Walt_Disney

Walter Elias "Walt" Disney (føddur 5. desember 1901, deyður 15. desember 1966)
var ein amerikanskur vinnulívsmaður, teknari, animator, filmframleiðari,
filmrithøvundur, entreprenørur og raddaleikari. Hann spældir ein stóran leiklut
innan amerikanska teknifilmídnaðin, og kring allan heimin verður hann sæddur sum
eitt altjóða ikon og filantropur, væl kendur fyri sína ávirkan og íkast til
undirhaldsídnaðin í 20. øld. Saman við beiggja sínum, Roy O. Disney, stovnaði
hann Walt Disney Productions, sum seinni gjørdist ein av best kendur
teknifilmsframleiðarum í heiminum. Fyritøkan er nú kend sum The Walt Disney
Company og hevði ein árligan umsetning, sum var umleið 36 milliardir US dollarar
í fíggjarárinum 2010.

Sum ein teknari og entreprenørur var Disney serstakliga kendur sum ein
filmframleiðari og ein vældámdur skemtari, eins væl og ein nýskapari innan
teknifilm og design av temaparkum. Hann og starvsfólk hansara hava skapað nakrar
av heimsins best kendu íspunnu persónum/leiklutum, eitt nú Mickey Mouse, sum
Disney sjálvur legði rødd til í fyrstuni. Meðan hann livdi, fekk hann fýra
Oscar-virðislønir og vann 22 Oscar-virðislønir av tilsamans 59 tilnevningum,
harímillum var eitt metstórt 4 tilnevningar í einum ári, sum gav honum fleiri
virðislønir og tilnevningar enn nakar annar einstaklingur í søguni. Disney vann
sjey Emmy Awards og legði navn til Disneyland og Walt Disney World Resort
temaparkirnar í USA, eins væl og til altjóða stuttleikaparkir sum Tokyo Disney
Resort, Disneyland Paris og Hong Kong Disneyland.

Disney fekk lungnakrabba og andaðist 15. desember 1966 í Burbank, California.
Eitt ár seinni fór felagið hjá honum í gongd við at byggja Walt Disney World
Resort í Florida. Beiggi hansara, Roy Disney, vígdi Magic Kingdom hin 1. oktober
1971.



https://fo.wikipedia.org/wiki/Vjetnamkr%C3%ADggi%C3%B0

Vjetnamkríggið vardi frá 1. november 1955 til 30. apríl 1975. Amerikanska
stjórnin kvíddi fyri, at kommunisman skuldi breiða seg um alt Landsynningsasia,
og í 1955 fóru teir at veita Suðurvjetnam hernaðarhjálp, so at teir kundu basa
kommunistisku Viet Cong-deildunum, sum fingu stuðul úr Norðurvjetnam.

Fyrstu amerikonsku hermenninir komu til Suðurvjetnam í 1964, og seint í 1968
vóru 550 000 avstralskir, teivanskir, amerikanskir og nýsælendskir hermenn við í
krígnum. Sama ár gjørdi Viet Cong stórálop, Tet-álopið, í Suðurvjetnam. Álopið
miseydnaðist, men tað sannførdi fólkið í USA, at USA megnaði ikki at vinna
Vjetnamkríggið. Árið eftir fóru amerikanarar at taka seg aftur úr Suðurvjetnam,
og vápnahvíld varð fingin í lag í 1973. Í 1975 savnaði Norðurvjetnam alt landið
undir sítt ræði.

Tá ið kríggið í Vjetnam endaði í apríl 1975, fór landið í holtur við at
endurreisa og menna illa farna búskapin, men illa gekst, tí at útlendskar
fyritøkur gjørdi ikki íløgur í landinum. Túsundtals fólk flýddu undan
fátækradømi og harðræði og sigldu um Suðurkinahav í søkkladnum bátum at søkja
sær eydnuna aðrastaðni. Tey, ið slitu upp land, vórðu send til lond víða um
allan heim. Mangir suðurvjetnamesar flýddu til Hongkong, ið var bretskt hjáland
á suðurstrond Kina. Tey vórðu gird inni í trongum legum, har tey liðu hungur og
hall, og kolera og aðrar ringar sjúkur gingu javnan í legunum. Í 1989 vórðu tey
fyrstu 44 000 flóttafólkini noydd aftur til Vjetnam.



https://fo.wikipedia.org/wiki/Uranus

Uranus er grøn á liti, hon hevur ring rundan um, og har hava eingi fólk verið.
Hon er 2 900 milliónir km frá sólini. Tvørmátið er 51 000 km. Umferðartíðin hjá
Uranusi um sólina er umleið 84 ár. Uranus er 3. longst burtur frá sólini. Í 1781
fann bretski stjørnufrøðingurin Williamn Herschel sjeyndu gongustjørnuna, sum
hann nevndi Uranus eftir grikska himnagudinum. Um Uranus eru 5 stórir og 10
lítlir mánar. Uranus varð ofta sædd fyri 1781, men tá varð hon hildin at vera
vanlig stjørna. Hon hómast við berum eygum, men tá skalt tú vita, hvar ið
hyggjast skal. Í kikara er ikki nógv at síggja, mest bara eitt blágrønt
stjørnueyga. Eins og Jupiter og Saturn er Uranus mest úr hydrogeni og heliumi.
Blágrøni liturin í lofthavinum kemst av metani, sum sýgur í seg reyðu litirnar.
Uranus er um fýra ferðir so stór sum jørðin og og 14,5 ferðir so tung.

Snúningstíðin er um 17 tímar, og hon hevur 84 ár um umferðina um sólina. Uranus
er eins og dottin um koll, við tað at snúningsásin er bara nøkur fá stig frá
umferðarflatanum. Hetta kundi bent á onkran ógvusligan tilburð har á leiðini
onkuntíð í fyrndini. Av hesum stendst, at annað póløkið liggur í myrkri nærum
helmingin av umferðartíðini (42 ár), meðan hitt póløkið er í ljósinum. Hóast
hetta máldi Voyager 2, sum fleyg fram við Uranusi í januar 1986, at hitin á
ýtuni var merkiliga javnur. Uttast í lofthavinum eru máld -220 °C. Um Uranus er
magnetfelt, og magnetisku viðurskiftini eru fløktari enn vanligt, tí vinkulin
millum magnetisku ásina og snúningsásina er eini 60°. Av og á hendir tað, at ein
gongustjørna kemur ímillum jørðina og onkra stjørnu. Tá liggja stjørnufrøðingar
altíð framvið at fáa eitthvørt nýtt at vita. Við at máta hvussu leingi
stjørnuljosið er burtur, ber til dømis til at meta um tvørmálið á
gongustjørnuni. Í 1977 myrkti Uranus fyri ljósinum frá einari stjørnu, og tá
varnaðust granskarnr, at stjørnuljósið kamaðist fleiri ferðir, áðrenn tað
sloknaði. Tá ið stjørnan var komin til sjóndar aftur, kámaðist ljósið aftur, nú
í øvutari røð. Hetta varð tulkað soleiðis, at um Uranus var skipan av tunnun
ringum. Voyagermyndirnar váttaðu, at so var. Rinsarnir, sum eru 10, eru úr
klettum, sum eru ymiskir til støddar. Longu í 1787 sá Herscnel í kikara sínum
teir báðar størstu Uranusmánarnar Oberon og Títanía, og seinni vórðu sæddir
tríggir aðrir mánar. Á Voyagermyndunum síggjast 10 nýggir mánar, so nú vita vit
um 15 mánar í ringrás um Uranus. Serligan ans vaktu myndirnar av Miranda, sum er
480 km í tvørmál og hevur 1,4 samdøgur um hvørt umfar um Uranus. Ýtan er
merkiliga óreglulig, fjøll og gjáir hurlað saman hvørt um annað. Tað sýnist, sum
er Miranda brotnaður, t.d. í samanbresti við eina smástjørnu, og at
atdráttarmegin síðani hevur sett brotini saman aftur til nýggjan mána.



https://fo.wikipedia.org/wiki/Trongisv%C3%A1gur

Trongisvágur er ein bygd í Suðuroynni, sum hoyrir til Tvøroyrar Kommunu.
Trongisvágur er tó eldri bygd enn Tvøroyri. Tvøroyri varð ikki bygt fyrr enn í
1830'unum, tá Kongaligi Einahandilin læt upp krambúð á Tvøroyri. Trongisvágur
liggur rundan um Trongisvágsfjørð, bygdin gongur næstan heilt út til Hvítanes á
norðaru síðu av fjørðinum, runt um fjørðin, suður um fjørðin til áleið har sum
Drelnes er (har sum Saltsiloin er). Ferjulegan hjá Smyrli eitur Krambatangi og
er beint eystanfyri Trongisvág á syðra armi av Trongisvágsfirði. Grannabygdin
fyri sunnan er Øravík. Ein ítróttarhøll er í Trongisvági, har er eisini
Trongisvágs Skúli, ein kantina og barnaansing hjá Tvøroyar Kommunu. Fleiri
ítróttarfeløg venja og spæla dystir í ítróttarhøllini, m.a. flogbóltsfelagið TB,
borðtennisfelagið TBF og TB hondbóltur og TB innandura fótbóltur. Nevnast kann
eisini, at fleiri kendir TBarar eru úr Trongisvági. Kampingpláss er á
parkeringsøkinum sunnanfyri ítróttarhøllina, tað er væl vitjað í summarhálvuni.

Á veg til Hvalbiartunnilin koyrir ein framvið Viðarlundini í Trongisvági.
Viðarlundin er sera hugnalig. Har rennur ein á gjøgnum viðarlundina, gøtur eru
gjørdar inni í viðarlundini og benkur og grillir eru settar upp, so fólk kunnu
hugna sær har.



https://fo.wikipedia.org/wiki/Trinidad_og_Tobago

Trinidad og Tobago (enskt; Trinidad and Tobago) er eitt land í Suðurkaribiska
Havinum í Norðuramerika. Landið fevnir um tær báðar høvuðsoyggjarnar Trinidad og
Tobago og 21 aðrar minni oyggjar. Landið liggur 11 km frá stondini í Venezuela.
Høvuðsstaðurin eitur Port of Spain, størsti býurin er San Fernando. Oyggjarnar
fevna um eitt økið á 5 128 km².

Áðrenn Christopher Columbus fann oyggjarnar í 1498 búðu karibiarar og arawakar
har. Trinidad var spanskt hjáland frá 1400-talinum til bretar tóku oynna í 1797.
Meðan Trinidad var undir sponskum harradømi fluttu nógvir franskmenn til oynna.
Eisini franskir plantasjueigarar frá teimum fronsku hjálondunum Martinique og
Guadeloupe komu til Trinidad, har teir byrjaðu at dyrka sukkurrør, kaffi og
kakao. Teir førdu afrikanskar trælir við sær.

Tobago hevur verið hjáland undir Spania, Niðurlondum, Fraklandi og
Stórabretlandi.

Trældómur bleiv forboðin um hálva 19. øld, og tað førdi til mangul uppá
arbeiðskraft innan landbúnaðin, sum førdi til, at arbeiðskraft varð innflutt úr
India, Kina og Portugal. Fyrst í 1900-talinum komu eisini tilflytarar úr Sýria
og Libanon.

Trinidad og Tobago luttekur í Olympisku Leikunum. Á Summar-OL 2008 vunnu tey 2
bronsu heiðursmerki. Á Summar-OL 2012 van Trinidad og Tobago eitt gull og trý
bronsu heiðursmeriki og endaði á einum 47. plássi.

Í 2006 luttók Trinidad og Tobago fyri fyrstu ferð í einum HM endaumfari í
fótbólti. Í fyrsta dystinum spældu teir javnleik móti Svøríki. Síðan taptu teir
2-0 móti Onglandi og 2-0 móti Paraguei, og endaðu á aftasta plássi í bólki B.



https://fo.wikipedia.org/wiki/Sj%C3%B3nleikur

Sjónleikur er ein listagrein, har ein ella fleiri sjónleikarar framføra ein ella
fleiri leiklutir fyri einum áskoðara ella eini áskoðarafjøld. Framførslan hevur
oftast form av einum verki, sum er bygt upp við samrøðum millum persónar og eini
søgugongd, sum kemur til sjóndar gjøgnum tað, ið fiktivu persónarnir í verkinum
gera og siga.

Evropeisk leiklist, sum vit kenna hana í dag, hevur sínar røtur í griksku
leiklistini, sum var í hæddini umleið 500-300 f.Kr. Serliga hava harmaleikirnir
hjá Ayskylos, Sofokles og Evripides, sum vóru skrivaðir og spældir í
tíðarskeiðnum 500-400 f.kr., havt stóra ávirkan á seinni leiklist. Ikki minst tí
at grikski heimsspekingurin og vísindamaðurin Aristoteles skrivaði bókina Um
yrkingalistina, ið lýsir griksku dramaini og greiðir frá, hvussu eitt drama
eigur at vera uppbygt fyri at hava mestu listarligu ávirkanina á áskoðaran.
Grikska dramaið og Aristotelesar lýsing av tí gjørdist fyrimynd fyri evropeiska
sjónleikaskriving frá renesansuni og fram.

Tað naturalistiska dramaið, sum var í hæddini í tíðarskeiðnum 1870-1900 og
framvegis má sigast at vera tað, ið vit uppfata sum normurin, ið øll onnur
leiklist verður mett eftir, byggir grundleggjandi á leiklistarfrøðiligu
grundreglurnar í grikska dramanum: Har ein høvuðspersónur, sum vit liva okkum
inn í, har er ein søgugongd við eini innbygdari konflikt, sum verður spent upp,
til hon umleið miðskeiðis í gongdini nær einum punkti, har tað ikki vendist
aftur (point of no return), og síðani fylgir ein gongd, har hendingagongdin
miðvíst fer ímóti einum enda, sum annað hvørt upploysir konfliktina
(hollywood-modellið) ella førir til katastrofu fyri høvuðspersónin (tað
siðbundna dramaið). Tann naturalistiski sjónleikurin er førdur víðari við
filmslistini, har tað sonevnda hollywood-modellið fyri filmshandritaskriving í
stóran mun nýtir grundbygnaðin í naturalistiska dramanum.

Sjónleikurin í nýggjari tíð hevur ment seg í nógvar ymiskar rættningar. Nógv
moderna leiklist er kropslig og nærkast dansinum. Aðrir leiklistaformar leggja
dent á tekst og eitt abstrakt, ikki-naturalistiskt úttrykk.

20. øld hevur havt nógvar høvuðsstreymar innan leiklistina: Tann
ekspressionistiski sjónleikurin (serliga Týskland, Frakland og Eysturríki umleið
1900-1920), tann episka leiklistin, sum var ein politisk manifestatión innan
leiklistina (Erwin Piscator og Bertolt Brecht, Týskland og USA 1925-1950),
absurda leiklistin (Frakland og Ongland 1947-1960, Samuel Beckett, Eugène
Ionesco, Harold Pinter og Jean Genet) og tað fysiska teatrið (1955-1980 Pólland,
Danmark, Jerzy Grotowski og Eugenio Barba). Eitt annað týdningarmikið rák í
vesturheiminum í 20. øld hevur verið tey frælsu bólkateatrini, sum komu fram í
1960-árunum og 1970-árunum, og sum arbeiddu fyri at fáa leiklistina úr teimum
siðbundnu borgarligu sjónleikarhúsunum og út í samfelagið, og sum endurnýggjaðu
leiklistina bæði hvat víðvíkti áskoðarafjøld, innihaldi, formi og arbeiðshátti.
Hesir bólkar skaptu nýggj úttrykk við at spæla í øðrvísi rúmum og bróta niður
bindingina pallur-salur.

Í Føroyum hevur sjónleikur verið spældur síðani eina ferð í 1780'unum, tá vit
fyrstu frætta um sjónleikarframførslu í Havn. Tá spældu studentar Holberg á
donskum. Í 1880'unum vóru fyrstu leikirnir skrivaðir og spældir á føroyskum.
Havnar Sjónleikarfelag varð stovnað í 1918 og Sjónleikarhúsið var innvígt í
1926.

Frá umleið 1960 fór Havnar Sjónleikarfelag undir miðvíst at menna virksemi sítt
listarliga, tá Føroya fyrsti útbúni yrkissjónleikari Eyðun Johannessen fór at
arbeiða har sum leikstjóri og sum fyriskipari av skeiðum fyri sjónleikarar.
Hetta virksemið helt fram til seinast í 1970'unum.

Yrkissjónleikur kom ikki í gongd í Føroyum fyrr enn í 1977, tá
sjónleikarbólkurin Gríma varð stovnaður. Bólkurin hevði ikki egin høli, men
leigaði seg inn frá verkætlan til verkætlan. Í 1998 fekk Gríma fyri fyrstu ferð
sítt egna sjónleikarhús, tá salurin í Gamla Meiaríi varð tikin í nýtslu. Hóast
trong fíggjarlig kor helt Gríma fram við virksemi sínum líka fram til 1. januar
2005, tá Tjóðpallur Føroya byrjaði virksemi sítt og tók yvir hølini.

Tjóðpallur Føroya er ein almennur stovnur og er einasta yrkissjónleikarhús í
Føroyum. Tjóðpallurin heldur til í Gamla Meiaríi.



https://fo.wikipedia.org/wiki/Si%C3%B0afr%C3%B8%C3%B0i

Siðafrøði fæst við spurningar um virði, um rætt og skeivt, gott og ilt, um
ábyrgd og skyldur. Etikkur er grikska orðið og moralur latínska orðið fyri tí,
vit á føroyskum kalla siðafrøði ella siðalæra, og sum í stuttum kann sigast at
merkja: hjálp til at velja røttu atferðina. Áleikandi menniskjuligir
meginspurningar verða viðgjørdir í hugtakinum siðafrøði, kanska betur kent undir
fremmandaorðunum etikkur og moralur. Summastaðni verður skynað ímillum etikk og
moral, so at etikkur merkir tað ástøðiliga grundarlagið, og moralur sipar til
gerðir, men í roynd og veru er eingin munur. Í dagligari talu kunnu vit um ymisk
evni siga: "Tað vil eg ikki". "Soleiðis haldi eg bara". Ella "Hjá mær er tað
soleiðis". Tað kann vera ein gjøgnumhugsað støðulakan, sum vit sjálvandi ikki
hava stundir at greina út í æsir í vanligum samrøðum. Men tað kann eisini vera
ein fordómur (ein dómur, tú hevur felt frammanundan, tú hevur ikki kannað evnið
ella tikið støðu til tað), og tá er siðafrøðin eitt amboð at fara aftur um
fordómarnar og greina og grundgeva fyri tí, vit halda og vilja. Ætlanin við tí
at siga, at siðfrøði er hjálp til at velja røttu atferðina, er at vísa á, at í
siðfrøði eru allir spurningar ósvaraðir spurningar, og allar loysnir
fyribilsloysnir. Orðið hjálp skal vísa á, at annað er enn tað, vit taka úr
okkara egnu hugaheimi og úr okkara egnu vitsku og vitan, sum eigur at vera tikið
við, tá ið eitt mál verður viðgjørt.



https://fo.wikipedia.org/wiki/S%C3%BAgdj%C3%B3r

Súgdjór (frøðiheiti - Mammalia) er ein bólkur av djórum, sum er sermerktur við,
at kvenndjórini kunnu framleiða mjólk til ungar sínar. Eitt annað eyðkenni er,
at súgdjór føða livandi ungar, øvugt egg. Øll súgdjór hava hár ella feld, hava
heitt blóð og støðugan kropshita, og ungarnir súgva mjólk frá mammuni.
Kvennsúgdjórið gevur bestu javnvágina av fiti og eggjahvíta, so ungarnir búnast
skjótt. Menniskjað er bara eitt av umleið 4000 hugtakandi súgdjóra-sløgunum á
jørðini. Menniskjað hoyrir upp í súgdjórabólkin, vit nevna primatar. Aðrir
primatar eru apur og mannapur, og teimum líkjast vit mest.

Súgdjór hava øll møgulig skap og allar støddir, men tey, ið líkjast mest, verða
roknað upp í sama bólk ella hóp. Í hvørjum hópi eru ymiskar slektir ella sløg.
Tað eru 21 ymiskir súgdjórabólkar og eini 4000 ymisk sløg. Flestu súgdjór hava
lívmóður. Ungarnir búnast í lívmóðurini inni í mammuni. Summi súgdjór verða
nevnd pungdýr - hesir ungarnir verða lagdir óbúnir og vaksa í einum húðarfaldi á
búkinum á mammuni. Minsti bólkurin er nevdýrini, og tey og mýriigulin eru
einastu súgdjór, har ungarnir verða klaktir úr eggi. Størsti súgdjórabólkurin er
gnagdýrini, 1702 sløg. Afrikanski fílurin er størsta súgdjór á landi.

Súgdjór eru næstan allastaðni - í ísoyðimørkum, í kuldaøkjum, í turrastu og
heitastu oyðimørkum. Flestu eru á landi, onnur halda til í sjógvi. Øll eru væl
lagað til umhvørvið, tey liva í. Mong súgdjór halda til niðri í moldini, í holum
ella gongum. Her leggja tey ungarnar, og her krógva tey seg. Tey flestu mugu
fara úr holuni at finna sær føði ella vatn, men summi, til dømis moldvørpan, eru
holubúgvar burturav og koma sjáldan upp úr holuni. Mong súgdjór halda til í áum
og áarstreymum, stórum vøtnum og mýrlendum. Men hóast tey eru sum skapt at liva
í vatni, so mugu tey tíðum upp at anda. Havsins strendur eru heim hjá mongum
súgdjórum. Summi eru ein part av tíðini í sjónum og ein part á landi, tá ið tey
leggja og ansa eftir hvølpunum. Onnur eru alla tíðina í sjónum. Hvalir eru
einastu súgdjór, sum eru í sjónum burturav.

Summi súgdjór halda saman í bólkum, tí tá er lættari at veiða sær føði og at
verja seg. Samanbornir við onnur djór, eru súgdjóraungar longur bundnir at teim
vaksnu. Súgdjór eta alt møguligt. Tey eta fyri at fáa orku - á sama hátt sum ein
bilur má hava brennievni. Hjá villini súgdjórum ræður um at veiða sær nóg mikið
til matna. Øll súgdjór hava evni at verja seg, verða tey álopin. Og tá samanum
kemur, so vilja øll sleppa undan at verða etin ella fáa mein. Summi kúvenda og
flýggja undan. Onnur ørkymla fíggindan á ymsan hátt. Súgdjór hava sterkan kropp,
tí tey eru ryggdjór, hava beinagrind.

Steinrenningar prógva, at súgdjór hava livað á jørðini í eini 200 mió. ár. Mong
súgdjór eru í stórum vanda at verða avoydd.



https://fo.wikipedia.org/wiki/S%C3%A1ttm%C3%A1lin_um_heimsarvin

Heimsarvssáttmálin hjá UNESCO er góðkendur av 186 londum og harvið tann
ST‐sáttmálin, ið flestir statir hava undirskrivað. Endamálið við sáttmálanum um
heimsarvin er fyrst og fremst at vísa mentanar- og náttúruarv og at limalondini
fara at arbeiða fyri at tryggja náttúru- og mentanarvirðini í lóggávuni. Málið
er eisini at skapa eitt munadygt altjóða samstarv um at verja virðini til gleði
og gangs fyri komandi ættarlið. UNESCO skilmarkar náttúru- og mentanararv vítt.
Tað kunnu vera bygningar, náttúrufyribrigdi við jarðfrøðiligum, fagurfrøðiligum
ella vísindaligum týdningi ella tað kunnu vera búøki hjá hóttum djóra- og
plantusløgum. Mentanar‐ og náttúruarvur kunnu umfata minnismerki, bygningaverk,
mentanarlandsløg og náttúruøki. Hann kann vera eitt bygningaverk, sum umboðar
eitt týdningarmikið søguligt menningarstig, ella eitt náttúrufyribrigdi við
einastandandi estetiskumella vísindaligumtýdning. Sambært skilmarking UNESCO
kunnu virðini verða skapt av fólki, náttúruni ella í samanspæli millum náttúru
og fólk. Tey støð, sum verða vald sum heimsins mentanar- og náttúruarvur, verða
sett á listan hjá UNESCO yvir heimsarvin. Hvørt land, sum hevur tikið undir við
sáttmálanum, hevur sjálvur ábyrgdina av at koma við nýggjum uppskotum til
listan.

Norðurlond hava sett á stovn eina norðurlendska miðstøð (NWHF), sum skal styrkja
felags átakið fyri at verja heimsins náttúru- og mentanararv. Stovnurin skal
tryggja, at Norðurlond halda ásetingaarnar í sáttmálanum. NWHF samskipar
norðurlendska átakið og arbeiðir saman við UNESCO um at stuðla tí parti av
heiminum, sum er undirumboðaður á listanum yvir heimsarvin.

Í Føroyum hevur einki fingið World Heritage-status, men onnur støð í Danska
Kongsríkinum hava:



https://fo.wikipedia.org/wiki/R%C3%BAsevni

Eitt rúsevni er eitt evni ið kann verða brúkt til heilivág, til at fáa ein rús,
til at betra um evnini at orka meira ella til onnur endamál, tá eitt menniskja
ella djór tekur ella fær hesi evni innvortis ella á annan hátt. Rúsevni virka á
heilan og gevur ein rús í størri ella minni mun. Flestu rúsevni eru ring fyri
heilsuna, tó eru summi verri enn onnur og summi hava eisini víst seg at hava
nakrar góðar eginleikar í smærri nøgdum og brúkt á rættan hátt eitt nú til at
linna um ella lekja sjúkueyðkenni, men sum heild verða rúsevni mett at vera
skaðilig, serliga tá tey verða misnýtt.

Rúsevni eru ymisk evni har summi eru lóglig og onnur eru ólóglig, til dømis eru
tubbak og kaffi lóglig og kaffi er tað mest vanliga evni ið kemur undir rúsevni.
Rúsdrekka er lógligt í nógvum londum, men verður í summum londum ikki selt frítt
men í serligum handlum, sum t.d. í Føroyum og Svøríki. Heilivágur kemur eisini
undir rúsevni. Summi sløg fáast í hondkeyp, meðan onnur bert fáast við resept
frá lækna. Narkotika er eitt felagsheiti fyri ymisk sløg av rúsevnum, og er í
høvuðsheitum bannað í flestum londum. Tey flestu rúsevni verða vanliga sædd sum
rúseitur, og eru ólóglig í teim flesta londum. Nevnast kunnu nøkur av hesum
evnum: LSD, Heroin, Kokain og Ecstasy. Um ein tekur amfetamin, verður ein í
góðum lag, fær eina kenslu av gleði og varhugan av at kunna klára alt. Samtíðis
verður persónurin rastleysur, sjávsøkin og prátingarsom/samur. Amfetamin køvir
ávaringartekin frá kroppinum sum til dømis pínu ella møði. Kroppurin er tískil
ikki førur fyri at boða frá, hóast hann er útlúgvaður, og persónurin kann tí
smella um av møði. Nógv verður gjørt á t.d. skúlum at upplýsa um rúsevni. Besta
fyribyrging er vitan um skaðiligu evnini í narkotika, alkoholi og tubbakki.



https://fo.wikipedia.org/wiki/R%C3%ADs

Rís er eitt kornslag. Tvey sløg eru: mýrirís og fjallarís. Mýrisrísið hevur nógv
størra týdningin. Mýrisrís er aðalkosturin hjá millum triðjingi og helmingi av
heimsins íbúgvum. Tí er rís eitt sera týdningarmikið kornslag. Rís skal hava í
minsta lagið 21 ºC í meðal teir fimm vakstrarmánaðirnar, og tí veksur hetta
helst í subtropunum og tropunum. Vanliga verður rísið sáað í teigum, og meðan
sáðið spírar, verður markin gjørd til reiðar. Hon verður pløgd, taðað og sett
undir í vatni. Síðan verða smáu rísplanturnar settar niður. Hetta er hart
arbeiði, sum so at siga allastaðni enn verður gjørt av mannahondum. Alla
vakstrartíðina skulu markrnar standa undir í vatni, og tí eru lágir vallgarðar
uttanum tær, sum forða vatninum at renna frá. Eftir fimm mánaðum er rísplantan
fullvaksin, og tá verður vatnið veitt burtur, meðan rísið búnast. Heystingin
verður nógvastaðni enn gjørd í hond. Hetta er serliga galdandi fyri sera tætt
fólkaðu økini í Asia, har illa ber til at t.d. nýta maskinur, tí markirnar eru
so smáar, og ei heldur eru ráðini at keypa amboð.

Uml. fýra fimtapartar av heimsins rísi verður velt í Asia. Týdningarmestu
vakstrarøkini eru t.d. við Ganges í bæði Bangladesj og India, í ósalendinum við
Yangtsekian í Kina, Reyðu Ánna í Vjetnam, Mekong í Kambodia, Irrawaddy í Myanmar
og lágu strandarslættarnir í Indonesia. Onnur rísøki av týdningi eru Podalurin í
Italia, Mississippiósin í Arkansas og Nildalurin í Egyptalandi. Meðan flest øll
onnur kornsløg bæði verða nýtt til mannaføði og til dýrafóður, verður rísið so
at siga einans nýtt til mannaføði.



https://fo.wikipedia.org/wiki/Osama_bin_Laden

Osama bin Laden ella Osama bin Muhammad bin 'Awad bin Laden, sum hansara fulla
navn er, (f. 10. mars í 1957 í Jeddah, Saudi-Arábia - d. 3. mai 2011 í
Abbottabad, Pakistan) er fyrrverandi leiðaranum fyri Al-Qaeda. Sum mastermind í
Al-Qaeda bleiv hann heimsins mest jakstraði maður eftir yvirgangsálopið á USA
11. september í 2001.

Síðani 11. september í 2001 hevur bin Laden verið mest jagstraði maðurin í
heim­i­num . Hann er lagdur undir at standa aftan fyri at­sókn­irnar móti World
Trade Center í New York, tá ið umleið 3.000 fólk doyðu. Hann luttók ikki sjálvur
í álopinum, men hann verð­ur sagdur at vera ideo­log­ur­in og fyriskiparin aftan
fyri álopið. Undan atsóknini í New York stóð bin Laden eisini aftan fyri álopið
á eitt ameri­kanskt herskip útfyri Jemen, og seinni hevur hann og Al-Qaeda
staðið aft­an fyri bumbuatsóknir í Madrid og London .

Osama bin Laden læt lív 3. mai 2011 í skotbardaga við amerikanskar hermenn í
Pakistan.

Amerikanski herurin hevur leitað eftir Osama Bin Laden líka síðan
yvirgangsatsókn ímóti World Trade Center í New York og Pentagon í Washington DC
í USA 11. september 2001. Amerikanski forsetin, Barack Obama, bar sjálvur
tíðindini fram um, at mest eftirlýsti yvirgangsmaðurin í okk­ara tíð, Osama bin
Laden, er dripin. Í einari beinleiðis sjón­varps­røðu tíðliga 3. mai 2011 okkara
tíð boðaði ameri­kan­ski forsetin frá, at tað hevur eydnast ameri­kansk­um
herdeildum at taka lív­ið av bin Laden. Hann var funnin og dripin í einari bygd,
150 kilometrar norð­an fyri pakistanska høv­uðs­stað­in, Islamabad. Amerikanski
forsetin viss­aði amerikansku borg­ar­arnar um, at tað veruliga er Osama bin
Laden, sum amerikansku serdeildirnar hava tikið lívið av. Hann segði, at
amerikanarar høvdu líkið av manninum, og at DNA-royndir eru gjørd­ar, sum
prógva, at tal­an er um heimskenda terror­­istin .

Tað frættist frá ameri­kan­sk­um keldum, at bin Laden helt til í einum stór­um
húsum í einum væl­hav­arabýlingi í Pakistan. Sjálvt álopið, sum Navy
Seals-deildirnar stóðu fyri, vardi í 40 minuttir . Eingin amerikanskur hermaður
varð skaddur í skotbardaganum. Bin Laden og hansara fólk gjørdu mótstøðu, og
seinni hev­ur tað víst seg, at ein av syn­um bin Laden, ein trygd­ar­vørður og
ein kvinna eisini doyðu undir álopi­num. Keldur í Pakistan hava vátt­að, at
amerikanskar deild­ir gjørdu álop á húsini har bin Laden helt til. Hvussu nógv
Pakistan hev­ur verið uppi í atsóknini vita eygleiðarar ikki, men ameri­kan­arar
hava hildið, at pakistanska fregnartæn­ast­an á ein ella annan hátt hev­ur latið
upplýsingar far­ið víðari til Al-Qaeda.

Tá ið bin Laden var skotin, tóku amerikansku ser­deild­ir­nar líkið av honum.
Eftir hvat amerikanskar keldur siga, so bjóðaðu ameri­kan­ar­ar Saudi-Arabia
líkið. Tað vildi Saudi-Arabia ikki hava, og tí er bin Laden griv­in til havs.
Vesturlendskir stjórn­ar­leið­arar eru fegnir um hend­ing­ina, meðan ein
tals­maður fyri Al-Qaeda sig­ur, at hetta onga ávirkan hev­ur á teirra virksemi.
Al-Qaeda fer at halda fram við sín­um virksemi, segði tals­mað­ur­in.

So skjótt tað frættist, at amerikanskir hermenn høvdu gjørt av við Osama bin
Laden, savnaðust fólk uttan fyri Hvítu Húsini í Washington DC og á Times Square
í New York City . Fólk gingu við amerikanska flagginum og stórum skeltum og
sungu tjóðsangin.

Fleiri ríkis- og stjórnarleiðarar fegnast eisini um, at bin Laden er deyður.
Fyrrverandi amerikanski forsetin George W. Bush (R) sigur, at tað, sum er hent í
Pakistan, er ein stórur sigur fyri USA . Ísraelski forsætisráðharrin, Benjamin
Netanyahu, sigur, at deyði bin Ladens hevur stóran týdning fyri trygdina í
heiminum. Bretski forsætisráðharrin, David Cameron, sigur, at tað er ein stórur
lætti fyri heimin, at Osama bin Laden er deyður. Danski uttanríkisráðharrin,
Lene Espersen, sigur, at at tað hevur stóran týdning fyri bardagan ímóti
yvirgangi, at leiðarin í Al-Qaeda er deyður, men hon leggur tó afturat, at
bardagin heldur fram.

USA ávarar allar sínar ríkisborgarar um møgulig hevndarálop eftir at Osama bin
Laden er tikin av døgum. Amerikanska uttanríkisráðið heitir á fólk um at vera
varin, um tey ferðast uttan fyri USA. Eftir at Osama bin Laden er tikin av
døgum, er ein ávísur vandi fyri anti-amerikanskum harðskapi, sigur amerikanska
uttanríkisráðið . Amerikanskir ríkisborgarar, sum eru í londum, har tað er vandi
fyri, at fólk fara at gera seg inn á amerikanarar, verða bidnir um at halda seg
innandura, og at halda seg burtur frá mótmælisgongum. Amerikansku sendistovurnar
kring heimin kenna seg eisini hóttar, og hava tí sett serlig trygdartiltøk í
verk.



https://fo.wikipedia.org/wiki/Oregon

Oregon (enskt: State of Oregon) er ein lutstatur í Sambandsríkinum Amerika við
umleið 3,8 mió. íbúgvum. Høvuðsstaðurin kallast Salem og størsti býurin er
Portland. Í 1859 bleiv Oregon stakríki í USA. Í norðri hevur Oregon mark við
Washington, í eystri við Idaho, og í suðri við Nevada og Kalifornia. Í vestri
liggur Kyrrahavið. Eyknevni er Bævurstaturin (enskt: Beaver State).   Eitt
týdningarmikið náttúrutilfeingi er teir stóru skógirnir. Í skóginum vaksa nógv
virðismikil sløg av viði. Vakra landslagið við høgum fjøllum, vøtnum og skógum
dregur mong ferðafólk.

Hesin partur av landinum er albeittur av tjúkkum skógi. Skógi er nógv til av í
Oregon, 48 % av statinum, rokna teir við. Skógirnir eru vakrir, og viðurin
verður brúktur í amerikanska byggiídnaðinum.

Stórir partar av bæði Oregon og Washington hoyra til nálaskógarøkið í USA. Í
nálaskógarøkinum hevur skógarvinnan nógv at siga. Úr skógunum fæst ikki bara
timbur, men eisini rávøra til pappírsídnaðin. Slakur helmingur av statinum er
skógarlendi og skógur. Av skógarlendi eru uml. 95 % náttúruskógir, og hin
parturin eru gróðursett øki. Í skógarbrúki verða tey feld, tá tey ikki vaksa
meira, og nýtt til m.a. pappír. Samstundis verður minst eitt nýtt træ
gróðursett. Fyrr í tíðini floyttu tey timbrið oman eftir áunum til pappírsídnað
og sagverk. Nú verður tað einamest flutt við lastbilum. Teir størstu skógirnir
eru í Vestur-Oregon. Men stakríkið er so stórt og oyðið, at tað er torført at
flyta timbur og maskinur hagar, sum tað skal brúkast. Tí eru stór øki, ið
framvegis eru órørd av mannahond. Kendastu skógirnir eru Willamette, Deschutes,
Malheur og Umatilla. Summstaðni reisa hvassar røðir seg við høgum kavataktum
tindum. Hægstu tindarnir eru Mount Hood 3429 m., Mount Jefferson 3199 m. og
South Sister 3157 m.   Frálíka natúrvakurt er á fjøllunum, og nøgd av fólki,
bæði úr Oregon og aðrastaðni, fer hagar til stuttleika. Fram við vesturstrondini
er veðurlagið ikki so ólíkt tí í Føroyum, kortini er tað ikki so skiftandi sum
her. Vetrarnir eru oftast heldur lýggir, og mesta avfallið fellur niður sum
regn.

Her ber til at fáa aktiva deyðshjálp. Lógin um aktiva deyðshjálp, eutanasi, varð
sett í gildi í 1994.

Tey seinastu 30 árini er eingin dømdur til deyða í Oregon, og hóast umleið 40
deyðadømd fólk sita í fongsli har, er eingin deyðadómur fullførdur síðani 1997.



https://fo.wikipedia.org/wiki/Norn

Tungumálið norn var ein grein av fornnorrønum. Tað varð tosað av norðbúgvum í
Hetlandi, Orknoyum, Norðurskotlandi og norðast í Suðuroyum (við síðuna av
gæliskum) meðan hesi øki vóru undir norskum yvirvaldi, annars var upprunamálið í
økinum piktiskt. Eftir at hesi øki høvdu verið undir norskum valdi í meir enn
500 ár, vórðu tey aftur løgd undir skotska kongsríkið í 15. øld; norn bleiv tá
mótvirkað av stjórn og kirkju, og skotskt mál kom í staðin eina tíð og síðani
enskt.

Ymisk bygdamál vórðu eisini tosað á meginlandinum í Skotlandi. T.d. á Katanesi
(Caithness á enskum), men doyðu út mangar øldir áðrenn í Orknoyum og Hetlandi.
Tískil tosa summir frøðingar um katanesnorn, meðan aðrir ikki gera tað. Man veit
minni um katanesnorn enn um norn í Orknoyum og Hetlandi.

Lutfalsliga lítið av skrivaðum norni hevur yvirlivað. Tað, sum er til, umfatar
bønina Faðir vár.

Ein hetlendsk "guddick" (gáta) á norn, sum Jakob Jakobsen, skrivaði niður á
norðastu oynni í Hetlandi, Unst.

Svarið er ein kúgv. Fýra júgur hanga, fýra bein ganga, tvey horn og tvey oyru
standa uppí ský, tvey eygu vísa veg á bø og ein hali darlar aftast.

Tá G. Low vitjaði á Foula í 1774, skrivaði hann Hildinakvæðið, Faðir vár bønina
og ein orðalista við norn orðum niður.



https://fo.wikipedia.org/wiki/Nobelvir%C3%B0isl%C3%B8nin

Nobelvirðislønin er ein heiðursløn, ið verður latin einaferð um árið á
deyðsdegnum hjá Alfred Nobel, hin 10. desember. Heiðurslønin varð fyrstu ferð
latin í 1901. Heiðurslønamóttakararnir í alisfrøði og evnafrøði verða valdir av
Kungliga vetenskapsakademiens nobelkommitté, í fysiologi og medisini av
Karolinska institutets nobelkommitté, í bókmentum av Svenska akademiens
nobelkommitté og Friðarheiðursløn Nobels av Norske Stortings Nobelkomité. Allar
hesar virðislønirnar verða latnar av ognini hjá Nobel Stýrinum. Í 1968 kom ein
eyka heiðursløn, sum Sveriges Riksbank setti á stovn, tað er Nobelvirðislønin í
búskapi, sum eisini verður latin á hvørjum ári av Vetenskapsakademien.

Allar Nobelheiðurslønirnar verða latnar í Stokkhólmi í Svøríki uttan
Friðarheiðursløn Nobels, sum verður latin í Noregi. Orsøkin er tann, at Noreg og
Svøríki vóru saman í einum felagsríki, tá Alfred Nobel andaðist hin 10. desember
1896, og Svøríki stýrdi uttanríkispolitikkin. Nobel meinti tí, at vandin fyri
mutri var minni, um tað var Noreg, ið stóð fyri handanini av
friðarheiðurslønini.

Ein uppgerð í 2014 vísir, at nærum triði hvør móttakari av teimum fimm
Nobel-lønunum í heilivági, alisfrøði, evnafrøði, bókmentum, búskapi og við
Friðarheiðurslønini koma úr USA. Íalt hava 876 persónar fingið henda heiður. Av
teimum eru 254 úr USA. Amerikanarar eru tí á fyrsta plássi yvir lond, sum hava
fingið flestar Nobel-heiðurslønir, meðan Stórabretland og Týskland kappast um 2.
og 3. plássið. Men um ein samanber talið av heiðurslønum við talið av íbúgvum í
einum landi, sær listin munandi øðrvísi út. Tíðindafólk hjá JyllandsPosten hava
gjørt eitt yvirlit, har ein sær, at um ein roknar Føroyar sum eina sjálvstøðuga
tjóð, verða vit tað landið í heimi, sum hevur flestar Nobel-heiðurslønir fyri
hvønn íbúgvan.



https://fo.wikipedia.org/wiki/New_Jersey

Staturin New Jersey (enskt: State of New Jersey) er ein av teimum 50 statunum í
Sameindu Statunum og er eitt sindur minni í stødd enn Danmark, men har
búgva umleið 9 mió. fólk. Víddin á lutstatinum er nærum 22 600 km² (Danmark er
42 915 ferkilometrar til støddar). Fólkatættleikin á 467/km² er hægri enn í
flestu amerikonsku statunum. Tó er tað sera ójavnt, hvar ið fólkatættleikin er
størstur. Fólkatættleikin í Salem County er t.d. bara 195 fólk fyri hvønn
ferkilometur. Í Hudson County, har fólkatættleikin er størstur, búgva 154 ferðir
so nógv fólk á hvørjum ferkilometri sum í USA. Høvuðsstaðurin kallast Trenton og
størsti býurin er Newark. Í 1787 bleiv New Jersey lutstatur í USA. Í norðri
hevur New Jersey mark við New York og í vestri við Pennsylvania. Í eystri og
suðri liggur Atlantshavið. Eyknevni er Urtagarðstaturin (enskt: Garden State).
Teir størstu býirnir eru Newark, Jersey City, Paterson og Elizabeth. New Jersey
verður eisini mett at vera tað mest urbaniseraða stakríkið í USA; 94,7 % búgva í
býum og 5,3 % búgva á bygd.

Fólkið er sera fjølbroytt og nógvar ymiskar mentanir eru at finna. Í norðri eru
tað í stóran mun fólk sum eru eftirkomarar av evropearum frá hjálandatíðini,
fyrst og fremst frá italiumonnum, men eisini frá tilflytarum eftir
hjálandatíðina. Fólkið í býum er ættað úr mongum londum - har eru
afroamerikanar, latínoamerikanar og ásiatar; 52 % av fólkinum í býnum Newark eru
t.d. svørt. Umleið 18 % av fókinum í New Jersey er ættað úr Italia. Høvuðsmálið
er enskt, men nógv fólk duga eisini væl italskt ella spanskt. Meginparturin av
fólkinum er katolikkar, og eini 30 % eru protestantar. Nógvir jødar búgva í New
Jersey; umleið 436 000 (5,5 %) jødar búgva í New Jersey.



https://fo.wikipedia.org/wiki/Nelson_Mandela

Nelson Rolihlahla Mandela (føddur 18. juli 1918 í Mvezo, Suðurafrika, deyður 5.
desember 2013 í Pretoria) gjørdist forseti í Suðurafrika, og førdi landið
burturúr apartheid-tíðini. Mandela sat sum politiskur fangi í 27 ár, og mong
settu alla vón sína á hann. Dirvi, gløggu fyriskipanarevni og ósjálvsøkni
trúskapur hansara vann honum virðing og hevur verið íblástur hjá óteljandi fólki
um allan heim. Hann varð latin leysur í 1990, tá hevði hann sitið 27 ár í
fongsli. Mandela fekk friðarheiðursløn Nobels í 1993. Tað eru skrivaðir 800
sangir um hann. Fleiri hundrað vegir, parkir og torg bera navn eftir honum. Tað
eru settar upp standmyndir av honum um allan heim, tann síðsta á Trafalgar
Square í London í 2009.

Millumnavn hansara 'Rolihlahla' merkir ófriðarkroppur. Hann er ein av teimum
kendastu søguligu persónunum í nýggjari tíð. Hann bleiv útbúgvin á University
College of Fort Hare og University of Witwatersrand, har hann gjørdi
útbúgvingina sum løgfrøðingur lidna í 1942. Í 1944 luttók hann í ANC (African
National Congress) og gjørdist leiðari har í 1949. Hann var
apartheidsmótstøðumaður og stríddist nógv fyri, at fáa javnstøðu ímillum
rasurnar. Men í 1964 bleiv hann dømdur lívstíðarfongsul, og kom at sita á Robben
Island, sum liggur uttanfyri Cape Town. Har sat hann til 1982 og bleiv so
fluttur til Pollsmoor Prison, har hann sat í 8 ár. Í 1990 valdi tann
suðurafrikanski forsetin, F.W. de Klerk, at leyslata Mandela, og í 1993 fekk
hann Friðarheiðursløn Nobels. Árið eftir (1994) varð hann valdur til forseta í
Suðurafrika.



https://fo.wikipedia.org/wiki/Namibia

Tjóðveldið Namibia (á enskum Republic of Namibia) er eitt land í Afrika. Í
norðri hevur Namibia mark við Angola, í eystri við Botsvana og í suðri við
Suðurafrika. Namibia, sum áður var týskt hjáland, kom undir Suðurafrika í 1915
og varð verandi suðurafrikanskt hjáland til 21. mars 1990 .

Um 1000 f.Kr. høvdu fólk, sum talaðu khoisanskt mál, búð mong túsund ár í pørtum
í Afrika sunnanfyri Miðkringin og eisini uttan um Kalaharioyðimørkina í Namibia.
Khoisanfólkið var veiðifólk, og dyrkaði ikki jørðina. Tey nýttu steinamboð og
veiddu við boga og píli við steinoddi. Tey høvdu helst fingið kunnleika til
jarn, tá ið fyrstu bantufólkini úr Kamerun settu búgv ímillum teirra eftir 100
f.Kr. Tá fóru teir eisini at halda neyt og seyð. Sum tíðin leið, køvdi
batnufólkið meginpartin av khoisanfólkinum, men nøkur, serstakliga tey, sum búðu
í útryðjuni í Kalahai í Namibia, varðveittu sína mentan. Nøkur túsund teirra eru
í Namibia enn. Khoisanfólkið hevur málað hugtakandi hellismálningar, málaðir við
fjaðrum, hári ella beini. Litirnir vóru gjørdir av gipsi, leiri og okkur, sum
varð blandað við blóði ella feitti og goymt í hornkrukkum. Khoisanfólkið goymdi
eisini vatn í strutsaeyggjum og smurdi eitur á ørvaroddarnar.

Í januar í 1904 reisti hererofólkið miðskeiðis í Namibia seg upp ímóti týska
yvirvaldinum . Týskland sendi herdeildir hagar. Teir róku uppreistrarfólkið inn
í Kalaharioyðimørk og skutu og drupu øll, sum vágaðu sær at koma aftur. Seinni
vórðu teir hereroar, ið livdu eftir, girdir inni í arbeiðslegum. Helvtin av
teimum doyði. Neytabøndurnir í syðri í Namibia gjørdust púra skelkaðir og gjørdu
uppreistur í oktober 1904. Teir vóru kringir á rossabaki, og oddamenn teirra
vóru góðir geriljahermenn. Týskarar máttu fáa sær 14 000 hermenn fyri at berja
uppreisturin niður. Teir tóku uppreistrarfólkini til fanga og stongdu tey inni í
arbeiðslegum. Fyri uppreistrarnar vóru um 20 000 namar og 80 000 hereroar. Í
1911 vóru bara 9800 namar og 15 000 hereroar eftir.

Tvær stórar oyðimerkur eyðkenna landslagið; Namibiaoyðimørk, ið er fram við
allari strondini og Kalaharioyðimørk eystast í landinum.

Í Namibia eru nógv steinsløg, og nógvur fiskur er fram við strondini. Namibia er
av størstu námsvinnulondum í Afrika, har er nógv kopar og tin og mong onnur
steinsløg . Diamantar eru eisini. Størsta urannám í heiminum er í Rössing í
Namibiaoyðimørk miðskeiðis í landinum. Namibia er eisini næststørsta
blývinnuland í heiminum. Namibia er roknað sum eitt miðal inntøku land í bólking
ST's viðvíkjandi altjóða menningarhjálp. Bólkingin av Namibia sum eitt miðal
inntøku land er tó grundað á livistandardin hjá einum minniluta av fólkinum.
Umleið 55.8 % av tí namibiska fólkinum livir undir fátækradømismarkinum . Nú á
døgum er eisini 51,2 % av fólkinum er arbeiðsleys . Gjaldoyrað, ið nýtt verður,
er namibiskur dollari (7.57 NAD = 1.00 USD) .

Mesta fólkið í Namibia býr á háslættanum norðarlaga í landinum. Her býr til
dømis ovambofólkið í innigirdum bygdum, nevndar hraal. Himbafólkið býr vestari í
karga-lendinum ímóti Angola. Himbafólkið, sum t.d. eisini býr í Kunene-økinum,
eru upprunaliga nomadufólk, og nógv av teimum liva sum tey hava gjørt í fleiri
1000 ár. Tey eru bæði búfastir bøndur og flakkfólk. Tey halda neyt og fáa mjólk
undan teimum og kjøt og húðir av teimum til klæði o.a. Fleiri neyt bóndi eigur,
mætari er hann.

Almenna málið í landinum er enskt. Tá børnini byrja í skúla, er øll undirvísing
á enskum. Tað er tí týdningarmikið at tey í barnagørðunum verða fyrireikað at
fara í skúla og læra tað enska málið, so tíðliga sum gjørligt, soleiðis at tey
fara at trívast í skúlanum og klára seg væl. Tann namibiska stjórnin leggur
stóran dent á útbúgving, og ein stórur partur av tjóðarinntøkuni fer til
útbúgving.



https://fo.wikipedia.org/wiki/Michael_Jackson

Michael Joseph Jackson (føddur 29. august 1958 í Gary í Indiana, deyður 25. juni
2009 í Los Angeles í Kalifornia) var ein amerikanskur tónleikari. Hann var
føddur í Gary, Indiana í USA 29. august í 1958. Jackson gav út heimsins mest
seldu tónleikaútgávu í 1982: "Thriller" er seld í 109 milliónum eintøkum, og er
hetta met. Íalt sigst Michael Jackson hava selt 750 milliónir eintøk. Hann varð
serliga kendur fyri útgávurnar "Off the Wall", "Thriller", "Bad" og "Dangerous.
Hansara tónleikur, dansur og móti gjørdu hann til eitt stórt ikon kring verðina.

Jackson framførdi fyri fyrstu ferð í 1969, tá hann var 11 ára gamal sum limur í
The Jackson 5. Í 1971 byrjaði hann sína einleikaleið, hóast hann framvegis var
við í The Jackson 5. So hvørt, sum tíðin gekk, gjørdist Jackson kendur sum
kongurin yvir popp, og fløgan Thriller var, og er framvegis, tann fløgan, sum
hevur selt mest nakrantíð. Jackson er somuleðis tann tónleikarin, sum fólk siga
vera tann, sum gjørdi tónleikafilmar til tað, teir eru í dag. Sum tann fyrsti,
svarti listamaðurin, sum gjørdist kendur gjøgnum MTV, var Michael Jackson á
henda hátt eisini við til at bróta niður rasusismuna.

Jackson hevði eitt sera trupult lív. Tilveran var eingin dansur á rósum, hóast
hann var King of Pop, sum hann varð kallaður. Tað er ikki at gera ov nógv av at
siga, at Jackson var ein tann størsta stjørnan í okkara tíð. Jackson varð 50 ára
gamal, tá hann fór hiðani, men tónleikur hansara livir víðari.

Hann fekk ein hjartatilburð og small í gólvið í heimi sínum í Holmby Hills í
Kalifornia 25. juni, 2009. Jackson varð í skundi fluttur á sjúkrahús, men hann
andaði ikki, tá sjúkrabilurin fór frá heimi hansara við honum. LA Times skrivar,
at sangarin fekk hjartamassasju á staðnum, áðrenn sjúkrabilurin fór við honum
til UCLA-sjúkrahúsið. Læknarnir lýstu Michael Jackson deyðan at vera klokkan
14.26 lokala tíð í Los Angeles 25. juni 2009. Tá var klokkan 22.26 her hjá
okkum. Tey staðfestu hjartasteðg, og eingi tekin vóru um lív. Hann varð alt fyri
eitt fluttur á sjúkrahús, har royndir vórðu gjørdar at vekja hann til lívs
aftur, men til fánýtis. Hann varð 50 ár. Trý børn sita eftir kenda poppkongin:
(Michael Joseph Jackson Jr., Paris Michael Katherine Jackson og Prince Michael
Jackson II).



https://fo.wikipedia.org/wiki/Massachusetts

Samveldið Massachusetts (enskt: Commonwealth of Massachusetts) er ein lutstatur
í Sambandsríkinum Amerika við umleið 6,5 mió. íbúgvum. Høvuðsstaðurin og størsti
býurin er Boston. Í 1788 bleiv Massachusetts stakríki í USA. Í norðri hevur
Massachusetts mark við New Hampshire og Vermont, í suðri við Rhode Island og
Connecticut, og í vestri við New York. Atlantshavið liggur í eystri. Eyknevni er
Víkstaturin (enskt: Bay State). Norðari parturin í Massachusetts varð seinni til
statin Maine.

Upprunafólkið í Massachusetts eru indiánar. Síðan 18. øld hevur Massachusetts
tikið ímóti nógvum fólkum við ymiskari mentan. Innflytarar eru komnir úr Evropa,
Afrika og Ásia.

Henry David Thoreau er føddur og deyður í býnum Concord í Massachusetts. Náttúra
og serliga fuglar hugtaka amerikanska rithøvundin, og hansara tankar um
einfaldan livihátt, sum vórðu lýstir í víðagitnu bókini "Walden - Life in the
Woods” (1854). Hann búði m.a. við vatnið Walden Pond í Massachusetts árini 1847
til 1849.

Bretskir keypmenn og átrúnaðarlig flóttafólk búsettu seg í niðursetuøkjum sum
Plymouth (í 1620) og Massachusetts Bay (í 1630) í Massachusetts. Tey komu við
vónum um at røkja sína trúgv uttan uppílegging av høvuðkambum, biskupum, prestum
og øðrum, sum trýstu tey at hoyra til almennu kirkjuna. Niðursetufólkini ella
pílagrímarnir vóru ein blandingur av fólkum ymsastaðnis frá: serliga týskarar,
fraklendingar og onglendingar. Teir síðstnevndu búsettu seg í
landnyrðingshorninum, t.d. í Boston. Niðurlendskir og svenskir niðursetumenn
komu eisini hagar. Fyrst í 17. øld vóru mangir protestantar ónøgdir við bretsku
kirkjuna. Ein protestantiskur sertrúarflokkur, loysingarmenninir
(separatistarnir), seinni nevndir pílagrímarnir, gjørdi av at fara til
Massachusetts. Teir vónaðu at kunna seta seg niður og dyrka sína trúgv í friði
og náðum. Í september í 1620 fóru um 100 pílagrímar úr Stóra Bretlandi við
skipunum Mayflower. Mayflower var upprunaliga farmaskip og ikki bygt at flyta
fólk. Teir ætlaðu at sigla til Virginia, men eftir harðbalna ferð komu teir til
Massachusetts.

Áðrenn teir stigu fótin á land, gjørdu teir Mayflowersáttmálan, sum segði,
hvussu teir skuldu stýra niðursetubygd síni , ið teir nevndu Plymouthlundin.
Helvtin av niðursetufólkunum livdu ikki fyrsta veturin av í Massachusetts, og
niðursetubygdin Plymouth hevði helst doyð út, høvdu indiánararnir, sum búðu tætt
við, ikki hjálpt teimum. Men Plymouth hóraði undan, og sum tíðin leið, kom hon
reiðiliga fyri seg. Tíggju ár eftir at pílagrímarnir komu til USA, fóru
reinleikabrøðurnir (puritanararnir) at flyta til Massachusetts í stórum tali.
Reinleikabrøðurnir stovnaðu lærda háskúlan í Harvard í 1636. Nakað norðan fyri
Plymouth er Boston; hann er ein av teimum elstu býunum í Amerika, og har er góð
skipahavn. Nógv vara, sum kemur til Massachusetts, verður uppskipað har.



https://fo.wikipedia.org/wiki/Margaret_Thatcher

Margaret Hilda Thatcher (f. 13. oktober 1925 í Grantham, Lincolnshire, Stóra
Bretland, deyð 8. apríl 2013) var fyrsta, og higartil einasta kvinnan, sum hevur
verið forsætisráðharri í Stóra Bretlandi. Margaret Thatcher bleiv kend sum
"Jarnkvinnan", serliga aftaná at hon stóð á odda fyri Stóra Bretlandi undir
Falklandskrígnum í 1982. Hon var leiðari fyri konservativa flokkinum frá 1975
til 1990. Hon gjørdist forsætisráðharri í 1979 og noyddist at leggja frá sær í
1990, tá egni flokkur hennara vrakaði hana.

Margaret Hilda Thatcher varð borin í heimin hin 13. oktobur í árinum 1925 í
Lincolnshire. Hon tók útbúgving innan evnafrøði, og longu í lestrarárunum bleiv
hon virkin í politikki sum triði kvinnuligi formaður í Oxford University
Conservative Association í 1946. Í nøkur ár starvaðist hon sum granskari í
evnafrøði. Seinri fór hon at lesa til sakførara og tók prógv í 1953 við sergrein
í skattalóggávu. Í 1959 bleiv hon vald í House of Commons fyri Conservative
Party. Í 1975 bleiv hon leiðari í flokkinum – sum tann fyrsta kvinnan nakrantíð.
Hon var eisini tann fyrsta kvinnan, sum var leiðari fyri ein stóran bretskan
flokk. Í 1970 bleiv hon Secretary of State for Education and Sceince. Og í 1979
bleiv hon forsætisráðharri – sum tann fyrsta kvinnan í Bretlandi. Hon fór frá
sum forsætisráðharri og sum floksforkvinna í 1990. Í 1992 fór hon úr House of
Commons, 66 ára gomul. Hereftir var hon virkin í fleiri ár í ymiskum
felagsskapum, vinnulívinum o.s.fr.

Hon var kend sum jarnkvinnan, sum stóð Ronald Reagan, fyrrv. forseta í Amerika,
ógvuliga nær.



https://fo.wikipedia.org/wiki/Madagaskar

Madagaskar er ein oyggj í Afrika. Fólkið er komið bæði úr India og Afrika. Har
eru bæði katolikkar og trúbótarmenn. Madagaskar er úti fyri eysturstrond Afrika.
Alt síðan frumøld hevur oyggin verið avbyrgd frá øðrum londum, og tí eru plantur
og dýr her, sum ikki eru nakra aðrastaðni í heiminum. Flestu fólk í Madagaskar
eru bøndur, sum hvørt ár rudda sær eitt stykki at velta í. Týdningarmesta
útflutningsvøran er vanilja, ið verður nýtt til ís, koladrykkir og køkubakstur.
Siður er, at konufólkini hava prýðiligt og margbroytt hársnið, ið vísir, hvørji
bygd tey eru úr.

Í 1896 løgdu fransmenn oynna undir seg og høvdu hana til 1961. Tá fekk hon
sjálvstýri undir navninum Malaagssy. Í 1960 fekk Madagaskar støðu sum
sjálvstøðugt ríki.

Úti í Indiahavinum eystan fyri Afrika er oyggin Madagaskar. Madagaskar er 5
ferðir so stór sum Ísland, á henni búgva okkurt um 20,6 mió. fólki. Oyggin er
mest sum øll ein háslætti við djúpum gjáum og stórum dølum. Vindurin liggur mest
sum altíð eystan úr havinum, og hann kemur við vátligari luft inn á tær brøttu
líðirnar eystarumegin. Tær eru tí allar avvaksnar við tjúkkum regnskógi. Tá ið
vindurin er farin um tey høgu fjøllini, sum eru eystarumegin, og komin vestur á
háslættan, er tann nógvi rákin farin úr honum, og hann verður turrari og
turrari, longur vestur hann kemur. Tí er eystari parturin av háslættanum savanna
og vestari steppa.



https://fo.wikipedia.org/wiki/M/F_Smyril

M/F Smyril er ferðaskip hjá Strandfaraskipum Landsins, sum siglur ímillum
Tórshavn og Tvøroyri.

Suðuroy er heldur fjarskotin frá hinum oyggjunum, og tí er tað skilligt, at
postflutningur til og úr oynni í gomlum døgum var bæði torførur og óregluligur.
Tá ið fríhandilin kom í 1856, vórðu nógvir handlar stovnaðir kring landið, og
tað var tí skjótt monnum greitt, at tað kravdist eitt betri postsamband
oyggjanna millum, enn tað ið var. Tosað varð aftur og fram um, hvussu hetta
skuldi gerast, men tað vóru bert orð.

So tóku Mortensens menn á Tvøroyri sær um reiggj og gjørdu sáttmála við Kochum
Mekaniska Verkstad Aktiebolag í Malmø um at smíða teimum eitt dampskip til
innanoyggjasigling. Tað var tí ein stórhending, tá ið Smiril við froyði frá
bógnum 19. desember 1895 kom inn um Høvdan og inn eftir Trongisvágsfirði á síni
fyrstu ferð úr útlondum nýkomin av bakkastokki og legði at Mortensens brúgv.
Hesin fyrsti Smirilin byrjaði siglingina í januar 1896, og tað var ein
kollvelting í føroyska postflutninginum, tí nú komu bæði bløð, brøv og annar
postur skjótari út á bygdirnar. Eftir ferðaætlanini hevði Smiril vítt at fara í
innanoyggjasiglingini - hann skuldi á hvørja bygd at kalla. Í mai mánaði 1917
seldi A/S J. Mortensens Eft. Smiril til Færøernes Amtskommune. Endaliga skeytið
uppá hann fekk Amtskommunan í 1921, og varð hann nú skrásettur í Tórshavn.

Í 1931 læt Tingið nýggjan Smiril smíða í Frederikshavn, og hann kom til Føroya í
1932. Tá ið hann kom á Havnina, varð hann móttikin við bæði tónleiki og sangi,
og fólk helt hann vera eitt ógvuliga vakurt skip og serstakliga innan við
stórari salón, bleytum sofum og stólum. Eisini var ein lítil roykisalón og
kahúttir niðriundir til ferðafólkið og á dekkinum til yvirmenninar. Eftir
tátíðar krøvum var hetta eitt stásiligt ferðamannaskip, sum sigldi til tær stóru
bygdirnar eftir fastari ferðaætlan, sum t.d. Vestmanna, Vágar og onkuntíð
Mykines, Nólsoy, Klaksvík og bygdirnar á eystursíðuni á Eysturoy, Sandoy og
Suðuroy. Tveir dagar eftir, at hann var komin, varð hann settur í sigling millum
oyggjarnar, og sama dag fór gamli Smiril til Keypmannahavnar. Tað var við
sorgblídni, at havnarfólk eygleiddu hann, har hann fór suður gjøgnum fjørðin út
ímóti Borðuni. Hann hevði tá røkt siglingina millum oyggjarnar í yvir 35 ár.

Miðskeiðis í 1960-árunum samtykti løgtingið at byggja nýtt skip til
Strandferðsluna, og 14. januar 1967 fór ein nýggjur Smyril av bakkastokki á
Tórshavnar Skipasmiðju í Havn (sambært broytingum í rættskrivingarreglunum var
stavihátturin nú broyttur frá Smiril til Smyril). Hann tók væl meira av fólki
enn tann, ið var undan honum, og var pláss fyri 300 ferðafólkum umborð. Hann
hevði so stóran motor, at siglitíðin millum Suðuroy og Tórshavn var bert 3
tímar, og hildu fólk, at hetta var eitt óført framstig. Hesin triðji Smyrilin
hevði, í mun til teir báðar fyrru, dieselmotor. Hinir báðir fyrru høvdu
dampmaskinu. Hesin Smyrilin var útgjørdur við øllum nútímans navigasjónstólum:
radara, automatiskari stýring, o.s.fr. 10 kahúttirnar vóru við tilsamans 30
koyggjum miðskips til ferðafólk. Manningin var 14 og búði har afturi, skipari og
yvirmenn frammi í erva. Á ovasta dekki var stór uppihaldssalón við kafeteria, á
niðara dekki vóru kahúttirnar til ferðafólk og ein roykisalón tvørtur um alt
skipið. Hann var eitt sera sjógott skip, og teir, ið førdu hann, høvdu bara gott
at bera honum. Hann hevði einki hvalabak framman, so at fordekkið borðfyltist
viðhvørt, tá ið hann fekk onkran sjógvin oman yvir seg, men var sum heild eitt
róligt skip, ið bar seg væl í sjónum. Smyril varð settur í Suðuroyðarsiglingina
og suðuroyingar vóru væl nøgdir við, at ferðin norður um fjørð nú einans tók 3
tímar og ikki sum áður 4. Sum nakað nýtt kundi hesin nýggi Smyrilin flyta nakrar
fáar bilar millum oyggjarnar. Hann hivaði einar 4-5 niður í lastina, men tá
máttu teir ikki vera ov stórir. Ein bilur varð settur á dekkið, hvørjumegin
lastalúkuna og ein á sjálva lúkuna, men tað kravdi gott veður, um bilarnir ikki
skuldu koma at liggja undir í sjóroki. Hesin bilflutningur vant so nógv upp á
seg, at tú skuldi vera heppin at fáa bilin við, um tú ikki hevði biðið um pláss
frammanundan.

Tey, ið vildu hava bil við, tá ið tey ferðaðust millum Tórshavnar og Suðuroyar,
gjørdust alsamt fleiri og skjótt var monnum greitt, at neyðugt var at útvega
størri skip, ið kundi flyta nógv fleiri bilar og fólk á Suðuroyarleiðini. Tað
bar á, at trongligt var umborð, og tá ið fólk og bátar skuldu flytast til tær
ymsu stevnurnar kring landið, var hann mangan ov lítil. Tosað varð aftur og fram
um hetta, og ymsar vóru meiningarnar, onkur vildi byggja skip, og onkur vildi
keypa skip. Í 1975 var so 6 ára gamla ferjan Morten Mols keypt frá Molslinjen,
og tað var eitt stórt og prýðiligt far afturímóti Smirlunum, ið verið høvdu
frammanundan. Smyril varð beinanvegin settur í innanoyggjasiglingina (og
uttanlandssigling !), og hetta var nakað heilt nýtt fyri suðuroyingar at sleppa
norður til Havnar um morgunin og suður aftur um kvøldið. Nógv varð tosað um
hetta skip í fyrstuni, sum t.d. um tað var egnað til sigling í okkara sjógvi
ella ikki, so flatbotnað, sum tað var. Ikki skal dyljast, at illa rullaði tað í
ringum líkindum og fór nakað langt viðhvørt. Men síðani stabilisatorarnir vóru
settir í Smyril, er hann eitt heilt annað skip. Hann er farin mangan ringan hesi
23 árini, síðani hann kom til Føroya, og ógvuliga sjáldan hevur hann avlýst
nakra ferð fyri veður. 4. Smyrilin siglir enn.

7. november 2001 varð uppskot til løgtingslóg lagt fyri tingið um at fáa nýggja
suðuroyaferju. Eftir tíðarætlanini í løgtingslógaruppskotinum skuldi ferjan
handast Strandfaraskipum Landsins seinast mitt í ella síðst í 2004. Skipið er
seinkað nakrar ferðir av ymsum orsøkum. Men við tí, at landsstýrismaðurin Jógvan
við Keldu og José Luis Álvarez, skipasmiðjustjóri á skipasmiðjusamtakinum IZAR,
hava gjørt ískoytissáttmála til sáttmálan um smíðingina av Smyrli, er nýggj
freist sett til 15. oktober 2005. Seinkingar kosta Strandfaraskipum dýrt, tí
gamli Smyril skal haldast í sigling longri. Fleiri seinkingar merkja tí
fíggjarligar revsingar til skipasmiðjúsamtakið IZAR. Eftir heimasíðuni hjá
Strandfaraskipum Landsins, eitur nýggja skipið Smyril. Vanliga verður skipið
nevnt Nýggi Smyril' og verandi skip nevnd Gamli Smyril. "Nýggi Smyril" er
sniðgivin av kendu donsku rágevandi skibsverkfrøðinga fyritøkuni Knud E. Hansen
A/S



https://fo.wikipedia.org/wiki/Liberia

Liberia ella Lýðveldið Liberia (enskt; Republic of Liberia), er eitt lítið land
í Vesturafrika. Liberia hevur mark við Sierra Leona, Guinea og
Fílabeinsstrondin. Liberia er meint rakt av borgarakrígnum, sum hevur herjað
landið fram til 2005. Fleiri hundraðtúsund fólk vórðu noydd at rýma úr landinum,
og búskaparstøðan í landinum er hættislig. Landið er skuldarbundið upp um háls
og herðar, og er í dag bundið av útlendskari menningarhjálp.

Liberia gjørdist sjálvstøðugt ríki í 1847 og hevur ongantíð verið hjáland. Tí er
landið elsta frælsa lýðveldið í Afrika. Í 19. øld hjálpti felagsskapurin
American Colonization Society túsundtals leyslatnum trælum at fara úr USA og
heim aftur til hetta landið í Afrika. Hetta varð upprunin til landsnavnið
Liberia, sum merkir frælst land. Liberia hevur enn nógv samband við USA.

Fólk, ættað frá leyslatnum trælum í USA, høvdu havt valdið í Liberia, til
hernaðarkvett varð gjørt í 1980. Høvuðsmaður fyri tí var Samuel Doe (f. 6. mai
1951 – d. 9. september 1990), ið var av krahnættini. Ættarstríð brast á, og í
1990 elvdi uppreistur ímóti Doe til borgarakríggj. Doe varð dripin, og eitt
fleirtjóðað vesturafrikanskt herlið gjørdi innrás í Liberia. Tað setti eina
bráðfeingisstjórn at stýra, men bardagarnir hildu fram upp ígjøgnum 1990-árini.

Í 2001 samtyktið ST at seta handilsbann móti útflutningi av timbri og diamantum
úr Liberia. Hesin útflutningur var brúktur til fígging av vápnaðum bólkum til
bardagar, sum kostaðu mongum sivilum lív og sorg. Dimantarnir verða í USA
kallaðir blood dimamonds ella blóðugu diamantarnir. ST setti krav um at
mynduleikanir í Liberia skuldu steðga hesum sorgarleiki, so at útflutningurin
kundi koma fólkinum til góðar.

Í juni í 2007 var gjørd avtala við stjórnina í Liberia um hvussu sorgarleikurin
skuldi stegðast, so handilsbanni kundi takast av. Landið fekk fyribils loyvi at
útflyta timbur aftur. Á fundinum í ST-trygdarráðnum í 2007 kundi staðfestast at
lóg og reglur sum steðgaðu óskilinum við timbri vóru gjørdar og kunngjørdar,
meðan trupuleikin við diamantunum enn ikki var loystur .

Borgarakríggj var í Liberia til 2005, og fleiri hundrað túsund fólk vórðu noydd
at rýma av landinum.

Ein av høvuðsatvoldunum, at Liberia hevur havt nógv samband við USA, er, at
amerikanskar fyritøkur eiga stórar gummilundir í landinum. Tær hava í mong á
verið av størstu arbeiðsplássum í landinum og hava verið týðandi inntøka hjá
Liberia. Kenda amerikanska dekkfyritøkan Firestone hevur verið ein av fremstu
fyritøkunum í liberisku gummivinnuni, sum setur úr gummitrænum, tá ið djúpar
flikur verða ristar í børkin á tí.

Búskaparstøðan er hættislig, og landið er skuldarbundið upp um háls og herðar.
Síðan 1990 hevur verið borgarakríggj her, og búskapurin í landinum er
fullkomiliga oyðilagdur.

Seinastu árini hevur verið stríð ímillum ymisku fólkasløgini í Liberia, til
dømis ímillum kpella-, bassa- og krufólkið. Stríðið harðnaði, og í 1990 brast á
borgarakríggj í landinum. Kríggið hevur elvt til miklan skaða og steðgað
búskapinum, sum var veikur frammanundan. Helvtin av fólkinum hevur verið noydd
at flýggja heiman, og fólk hava svøltað, tí at soilt hevur verið at útvega mat í
krígsherjaða landinum. 200 000 børn eru foreldraleys í Liberia.

1. Bomi 2. Bong 3. Gbarpolu 4. Grand Bassa 5. Grand Cape Mount 6. Grand Gedeh 7.
Grand Kru 8. Lofa 9. Margibi 10. Maryland 11. Montserrado 12. Nimba 13. River
Cess 14. River Gee 15. Sinoe



https://fo.wikipedia.org/wiki/Liberalisma

Liberalisma ella frælsistevna er ein politisk hugsjón, har týdningarmest er at
leggja dent á frælsi og møguleikar hins einstaka, veikan stat og lágan skatt.
Liberalisma verður mett at vera ráðandi politiska hugsjón í Vesturheiminum.
Harafturat eru javnrættindi týdningarmikil liður í liberalismu, t.e. øll skulu
hava somu rættindi og somu møguleikar. Allir borgarar og øll vinna skulu hava
fullan rætt til at virka innanfyri somu galdandi lógarkarmar. Týdningarmikið við
liberalismu er eisini, at tey, sum arbeiða, skulu fáa pengar, meðan tey, sum
ikki arbeiða, meira ella minni ongar pengar skulu fáa. Í fronsku kollveltingini
vóru loysanarorðini ’’frælsi, javnaður og brøðralag’’. Liberalisman setur frælsi
í hásæti. Í 1789 kom mannarættindayvirlýsingin, sum í 17 greinum vísir á
grundleggjandi menniskjarættindi. Í 19. øld vóru mong hugtikin av liberalismu.
Øll skuldu hava sama rætt at siga sína hugsan bæði í skrift og talu.
Liberalistisku sjónarmiðini ávirkaðu eisini fíggjarstøðu landanna. Greiðastu
mótsetningar til liberalismu eru sosialisma, kommunisma og marxisma. Meðan
statirnir eru tann grundleggjandi eindin í merkantilismu og kommunismu, er
einstaklingurin grundleggjandi eindin í liberalismu.

Hugsanir í liberalismu kunnu í stóran mun knýtast til hugsanir Johns Lockes
(1632- 1704) og Adams Smiths (1723-1790). Smith vildi vera við, at tann einstaki
er sjálvsøkin, men at tað er ein fyrimunir fyri samfelagið sum heild. Adam Smith
helt, at um øll í einum landi gera tað, sum loysir seg best fyri tey sjálvi, so
er hetta eisini gott fyri heildina. Smith skrivaði í 1776 bókina The Wealth of
Nations. Hetta verk var ætlað sum ein atfinning at verandi merkantilistisku
skipan. Um hetta mund vóru nógvar avmarkingar fyri búskaparligum virksemi
galdandi. Merkantilistiska skipanin hevði lagt upp til, at stjórnir skuldu
leggja seg út í búskaparligar stýringar av vinnulívi við tí endamáli at veksa um
útflutning og avmarka innflutning. Á henda hátt fóru lond at standa seg betur í
kappingini mótvegis øðrum londum, og hetta hevði týdning fyri ríkidømi í
einstaka landinum. Smith hevði eina aðra fatan. Hann grundgav fyri fríhandli og
bert avmarkaðari uppílegging frá politiskari síðu.

Tað, at marknaðurin skal vera fríur, merkir ikki, at øll kunnu gera, sum tey
vilja. Ein fortreyt fyri liberalismu er, at statirnir tryggja frælsi hins
einstaka. Frælsi skal ikki nýtast til at snýta onnur, og er tað soleiðis, at vit
á einum øki í samfelagnum fáa eina monopolfyritøku, so skal hon annaðhvørt
upploysast í fleiri smærri fyritøkur. Tær strongu kappingarlógirnar, sum eru
galdandi í Vesturheiminum, eru júst gjørdar við tí fyri eyga at tryggja ein
sterka kapping. Hetta er liberalistiskur vinnupolitikkur. Sjálvur hornasteinurin
í einum liberalum búskapi er privatur ognarrættur. Tá ið tilfeingið er á
privatum hondum, er størri vilji at gagnnýta tilfeingið effektivt. Adam Smith
var av tí áskoðan, at fríur handil er av størsta týdningi, og at staturin ikki
eigur at leggja seg út í marknaðin, tí at marknaðurin er sjálvregulerandi. Hann
doypti hesa mekanismuna ósjónliga hondin (enskt: The invisible hand).

Aftaná Seinna heimsbardaga tók av álvara eitt liberalistiskt rák seg upp í
heimsbúskapinum. Endamálið var m.a. at menna heimshandilin við tí grundgeving,
at handil er drívmegin aftanfyri vøkstur og búskaparligari menning. Tað finnast
nógv ymiskt sjónarmið innan liberalismu. Tað er tey, sum leggja dent á
búskaparliga javnstøðu og leggja seg upp ímóti sosialliberalistiskum
sjónarmiðum, meðan onnur halda, at frælsi hins einstaka er týdningarmeiri enn
sosialt rættvísi.

Klassisk liberalisma leggur dent á einstaklingin, ognarrættin, atomismu,
laissez-faire kapitalismu (búskaparlig liberalisma ella kapitalisma). Tann
modernaða liberalisman hevur positivari áskoðan á stjórnina. Góðkenning av
ávísari redistributión og laissez-faire kapitalisman vrakað. Í USA eru
demokratar tað, sum amerikanarar kalla «liberalir» (vinstrahallir). Á tí
høgrahallu síðuni í Evropa finnast fleiri rætningar, eitt nú sosialliberalisma,
liberalisma og klassisk liberalisma.



https://fo.wikipedia.org/wiki/Lesoto

Kongsveldið Lesoto (enskt: Kingdom of Lesotho, sesotho Muso oa Lesotho) inni í
Suðurafrika, er fjallaland, og tað er einasta land í Afrika, har alt lendið er
hægri enn 1000 metrar oman sjóvar. 1. juli 2013 var fólkatalið 1,936,181 í
Lesoto .

Hóast Lesotho er eitt av minstu londunum í heiminum, bert 30 000 ferkilometrar
til støddar, eru trupulleikarnir í landinum ómetaliga stórir. Høvuðsorsøkirnar
til vánaligu støðuna eru nógvu tilburðirnir av eyðkvæmi, føðslutrot og
fátækradømi. Harafturat eru inntøkurnar hjá stjórnini minkaðar nógv seinastu
árini orsakað av altjóða fíggjarkreppuni. Landið er millum tey minst mentu
londini í heiminum og sambært Global Hunger Index er føðslustøðan í landinum
álvarsom . Heimsmatvørufelagsskapin WFP hevur arbeitt í landinum síðani 1965 og
samstarvar við stjórnina í Lesoto um at veita skúlanæmingum tvær ókeypis
máltíðir um dagin. Familjurnar eru illa fyri fíggjarliga, og børnini verða tí
noydd at arbeiða ístaðin fyri at ganga í skúla. Stjórnin í Lesotho hevur sett
sær sum aðalmál at minka um hungurin í landinum og hevur somuleiðis nýtt nógva
orku seinastu árini at økja um atgongdina til útbúgving. Fíggjarliga støðan í
landinum ger tað tórført hjá nógvum børnum at sleppa í skúla.

Týdningarmesta tilfeingið er vatn; síðst í 1990-árunum var byrja at byggja stóra
vatnorkuverkætlan, ið enn er í gerð, við tí endamálið at gera Lesoto
sjálvbjargið við ravmagni og selja Suðurafrika nógv vatn. Til hon er liðug er
Lesoto búskaparliga bundið at ríka grannalandi sínum. Væl ber til at halda
geitir í hálendinum í Lesoto. Mest hava teir angorageitir, tí at angoraull er
nógv eftirspurd, bæði til klæði og annan vevnað.



https://fo.wikipedia.org/wiki/Kosovo

Kosovo (Albanskt; Kosovë/Kosova, Serbiskt; Косово и Метохија/Kosovo i Metohija)
ella Lýðveldið Kosovo er í miðjuni av Balkanhálvoynni í Suðurevropa. Kosovo
hevur mark til Makedónia, Albania, Montenegro og Serbia. 17. februar 2008 lýsti
Kosovo seg sjálvstøðugt frá Serbia. Í vikuni eftir 17. februar viðurkendu fleiri
lond Kosovo sum sjálvstøðugt land, fyrst USA og síðani Norðurlond og fleiri lond
í vesturevropa. Russland og Serbia, sum Kosovo fyrr hevur verið partur av,
viðurkenna ikki Kosovo sum sjálvstøðugt land, men meta landið sum ein
sjálvstýrandi landslut í Serbia. Kosovo var syðsti landsluturin í Juguslavia.
Størsti býurin og høvuðsstaður er Priština. 90% av fólkinum albanar. Almennu
málini eru tvey í tali, albanskt og serbiskt. Í vikuni eftir 17. februar
viðurkenna fleiri lond Kosovo sum sjálvstøðugt land, fyrst USA og síðani
Norðurlond og fleiri lond í vesturevropa. Eisini Føroya Landsstýri sendir Kosovo
eina fagnaðarheilsan. Russland og Serbia, sum Kosovo fyrr hevur verið partur av,
mótmæla hinvegin.

Størsti býurin og høvuðsstaður er Priština. Almennu málini eru tvey í tali,
albanskt og serbiskt. Kosovo hevur umleið 1,7 mió íbúgvar.



https://fo.wikipedia.org/wiki/Kolumbia

Kolumbia (República de Colombia) er eitt land í Suðuramerika. Landið hevði havt
umleið 46,4 mió. íbúgvar í 2012. Høvuðsstaðurin er Bogotá og tað er eisini
størsti býur í Kolumbia. Høvuðsmálið er spanskt. Kolumbia er 1.138.914 km² stórt
og landið hevur mark í útnyrðing við Panama, í eystri við Venesuela, í
landsynning og suðri við Brasil og í útsynning við Peru og Ekvador. Síðan 1819,
tá ið Kolumbia gjørdist sjálvstøðugt ríki, hevur javnan verið borgarakríggj, og
seinastu árini hevur verið blóðugt stríð ímillum drøggfelagsskapir, sum stríðast
um vald. Vinstravíðgongda uppreistrarliðið FARC hevur barst móti kolumbisku
stjórnini síðan 1964, og tað er harvið longsta vápnaða stríðið í Latínamerika.
Einki annað land í heiminum dyrkar so nógv kokain sum Kolumbia. Stóru áirnar,
t.d. Orinocoá og Amasoná, eru týdningarmiklar vøruflutningsleiðir.

Nógv veðurlagsbelti eru í Kolumbia, og tí ber til at hava ein ógvuliga
fjølbroyttan landbúnað. Í mong ár var kaffi høvuðssútflutningsvøra landsins, og
Kolumbia dyrkar, næst eftir Brasil, mesta kaffi í heiminum. Tá ið berini eru
hentað, verða tey latin í stórar kassar og sett at turka í sólini. Av tí at
kaffiprísurin alsamt er fallin á heimsmarknaðinum, hevur Kolumbia verið noytt at
leggja dent á at dyrka aðra grøði til útflutnings, t.d. sukur, bananir, bummull
og blómur. Oljuvinnan hevur fingið stóran týdning í búskapinum í Kolumbia, eftir
tað at nógv olja varð funnin í ein landnyrðing úr Bogotá. Á oljureinsiverkum,
sum tí í býnum Barrankuilla, verður ráoljan gjørd til brennievni til bilar og
flogfør. Eisini er nikkul funnið og ovurstórar kolalindir, tær størstu í
Latínamerika. USA, Týskland og Japan eru størstu handilsfelagar hjá Kolumbia.

Tá ið sponsku hertakararnir komu til Kolumbia í 1499, komu teir til eina
siðmenning, sum átti ógvuliga nógv gull. Eisini hoyrdu teir um ein duldarfullan,
horvnan bý, nevndur El Dorado, har so nógv ríkidømi var, at tað bar av øllum
viti, men hann er ikki funnin enn. Spaniamenn bygdu m.a. lívliga havnabýin,
Cartegna, í 16. øld. Haðan sigldu stóru sponsku galleónirnar til Evropa,
fullfermdar av dýrgripum, sum vóru stolnir frá indiánunum. Gomlu býarmúrarnir og
glæsiligu stórmanshúsini og kirkjurnar standa enn; eisini mongu hervirkini, sum
spaniamenn bygdu at verja seg fyri sjórænarum og álopum úr grannalondunum. Lítla
bygdin, San Augustin, tætt við fjøllini suðuri í landinum er gitin fyri sínar
gomlu steinmyndir. Standmyndirnar eru minst 800 ára gamlar, men vit vita lítið
um fólkið, ið høgdi tær. Summir serfrøðingar halda staðin hava verið
halgimiðdepil, har bygdarfólkið jarðaði síni deyðu og setti høggmyndirnar á
leiðini.

Allir kolumbiar duga at dansa kumbia, enntá børnini. Dansurin hevur røtur aftur
í afrikanska mentan, frá trælunum, ið vórðu førdir til Kolumbia úr Afrika í 19.
øld, og í spanska og indiánska mentan. Mannfólkini eru í hvítum klæðum var
trælabúnin. Konufólkaklæðini líkjast sponskum klæðum.



https://fo.wikipedia.org/wiki/Kambodja

Kongsríki Kambodja (khmerskt ព្រះរាជាណាចក្រកម្ពុជា) er eitt land í
Landsynningsásia. Kambodja var franskt hjáveldi fram til 1953, tá ið tað
gjørdist sjálvstøðugt. Frá 1975 til 1979 beindu Pol Pot og Reyðu Khmerarnir fyri
umleið 2 milliónum av sínum egna fólki, umleið fjórðinginum av fólkinum. Pol Pot
megnaði hesi ár at drepa øll tey, sum høvdu útbúgvingar og vóru væl fyri í
samfelagnum. Eisini tey, ið vóru kristin, buddistar ella dýrkaðu aðrar gudar,
vórðu myrd. Pol Pot hevði sum mál at venda aftur til ár 0 og so byggja landið
upp av nýggjum. Vietnamesar róku Reyðu Khmerarnar frá í 1979. Landið fekk
kongsdømi og fólkaræði í 1993. Fólkið merkir framvegis sviðan av ræðuleikunum
frá Pol Pot tíðini. Mestsum øll sum livdu tá, mistu fleiri familjulimir og
landið var í skeljasori eftir kríggið.

Í Kambodja búgva nú umleið 15 milliónir, harav umleið 96 % eru buddistar, 2 %
muslimar og 1 % kristin. Kambodja er millum fátækastu lond í heiminum.
Korruptión er ein stórur trupulleiki í landinum. Serliga tey veiku og fátæku
líða undir hesum. Stórur tørvur er á útbúgving og heilsuhjálp. Uml. 23 % av
fólkinum eru analfabetar. Nógvar familjur hava tað trupult vegna alkoholismu og
harðskap. Hetta gongur serliga hart út yvir kvinnurnar og børnini.

Í 600 ár var stóri tempulstaðurin Ankor Vat fjaldur í regnskóginum norðan fyri
Tonle Sapvatn í Norðurkambodja. Khmerkongurin Suryavarman 2. læt hann byggja í
12. øld at æra hindugudin Vishnu. Ankor Wat er stórur meginbygningur, umgyrdur
av smærri templum, borgum og ómetaliga stórum virkisgryvjum og vatngoymslum.
Ankor Vat var leingi miðdepil í Kkmerríkinum, eitt av sterkastu kongsríkjum í
Landsynningsásia, men tá ið tað fall, rýmdi fólkið haðan, og sum tíðin leið,
huldi regnskógurin staðin. Hann var ikki funnin aftur fyrr enn í 1860- árunum. Í
templinum í Ankor Vat dansaðu hovdansarar átrúnaðarligan dans, ið bygdi á sagnir
úr indiskum søgum um Ramayana og Mahabharata. Hesin forni dansur er vakur við
ógvuliga føstum stigum og dansilagi. Tað varir mong ár at læra at dansa henda
dansin. Dansararnir eru í baldýraðum búna, sum er so trongur, at hann má verða
seymaður upp á dansararnar til hvørja sýning.

Fá lond hava verið so hart roynd sum Kambodja. Í 1970 varð tað drigið upp í
kríggið í grannalandinum Vjetnam. Landsins leiðarar við Pol Pot á odda, ið komu
úr teimum Reyðu Khmerunum, framdu tá hópmorð móti sínum egna fólki. Frá 1975 til
1979 ráddu Reyðu Khemerarnir við Pol Pot á odda; hetta var kollveltingarherur,
sum drap fleiri enn eina millión kambodjanar. Omanfyri tvær milliónir fólk lótu
lív undir kommunistiska stýrinum frá 1975 til 1979 og teirra Killing
Fields-politikki. Mong vórðu tikin av døgum, onnur doyðu í hungri ella undir
tvingsilsarbeiði. Í 1979 gjørdi Vjetnam innrás í Kambodja at reka Pol Pot frá,
og borgarakríggj brast á í landinum. Tað vardi til 1991. Drúgvu kríggini í
Kambodja hava verið ræðulig og hava komið landinum í eina syndarliga støðu.
Vega- og jarnbreytarkervið er oyðilagt, og ídnaður er næstan eingin. Um 3 mió.
minur liggja enn niðurgrivnar um alt landið. Hóast roynt verður at rudda tær
burtur, varnast mong ikki minurnar, fyrr enn onkur traðkar á tær. Eini 20.000
fólk eru vorðin lamløstað av minum.



https://fo.wikipedia.org/wiki/Kaffi

Kaffi er ein drikkur, sum er gjørdur av kaffiplantuni. Bæði skal og fruktmassin
verður tikin burtur, og bert kjarnin (steinurin), tað ið vit nevna bønin
(fræðið), verður turkað, brent og malt. Fínleikin av kaffipulvurinum er
skiftandi, alt eftir hvussu kaffi verður gjørt. Kaffi verður blandað á ymsan
hátt við vatni og verður sum oftast drukkið heitt. Kaffiplantur verða dyrkaðar í
meira enn 70 londum, fyrst og fremst tætt við Ekvator í Miðamerika,
landsynningsasiu, Maldivunum og Afrika. Tá berini eru búnaði, verða kaffiberini
plukkaði, viðgjørd og turkaði fyri at verja fræði inni í berinum. Fræðini verða
síðan ristaði til ymisk stig, alt an uppá, hvønn smakk ið ein ynskir, áðrenn
fræðini verða malin og bryggjaði til kaffi. Kaffi veksur har veðrið er soleiðis,
at hitin ikki fer niður um 16 ºC í meðal kaldasta mánaðin, og ikki upp um 25 ºC
í meðal heitasta mánaðin. Eisini er neyðugt við í minsta lagi 100 cm av regni um
árið, men við reglubundnari turrtíð. Kaffi veksur so statt í tropunum, men nakað
niðan frá strondini, tí annars verður ov heitt um summarið.  

Kaffiplantan er í veruleikanum eitt træ, men hon verður klipt niður til ein
stóran runn. Fræið verður sáað í røðum, og tá ið plantan eftir hálvum øðrum ári
hevur fest góðar røtur, verður hon flutt og sett niður í skugganum av hægri
trøum. Fimm ára gomul byrjar hon vanliga at seta frukt. Kaffiberini búnast ikki
øll í senn, og tí verður heystað nógvar ferðir eitt ávíst tíðarskeið.
Kaffiberini verða annaðhvørt tikin við hond, ella eisini verða tey rist av
greinunum niður á lørift, sum er breitt undir runnarnar. Síðan verða kaffiberini
breidd út í sólina at turka. Breitt verður út yvir tey um náttina at verja tey
móti døggi og regni. Eftir uml. trimum vikum eru tey nóg turr. Tornaða
fruktkjøtið verður tikið uttanav við maskinu, og bønirnar verða reinsaðar og
fyltar í sekkir. Kaffið er greitt til útflutnings. Áðrenn kaffið kann verða
nýtt, skal tað brennast, men tað verður vanliga gjørt í kaffibrennivirkjum í
keyparalondunum. Mestu kaffiframleiðaraøkini eru Brasil, Vjetnam, Indonesia,
Kolumbia og Etiopia.



https://fo.wikipedia.org/wiki/Jar%C3%B0skj%C3%A1lvti

Jarðskjálvti; brádligar rørslur í jarðarskorpuni, sum elva til harðligar
ristingar. Ein jarðskjálvti kemur av, at tvær plátur glíða hvør móti aðrari.
Rivan, sum tær glíða framvið, verður kallað umskaring. Tá ið tær flyta seg, elva
tær til ristingar í jørðini. Jarðskjálvtar kunnu vera so harðir, at teir fáa
heilar bygningar at rapa. Harðastu jarðskjálvtarnir eru í Japan. Í 1923 doyðu
143 000 fólk í einum jarðskjálvta. Føroyar eru langt frá einum plátumóti, har
harðir jarðskjálvtar kunnu vera. Tó kunnu veikir jarðskjálvtar vera her. Í 1967
var ein veikur jarðskjálvti í Suðuroy, sum fólk í oynni merktu. Á markinum
millum jarðarplátur, eitt nú í Turkalandi, Japan ella í Kalifornia við
amerikonsku vesturstrondina, kann ein jarðskjálvti fáa jørðina at skelva so
harðliga, at hús rapa og vegir brotna. Tá støkka ofta gassleiðingar sundur og
elva til nógvan eld. Ofta doyggja fleiri fólk av eldi enn av rapaðum húsum. Í
londum og býum, har jarðskjálvtar ofta eru, royna tey at verja seg so væl sum
gjørligt. Til dømis royna tey at byggja soleiðis, at bygningarnir tola harðan
skjálvta. Tó verða neyvan allir bygningar bygdir soleiðis, sum teir eiga. Ein
jarðskjálvti kann koma uttan nakra ávaring. Tó eru ofta smáir skjálvtar undan
einum stórum skjálvta.

Ristingar, elvdar av jarðskjálvta, verða máldar við einum tóli, sum nevnist
seismografur. Fyri at kunna ávara fólk so skjótt sum gjørligt, máta vísindafólk
neyvt allar ristingar í jarðarskorpuni. Tey brúka seismograf, eitt málitól, sum
er fest í føstu helluna. Seismografurin er sera viðkvæmur og mátar allar
ristingar, sjálvt hinumegin á jørðini.



https://fo.wikipedia.org/wiki/Irak

Irak (arábiskt: Jumhūriyat Al-ʿIrāq, kurdiskt: Komarê Iraq) ella Lýðveldið Irak
er eitt hitt størsta og sterkasta landið í hesum parti í Miðeystri.
Meginparturin av landinum er turr oyðimørk og berligt fjallalendi. Irak hevur
mark við seks lond: Í vesturi hevur Irak mark við Jordan og Saudi-Arábia, í
norðri við Sýria og Turkaland, í eystri við Iran, og í suðri við Kuveit.
Høvuðsstaður er Bagdad og høvuðsmálið er arábiskt. Umleið 19 milliónir fólk hava
atkvøðurætt á irakska tjóðartingsvalinum. Teirra millum eru hálv onnur millión
irakar, sum búgva í øðrum londum. 90 prosent av inntøkunum hjá Irak koma frá
oljuvinnuni.

Meginparturin av fólkinum eru muslimar og tala arábiskt. Í norðara parti í
landinum búgva eisini um 4 milliónir kurdar.

Síðan Irak gjørdist lýðveldi í 1958, hevur politiskur ófriður javnan verið. Í
1980-árunum kríggjaðist Irak við Iran í samfull 8 ár, og tá ið Irak legði Kuveit
undir seg, leyp stórt altjóða herlið á. Kríggið verður rópt Flógvakríggið (2.
august 1990–28. februar 1991), og Irak tapti so dyggiliga.

Tann amerikanska innrásin byrjaði 20. mars 2003. Amerikonsku royndirnar at skapa
demokrati og samstundis Kríggið Móti Yvirgangi, hevur havt við sær at landið er
gjøgnumdrivið av harðskapi, deyða og líðing. Tað rakar øll, men mest kvinnurnar.
Meira enn ein millión irakiskar kvinnur eru í dag einsamallar um at uppihalda
familjunum, og arbeiðsloysið er stórt. Áðrenn kríggið gingu tey flestu børnini í
skúla, og kvinnur arbeiddu í stórum tali. Í dag eru teir almennu stovnarnir, har
kvinnurnar starvaðust ikki til. Aðrasteðs, sum til dømis í Basra, hava
trúarbólkar, sum hava serliga fatan av, hvussu kvinnur skulu vera, tikið valdið.
Í dag sleppa kvinnur í Basra ikki at íðka ítrótt og noyðast at ganga við
turriklæði.

Kríggið í Irak hevur kostað yvir 600 000 sivilum irakum lívið, vísir ein
kanning, sum amerikanskir og irakskir granskarar hava gjørt í 2006 . Metingarnar
hjá granskarunum fýra ferðir hægri enn tey tøl, irakska stjórnin higartil hevur
almannakunngjørt um sivilt mannfall, bygt á upplýsingar frá líkhúsum og
sjúkrahúsum. Granskararnir byggja hinvegin síni tøl á spurnarkanningar, sum eru
gjørdar á rættiliga breiðum grundarlagi kring alt Irak. At 600 000 sivilir
irakar eru falnir undir krígnum, svarar til, at 500 sivilfólk eru deyð hvønn
einasta dag síðani amerikansku innrásina í mars mánaði í 2003.

Ein rúgva av palestinensum eru vorðnir heimleysir av ófriðinum, sum hevur merkt
landið síðani USA gjørdi innrás í 2003. Í 2003 búðu 34 000 palestinensar í Irak.
ST hjá kommessiónin fyri flóttafólk metir, at talið nú er minkað niður í 10
000-15 000.

Kríggið í Irak hevur nærum kostað USA tað sama sum kríggið í Vjetnam.
Amerikanska kongressin hevur latið gjørt eina nýggj frágreiðing um, hvussu nógv
kríggj hava kostað USA, líka afturi frá 1775. Irak-kríggið verið líka dýrt fyri
USA sum Vjetnamkríggið. Uppgerðin vísir, at Irak-kríggið, sum higartil hevur
vart í fimm ár, hevur kostað amerikansku skattagjaldarunum umleið 3.074
milliardir krónur. Vjetnamkríggið, sum vardi í 10 ár, kostaði 3.170 milliardir
krónur, við virðinum á dollaranum í dag. Tað er tó eitt sindur trupult at
samanbera, millum annað orsakað av inflatiónsfaktorinum.

Hóast tað eru 11 ár síðan, at USA leyp á Irak, er støðan í landinum ófriðarlig
og ótrygg. Amerikanski forsetin, Barack Obama, leggur nú eftir USA og tess
sameindu í Irak. Obama heldur, at londini hava gjørt alt og lítið til tess at
loysa flóttafólkakreppuna, sum hevur tikið seg upp aftan á kríggið í Irak.
Irakkríggið er av, í øllum førum á papp­írinum. Hósdagurin 29. des. í 2011 var
almenni dagurin fyri endan á krígnum, sum byrjaði 20. mars 2003, men nógv ivast
í, um unga irakska fólkaræðið er nóg sterkt til at standa á egnum beinum.

Irakiska stjórnin hevur gjørt eitt lógaruppskot í mars 2014, sum loyvir pedofili
og neyðtøku innan karmarnar í hjúnalagi . Stjórnin ætlar at loyva monnum at
gifta seg við 9 ára gomlum gentum, at gera tað lógligt fyri mannin at neyðtaka
konu sína, umframt at tað skal tryggjast við lóg, at menn altíð skulu fáa
foreldramyndugleikan í samband við hjúnaskilnað. Umframt nevndu broytingarnar
mælir lógaruppskotið til, at tað ikki skal vera loyvt hjá muslimum at gifta seg
við einum, sum ikki er muslimur, og so skulu kvinnur eisini hava avmarkaðan
arvarætt . 21 av 29 umboðum í stjórnini taka undir við uppskotinum, sum skal
samtykkjast í irakiska tjóðartinginum, áðrenn tað kemur í gildi. Higartil hava
bæði gentur og dreingir skula verið 18 ár, áðrenn tey hava kunnað gingið saman í
hjúnalag, men irakski løgmálaráðharrin, Hassan al-Shimari, sigur, at hetta
aldursmarkið er brot á Sharia, og at tað tí eigur at verða broytt .

Tá ið fruktagóða lendið fram við Evfrat og Tigris er frá, er tað mesta av Irak
fjalla- og oyðimarkarlendi. Bara sættingurin av víddini er nýtilig
landbúnaðarjørð, tí má Irak flyta inn stóran part av matvørunum, landinum
tørvar.

1. Bagdad 2. Salah ad Din 3. Diyala 4. Wasit 5. Maysan 6. Al Basrah 7. Dhi Qar
8. Al Muthanna 9. Al-Qādisiyyah 10. Babil 11. Karbala 12. An Najaf 13. Al Anbar
14. Ninawa 15. Dahuk 16. Arbil 17. At Ta'mim 18. Sulaymaniyah



https://fo.wikipedia.org/wiki/Indiska_Havi%C3%B0

Indiska Havið, Indiahavið ella Indiahav er tað minsta av teimum trimum
heimshøvunum. Tað er 74,9 milliónir km² í vídd, og har eru einar 5000 oyggjar,
harav eru fleiri teirra korallriv. Indiahav líkist frá hinum báðum heimshøvunum,
Atlantshavið og Kyrrahavið, tað gongur ikki so langt norður sum tey. Indiahavið
hevur mark móti norði til Suðurasia, móti vestri er mark til Arabisku Hálvoynna
og Afrika, móti eystri er mark til Avstralia, og móti suðri er mark til
Suðuríshavið og Antarktis. Í Indiahavi er saltasti sjógvur í heiminum, nevniliga
Reyðahavið, og eisini heitasti sjógvur í heiminum, Persaflógvin.

Indiahavið er í vanda fyri at verða dálkað, helst av tangaskipum úr
Persaflógvanum. Norðast í Indiahavi kunnu tropuódnir og grovt monsunregn elva
til ógvisligan uppgang og vatnflóð. Í Indiahavi eru nógvar koralloyggjar og
óteljandi nógvar korallpollum, sum til dømis Maldivoyggjar og Seyskelloyggjar,
ið eru ógvuliga væl umtókt ferðamannalond. Stóra ferðavinnan gevur væl av sær,
men skaðar náttúruna. Aðrir vansar eru, at havið matar burtur av korallrivunum,
og oyggjarnar liggja tí opnari fyri flóð og brimi.



https://fo.wikipedia.org/wiki/Honduras

Tjóðveldið Honduras (alment spanskt heiti: República de Honduras) er eitt land í
Miðamerika. Honduras er 112,492 km² stórt (uml. 80 ferðir so stórt sum Føroyar),
og fólkatalið er 8,598,561 í 2014. Honduras hevur verið heim hjá fleiri ymiskum
og týdningarmiklum indiánarastammum, herundir Mayaindiánaranum. Summi av teimum
fólkunum, ið nú búgva har, eru ættað úr upprunafólkinum. Men tey flestu (umleið
90 %) hava bæði evropeiskar og amerikanskar forfedrar - mestizar. Landið er kent
fyri at framleiða og útflyta mineralir, kaffi, bananir, sukur og seinastu árini
eisini klæðir til altjóða klædnavinnuna. Honduras er eitt av teimum fátækastu
londunum í Latínamerika. Landið hevur stórar trupulleikar við bandarelateraðum
harðskapi, og meira enn helvtin av øllum íbúgvunum liva í fátækradømi.
Høvuðstaðurin eitur Tegucigalpa.

Landbúnaður er týdningarmesti vinnuvegurin í Honduras. Bananútflutningurin er
sera týdningarmikil fyri búskapin í Honduras. Bananir úr Honduras verða fluttar
um allan heim. Mestu bananirnar verða dyrkaðar í ovurstórum lundum, helst við La
Lima í Landnyrðingshonduras. Arbeiðsdagurin er langur og strevin, og fólkið fær
lítla løn. Allan dagin bera tey, sum skera, banantyssi. Tyssini viga eini 40 kg.
Tá ið bananirnar eru skornar, verða tær vaskaðar, flokkaðar, vigaðar og pakkaðar
til útflutnings. Ríkir góðseigarar sita við tí mesta av jørðini, teir leiga so
burturav til bøndurnar tað, sum teir ikki dyrka við sínum arbeiðsfólki. Lønin er
lág, og korini hjá arbeiðsfólkinum og bóndunum eru trong.

Flestu fólkini í Honduras eru enn fátækir bøndur ella bønarfólk. Mong eru
arbeiðsleys (nú á døgum er 27,9 % av fólkinum er arbeiðsleys ), og ofta er
hungur og hall. Tað nógva av fólkinum dugir hvørki at skriva ella lesa.
Veðurlagið í Honduras er lýtt og slavið, og tí verður nógv frukt dyrkað í
landinum, og í mong ár hava bananir verið størsti og týdningarmesti vinnuvegur.
Men nú er Honduras eisini farið at flyta út sukur, kaffi og kjøt. Mesta fólkið
eru fátækir bøndur, sum dyrka bønir, mais og rís til egna nýtslu. Lívið er
harðført, og hungur nívir mong fólk. Jørðin er ójavnt býtt, ríkar ættir og
fruktfeløg eiga 60 % av jørðini .

Fleiri enn 8,5 mió. fólk búgva í Honduras, tey flestu á bygd ella í smáum býum.
Meiri enn helvtin av fólkinum býr á bygd. Flestu tala spanskt ella okkurt
indiánskt mál. Fólkið er blandað. Flestu fólk í Honduras eru mestitsar - fólk,
ið eru ættað frá indiánum og evropearum, sum komu hagar í 16. øld. Eftirkomarar
eftir afrikanarar, ið vórðu fluttir til Karibia sum trælir, eru eisini. Summi er
evropear ella indiánar. Sum allastaðni í Latínamerika, har spaniólar komu, er
fólkið katolikkar. Nógv tað mesta fólkið livir av landbúnaði.

Í hesum árum verður sera nógv skóg feld í Honduras. Í Honduras er 35 % av
skógunum blivnar burtur uppá bert 15 ár (1990 til 2005) . Hetta ávirkar
langtíðar livikorini hjá fólkinum á negativan hátt og skapar grundarlag fyri enn
størri trupulleikum við fátækradømi. Orsøkin er, at nógv av teimum fátækastu eru
tengd at, hvat tey kunnu finna í skóginum, bæði til inntøku og føði. Enn ein
munandi forðing fyri betran av umhvørvinum er, at umhvørvismyndugleikarnir sum
heild eru veikir. Myndugleikunum vanta lutvíst orku at handhevja politikk,
ætlanir, lógir og sáttmálar, sum landið hevur samtykt, og lutvíst verður starv
teirra gjørt truplari orsakað av vantandi rættartrygd og av mutri.

Veðurlagið er heitt og slavið, plantur, trø og frumskógardjór trívast væl við
blotarnar fram við strondini og í teim høgu fjøllunum. Veðurlagið er tropiskt,
og tað regnar illa, tó ikki heilt úti við eysturstrondina. Har vaksa regnskógir,
og teir dyrka til dømis sukur, kakao og bananir. Tað slavna, heita veðurlagið er
ringt fyri heilsuna, og fepursjúkur eru sera vanligar. Inni á háfløtunum er
veðurlagið turrari, og har býr mesta fólkið. Har dyrka teir eisini mais, og tað
er tað mesta, tey liva við, teir dyrka eisini bummull og kakao, og har vesturi í
landinum dyrka teir kaffi.



https://fo.wikipedia.org/wiki/HM_f%C3%B3tb%C3%B3ltur

HM í fótbólti (enskt: FIFA World Cup) er størsta undirhaldshending í heiminum.
Einki annað tiltak savnar líka nógv fólk frammanfyri sjónvarpsskermarnar sum
hendan kappingin, ið verður avgjørd fjórða hvørt ár. Men soleiðis hevur ikki
altíð verið.

Í 1904 var fundur hildin í Paris við tí endamáli at seta á stovn eina
heimssamgongu fyri fótbóltssambond. - Federation Of International Football
Asssociations (FIFA), sum samgongan kom at eita, hevði upprunaliga sjey
limalond; Belgia, Danmark, Frakland, Niðurlond, Spania, Sveis og Svøríki.
Bretsku fótbóltssambondini (Ongland, Skotland, Írland og Wales) vóru ikki
umboðað á fundinum, m.a. orsaka av, at fótbólturin longu var professionel ítrótt
í Bretlandi. Nýstovnaða fótbóltssamgongan setti sær m.a. sum mál at skipa fyri
eini Heimsmeistarakapping.

Tá ið Fyrri Heimsbardagi brast á, var FIFA vaksið og kundi nú av røttum kallast
ein heimsfelagsskapur; Brasil, Argentina, USA og "heimalondini" Ongland, Írland,
Skotland og Wales vóru nú komin við. Hóast hesa vaksandi undirtøku vóru
trupulleikar fyri framman. Eftir kríggið vildi Ongland (og teir fingu stuðul frá
Skotlandi, Írlandi, Wales, Fraklandi og Belgia) ógvuliga treyðugt spæla dystir
móti gomlu fíggindunum úr Týsklandi, Eysturríki og Ungarn, og á fundi í
Bruxelles í 1919 varð samtykt "ikki at hitta neutralar samgongur ella neutral
feløg, ið hava spælt móti samgongum, ella feløgum úr Miðveldunum", og soleiðis
settu bretar seg sjálvar uttanfyri heimsfelagsskapin. Í Belgia broyttu tey
skjótt meining, tí tey skuldu vera OL-vertir í 1920, og kundu tí ikki loyva sær
slíkan hugburð.

Á fundinum í 1926 staðfesti Henri Delauny, sum var formaður í fronsku
fótbóltssamgonguni, at "Ein altjóða fótbóltskapping kann ikki longur vera partur
av Olympisku Leikunum, ið er fyri amatørar, tí professionalisman er komin.
Spurningurin var bara, hvussu ein professionellur fótbóltsspælari skuldi
definerast. Bretsku fótbóltssamgongurnar, ið nú aftur vóru komnar upp í FIFA,
ivaðust ikki og settu fram sína definitión fyri hinum limalondunum; men tey
høvdu ilt við at semjast um bretsku loysnina, og hesaferð var ósemjan verri at
bøta, og tí hildu bretar seg burtur frá Heimsmeistarakappingini í mong ár. Men
HM kom tó kortini.

Á FIFA fundinum í 1928 varð skotið upp at fara undir fyrireikingarnar til HM
kappingina í fótbólti. 25 limalond atkvøddu fyri uppskotinum; bert Svøríki,
Danmark, Noreg, Finnland og Estland atkvøddu ímóti. Hugo Meisl fekk uppgávuna at
leggja kappingina til rættis. Meisl var ein av fremstu monnunum í Miðevropiskum
fótbólti, og hevði um hetta mundið skipað fyri teimum væleydnaðu kappingunum
Mitropa Cup, ið var kapping fyri feløg, og Nations Cup, ið var fyri landsliðini
hjá Kekkoslovakia, Eysturríki, Sveis, Italia og Ungarn. Fyri at kappingin skuldi
eydnast og av røttum kunna bera heitið Heimsmeistarakapping Í Fótbólti, mátti
ein háttur finnast at fáa londini í Suðuramerika við.

Tey lond, sum ynsktu at vera vertir, vóru Svøríki (hóast teir høvdu atkvøtt
ímóti kappingini!), Niðurlond, Spania og Ungarn; men kortini var tað Uruguei,
sum fekk heiðurin. Landið vann Olympisku kappingina í 1928 og bjóðaði sær til at
rinda allar útreiðslurnar hjá teimum luttakandi landsliðunum.

Myndahøggarin Abel Lafleur evnaði steypin til, ið fekk navnið "Jules Rimet
Steypið" at heiðra formannin hjá FIFA, tí hansara eldhugur hevði verið so
avgerandi fyri at fáa HM kappingina av bakkastokki.

Argentina - Belgia - Bolivia - Brasil - Kili - Frakland - Jugoslavia - Meksiko -
Paraguei - Peru - Rumenia - USA - Uruguei.



https://fo.wikipedia.org/wiki/Gudloysi

Gudloysi ella ateisma merkir uttan gud. Orðið "ateisma" stavar úr grikskum
(a-theos) og merkir bókstaviliga "uttan gud" og føroyska týðingin "gudloysi"
merkir tað sama. Fólk, sum eru gudloysingar, trúgva ikki upp á nakran gud ella
gudar. Munur er á gudloysi og skeptisismu ella at vera tortrúgvin. Nógvir
gudloysingar eru eisini skeptikarar, men ikki allir, og tað er gjørligt at ikki
trúgva upp á ein gud el. gudar, meðan ein samstundis trýr uppá gand og ymiskt
annað. Tað einasta, sum allir gudloysingar hava til felags, er, at teir ikki
trúgva upp á nakran gud. Hetta ger tað trupult at samla allar gudloysingar í
sama bás. Ósemja finst millum gudloysingar um, hvat besta heitið er at ganga
undir, júst hvat teir so trúgva og hvørt gudloysi er eitt ov avgjørt heiti. Í
Føroyum er ein felagsskapur til fyri gudloysingar, sum eitur "Gudloysi". Hetta
felag varð stovnað í august 2008 og hevur síðani ment seg til ein lívligan
luttakara í samfelagsligum kjaki, tá talan er um ta ávirkan, sum átrúnaður hevur
á føroyska gerandisdagin.

Í 13 londum fáa gudloysingar deyðarevsing, um teir verða avdúkaðir. Hetta kemur
fram í einari kanning, sum altjóða felagsskapurin IHEU (International Humanist
and Ethical Union) hevur gjørt í sambandi við altjóða mannarættindadagin í 2013.
Kanningin vísir, at umframt hesi 13 londini (Afganistan, Iran, Maleisia,
Maldivoyggjar, Móritania, Nigeria, Pakistan, Katar, Saudiarábia, Somalia, Sudan,
Jemen og U.A.E.) sum øll eru muslimsk, eru eisini lond í Vesturheiminum, ið
fremja mismun móti teimum, sum ikki trúgva upp á nakran gud ella gudar.
Løgfrøðingar og serfrøðingar í mannarættindum hava í sambandi við kanningina
hugt eftir lógarverkum, rættarfrásagnum og søgum í fjølmiðlum .



https://fo.wikipedia.org/wiki/Gongustj%C3%B8rnur

Jørðin er ein av átta stórum og næstan rundum klótum, sum mala um Sólina.
Klóturnar eru gongustjørnur: stórar kúlur av metali, gróti og gassblendingum,
sum ganga í ringrás um eina stjørnu. Tær fimm, sum eru næstar okkum (Saturn,
Jupiter, Mars, Venus og Merkur) síggja vit við berum eygum. Tí vistu fólk í
fornøld um tær.

Ikki fyrr enn kikarin varð uppfunnin í 17. øld, vórðu hinar gongustjørnurnar
sæddar. Uranus varð funnin í 1781 og Neptun í 1846; Pluto, sum varð funnin í
1930 og undan henni Ceres, sum varð funnin í 1801, hava verið taldar millum
gongustjørnurnar, men eru tað ikki longur (sí greinarnar Pluto og/ella
Gongustjørnudvørgar).

Jørðin og hinar gongustjørnurnar ganga í eini mestsum rundari rás um Sólina, men
tær snara eisini um seg sjálva. Tær lýsa ikki, men vit síggja tær, av tí at
Sólin skínur á tær, og ljósið verður kastað aftur til okkara. Flestu
gongustjørnur í sólskipan okkara hava mánar malandi í ringrás rundan um seg;
bert Merkur og Venus tykjast bróta frá hesi meginreglu.



https://fo.wikipedia.org/wiki/Fruktir

Fruktir hava verið dyrkaðar í øldir, og nú á døgum verða fleiri mió. tons dyrkað
um árið. Summar fruktir nevna vit misvísandi grønmeti, til dømis graskar og
grønt pipar. Í báðum hesum fruktunum eru nógv fræ. Vit nevna ofta rabarbur
frukt, hóast vit bara nýta leggin. Allar blómuplantur, frá lítla spógvagrasinum
til stóra eikitræið, hava einaferð verið lítið fræ. Í frænum er føðsla til
nýggju gróðrarplantuna. Fruktin er ílatið, har fræini liggja vard, til tey eru
búgvin og kunnu verða spjadd við vindi ella dýrum. Bananir, appelsinir, melónir,
tomatir og nøtir eru dømi um fruktir. Sólber, appelsinir og aðrar fruktir eru
sunn føði, tí tær hava í sær nøgd av C-vitamin, ið er alneyðug fyri heilsuna.
Nøt er ein turr frukt við hørðum fræskali og hevur eittans fræ. Eikifruktin
akarn, bókafruktin aldin og heslifruktin heslinøt eru nøtir. Valnøt er av røttum
steinfrukt og paranøt fræ. Steinfruktir eru sevjumiklar, ektaðar fruktir eins og
ber. Men mótsett berum hava tær ikki mong fræ, men harðan stein, sum fræið
liggur í. Kirsuber, blommur og kokusnøtir eru dømi um steinfruktir. Rossaber eru
samansettar steinfruktir.



https://fo.wikipedia.org/wiki/Dubai

Dubai (/duːˈbaɪ/; Arabiskt: دبي Dubayy, Gulf-úttala: [dʊˈbɑj]) er tann
fólkaríkasti býurin í Sameindu Emirríkjunum á Arabisku hálvoynni. Býurin liggur
á landsynningsstrondini við Persiska flógvan og er eitt av teimum 7 emiratunum í
landinum. Abu Dhabi og Dubai eru tey einastu emiratini, ið hava vetarætt móti
týdningarmiklum málum í tjóðartinginum. Býurin Dubai liggur á norðaru strondini
og er tann ovasti parturin av Dubai-Sharjah-Ajman stórbýarøkinum. Dubai hevur
mark móti emiratið Abu Dhabi í vestri og suðri, emiratið Sharjah í landnyrðingi
og móti Oman í landsynningi. Emiratið Dubai fevnir um 3 900 km² og hevur umleið
1,6 milliónir íbúgvar (2008), harav tey allarflestu - umleið 1,4 milliónir –
búgva í býnum Dubai. Umleið 3/4 av íbúgvunum eru menn, tað er orsakað av tí
stóra talinum av útlendskum arbeiðsmonnum í býnum. Dubai hevur ikki so strangar
lógir viðvíkjandi vesturlendskum livimáta enn hini emirríkini, t.d. er tað søla
av rúsdrekka loyvd á hotellunum og í rúsdrekkahandlum.

miniatyr|höger|150px|Einfaldgjørt famijutræ yvir emirar og dato. Dubai hevur
verið stýrt av Al Maktoum-dynastiinum síðan 1833. Núverandi regentur í
emiratinum (síðan 2006)er Mohammed bin Rashid Al Maktoum, ið eisini er
forsætisráðharri og varaforseti av Sameindu Emirríkjunum.

Dubai og Sameindu Emirríkini hava oyðimarkarveðurlag við einum longum turrum
tíðarskeiði summarhálvuna. Avfallsmongdin er sera lítil og kemur serliga í
januar, februar og mars; tað regnar ikki í apríl—november. Hvørt ár regnar tað
umleið 100 millimetrar.

Dubai hevur eitt vælútbygt buss-net við 69 leiðum, ið fluttu yvir 90 milliónir
ferðafólk í 2006. Veg- og flutningsmyndugleikin (RTA) váttaði í 2006 at 620
nýggir bussar afturat vóru bílagdir til flotan ið frammanundan hevði 170
dupultdekkbussarnir. Ein vælskipað hýruvognsskipan er eisini í Dubai.

Dubai hevur eisini undirgrundartok, Dubai Metro, har ið metti kostnaðurin er
umleið 3,89 milliardir dollarar. Metroin læt lutvíst upp 9. september 2009 og
varð liðugt í 2012. Metroin hevur tvær leiðir: "grøna leiðin" frá Rashidiya til
miðbýin , og "reyða leiðin" frá flogvøllinum til Jebel Ali. Hesar báðar leiðir
hava tilsamans 70 kilometrar spor og 43 støðir, 33 yvir og tíggju undir
jørðini. 



https://fo.wikipedia.org/wiki/Donald_Trump

Donald John Trump, Sr. (f. 14. juni 1946 í New York City, New York í USA) er
forseti USA, valdur fyri Republikanska flokkin á forsetavalinum í USA í november
2016.

Sambært uppteljingini hjá AP 26. mai 2016 hevði Donald Trump tryggjað sær 1238
valmenn. Tað var ein meira enn tað kravdist fyri at kunna verða útnevndur
forsetavalevni. Útnevningin av Republikanska forsetavalevninum fór fram, tá
Republikanski flokkurin hevði konvent í Ohio 18.-21. juli 2016. Trump fekk ikki
stuðul frá týðandi persónum í Republikanska flokkinum. Hvørki Jeb Bush, George
H. W. Bush ella George W. Bush søgdu seg vilja atkvøða fyri Donald Trump til
forsetavalið. Tað er brot á siðvenjuna í USA, tí fyrrverandi forsetar plaga at
stuðla valevninum hjá flokkinum. Eisini aðrir framstandandi republikanarar
noktaðu at stuðla honum, t.d. Mitt Romney og John McCain.  

Donald Trump er er ytst á høgravonginum í USA. Í januar 2016 gjørdi Trump
greitt, at hann ynskti at seta forboð fyri, at muslimar sluppu inn í Amerika, og
eitt av kendastu lyftum hansara var at byggja ein stóra múr millum USA og
Meksiko. Donald Trump segði eisini, at hann fór at vísa fleiri milliónum
ólógligum innflytarum úr landinum, um hann gjørdist amerikanskur forseti á
valinum 8. november 2016. Trump skeyt upp undir valstríðnum, at tollgjaldið á
kinesiskar vørur skuldi hækka upp til 45 prosent, og skuldsetti Kina fyri at
føra búskaparligt kríggj móti USA, og fyri at taka amerikansk arbeiðspláss. Hann
er ímóti, at samkynd kunnu ganga í hjúnalag, og hann er eisini ímóti fríari
fosturtøku. Trump ætlar at ógilda heilustrygdarskipanina, sum Barack Obama,
forseti, setti í verk. Hann hevur eisini lovað at avtaka tær lógir, ið Barack
Obama setti í verk, ið loyva børnum av ólógligum tilflytarum at vera verandi í
landinum. 



https://fo.wikipedia.org/wiki/Dante_Alighieri

Dante Alighieri (føddur mai/juni 1265 í Firenze, deyður 14. september 1321 í
Ravenna) var ein italienskur rithøvundur og skald, best kendur fyri at hava
skrivað Tann gudgivna skemtileikin (La Divina Commedia), sum er eitt av
hæddarpunktunum í heimsbókmentunum.

Dante Alighieri varð føddur í býarpartinum San Pier Maggiore í Firenze í 1265.
Føðingardagurin er rættiliga óvissur, men hann fortelur sjálvur í skaldskapi
sínum, at hann varð føddur í stjórnutekninum Tvillingunum. Hann varð doyptur
Durante eftir abba sínum á móðursíðuni, Durante degli Abati, Dante var eitt
kallinavn, ið hann sjálvur valdi at nýta. Mamma hansara, Berta ella Bella degli
Abati, doyði tá hann var knapt tíggju ára gamal. da han var knapt ti år. Pápi
hansara, Alighiero di Bellincione Alighieri, giftist uppaftur og fekk fýra børn
við nýggju konuni, sum nevndist Lapa Cialuffi.

Tá Dante var níggju ára gamal møtti hann musu sínari, tí otta ára gomlu Bice
Portinari, sum hann nevndi ”Beatrice”, tann saliga. Tá hann var umleið átjan ára
gamal møttist hann ofta við henni, og hon gjørdist hansara ímynd av kærleikanum.
Tey blivu tó ikki gift. Tá hann einaferð vísti áhuga fyri einari aðrari kvinnu
gjørdist hon firtin og ignoreraði hann. Tá lovaði hann, at hann skuldi yrkja til
hennara heiður soleiðis sum ongin annar hevði yrkt fyrr. Beatrice giftist einum
bankamanni sum nevndist Simone dei Bardi, og hon doyði í 1290. Í 1293 uppfylti
han sítt lyfti og skrivaði Vita Nuova, sum ofta verður nevnt hansara
ungdomsverk.



https://fo.wikipedia.org/wiki/D%C3%B8gg_N%C3%B3nsgj%C3%B3gv

Døgg Nónsgjógv (fødd 26. mars 1996) er ein føroysk songkvinna. Hon er ættað
Innan Glyvur og býr í løtuni á Argjum og arbeiðir sum hjálparfólk á dagstovninum
í Hoyvík. Døgg sang í sjónvarpssendingini Likkulikkuleia, tá ið hon var fýra ára
gomul og seinni vann hon eina talentkapping á Skála. Hon fór í gongd við at
skriva sangir, tá ið hon var 12 ára gomul. Hon var bert 17-ára gomul, tá hon í
mars 2013 framførdi egin løg í Norðurlandahúsinum saman við Hans Jacob Kollslíð
í samband við stuðulskonsert, ið Berin skipaði fyri, tá framførdu Eivør og Hanus
G. Johansen eisini. Berin er ein felagsskapur fyri børn og ung, ið hava mist
foreldur ella systkin ella onkran annan, ið stendur teimum nær. Døgg misti pápa
sín, Birgir Nónsgjógv, í november 2004, tá var hon bert 8 ára gomul. Pápi Døgg
gav út eina fløgu, Birgir og Jónsvein - Jacta est alea, ið merkir Terningarnir
eru kastaðir. Fløgan kom tó ikki kom út fyrr enn eftir deyða hansara.

Døgg og Hans Jacob vóru gestir í útvarpsstovuni hjá Kringvarpi Føroya 3. mai
2013 í sendingini Góðan morgun Føroyar, har Rúni Jákupsson hevði samrøðu við
tey. Tey framførdu sangin "Tú tók mína hond", sum eisini var plettskotið hjá
Kringvarpinum í viku 38 í 2013. Hon gav út tvey løg á iTunes í september 2013,
tað vóru sangirnir Tú tók mína hond, sum er ein glaður kærleikssangur, og Tú ert
hjá mær, sum er ein sangur, ið hon hevur skrivað til minnis um pápan. Desember
2013 gav hon lagið, Nú er jól, út, ið eisini var plettskot hjá Kringvarpinum.
Hin 9. oktober 2015 gav hon út sína fyrstu fløgu, ið ber heitið Nón og hevur 8
sangir. Tey fyrstu stakløgini, ið hon gav út Tú tók mína hond og Tú ert hjá mær
eru við á fløguni. Heitið Nón vísir m.a. til fyrra partin av eftirnavninum hjá
Døgg, og tað var eisini eftirnavnið hjá pápanum. Nónsgjógv er eitt staðarnavn úr
Eysturoynni, av fjallinum Gráfelli, har ið man sær fram við Gjógv. Tá ið klokkan
er trý, er nón, og tá sær sólin í gjónna frá november til mars. Sangurin Tú tók
mína hond vann eina heiðursløn á FMA 2014 sum Ársins sangur í Pop/Rock bólkinum.

Døgg var gestur í útvarpsendingini Brunsj, har Eyðfinn Jensen prátaði við hana
um fløguna. Døgg greiddi frá, at ein av sangunum, Túsundtals Ár, var ein, ið hon
ikki hevði skrivað sjálv, men tað var ein sangur, ið pápi hennara hevði dámdað
so væl, og sang hann ofta, meðan hann livdi. Talan var um ein sang hjá Una Arge,
ið Døgg hevur fingið loyvi til at útgeva, har ið hon sjálv syngur. Á fløguni hjá
Døgg er ein upptøka frá jólum 2003, har pápin spælir guitar, tikin við í sangin
Túsundtals Ár.



https://fo.wikipedia.org/wiki/Connecticut

Connecticut (enskt: State of Connecticut) er ein lutstatur í USA við umleið 3,5
mió. íbúgvum. Høvuðsstaðurin kallast Hartford og størsti býurin er Bridgeport. Í
1788 bleiv Connecticut lutstatur í USA. Í norðri hevur Connecticut mark við
Massachusetts, í eystri við Rhode Island, og í vestri við New York. Í suðri
liggur Atlantshavið. Eyknevni er Stjórnarskipansstaturin (enskt: Constitution
State). Connecticut er eisini eitt av ríkastu lutstatum í USA.

Umleið 1640 komu fyrstu niðursetufólkini til landslutin Connecticut. Hetta vóru
fólk, sum vóru flutt úr Bretlandi til USA fyri at finna eitt stað, har tey kundu
stovnseta og byggja upp eitt reint kristið samfelag. Í dag búgva 3,4 mió. fólk í
Connecticut og átrúnaðarliga myndin er sera sprøklut.

Connecticut er eitt lítið stakríki á eysturstrondini í Ný Onglandi við
Atlantshav. Tað hevur mark ímóti New York, Massachusetts og Rhode Island.
Connecticut er eitt av minstu londunum í USA, men har búgva umleið 3,5 mió.
fólk. Montana er til dømis meiri enn 10 ferðir so stór sum Connecticut, men har
búgva færri fólk (uml. 1 mió.). Fólkatættleikin á 285/km2 er hægri enn í flestu
amerikonsku statunum. Tann stóra áin Connecticutá sker stakríkið í tvíningar.
Størsta vatnið í Connecticut er í Litchfield- og Fairfield County. Tað verður
nevnt Candlewood Lake. Størsti havnabýur er Bridgeport á eysturstrondini við
Atlantshav. Hartford er høvuðstaður og aðrir stórir býir er New Haven, Stamford,
Waterbury, Norwalk, Danbury, New Britain, Greenwich og Bristol. Samlaða støddin
er 14,357 km2. Víddin er næstan tann sama sum hjá Montenegro (13,812 km2). Mount
Frissell er hægsta fjall í statinum - 725 m.



https://fo.wikipedia.org/wiki/Beijing

Bejing (fyrr Peking) er høvuðsstaður í Kina, og hevur umleið 20,6 mió. íbúgvar.
Beijing er miðdepil fyri ríkisfyrisiting, fíggjarviðurskiftum, skúlaverki og
flutningi í Kina, landinum, har væl fleiri enn ein milliard fólk býr, og í
fleiri enn 30 býum búgva meiri enn ein millión fólk. Telur tú útjaðaran uppí,
búgva stívliga 21,1 mió fólk í Beijing í 2014. Fólkatalið veksur skjótt. Vestar-
og norðarlaga er bústaðarøki og lærdi háskúlin í Beijing. Ídnaðarøkið er
eystanfyri miðbýin. Tjóðarhátíðir og halgidagar verða hildnir á
Tienánmen-torginum (Himmalfriðar-torginum) mitt í gamla býarpartinum. Elstu
býarpartarnir eru í veruleikanum tveir býir, hvør gyrdur inn við múrum: Ytri- og
Innaribýur.

Í 1989 savnaðust hundraðtúsundtals studentar á Tian'an-men-torginum
(Himmalfriðartorginum) í miðbýnum í Beijing at vísa ónøgd sína við
myndugleikarnar í Kina og krevja fólkaræðiligar nýskipanir. Kinverska stjórnin
sendi herin at steðga mótmælistiltøkunum. Hildið verður, at eini 1000 fólk
doyðu, tá ið herurin legði uppí.

Kinesiski høvuðsstaðurin, Beijing, hevur í 2014 tann ivasama heiðurin at verða
tann næstskitnasti býurin í heiminum . Luftdálkingin er so umfatandi, at tað
næstan ikki er búgvandi í kinesiska høvuðsstaðnum, um heilsan hjá teimum 11,5
milliónum íbúgvunum ikki skal vera í vanda. Tað er niðurstøðan í eini nýggjari
frágreiðing, ið tveir ymiskir samfelagsvísindaligir bólkar hava gjørt, og sum nú
er kunngjørd . Umfatandi luftdálkingin í Beijing hevur longu kostað kinesiska
samfelagnum nógvan pening. Líkt er eisini til, at meira peningur má brúkast, til
tess at basa dálkingini. Politiskir leiðarar í Kina eru til reiðar at játta
slakar 8 milliardir krónur til ein grunn, sum skal fáa bilbugt við
luftdálkingini í býnum, sum nú er tann næstskitnasti í heiminum. Sambært
almennu, kinesisku tíðindastovuni, Xinhua, er ætlanin at steingja 300
verksmiðjur í Beijing, so luftdálkingin í kinesiska høvuðsstaðnum kann basast .

Luftdálkingin hóttir eisini ferðavinnuna í Beijing. Tað eru ikki bert íbúgvarnir
í Beijing, sum eru í vanda orsakað av ógvusligu luftdálkingini. Luftdálkingin
hóttir eisini ferðavinnuna í Kina, einamest í Beijing. Fyrra hálvár í 2014 fall
talið av ferðafólki í Beijing við 14 prosentum, samanborið við fyrra hálvár í
2013. Kinesiskir fjølmiðlar skriva, at luftdálkingin er orsøk til minkingina. Í
januar í 2014 var luftdálkingin í Beijing 40 ferðir størri enn loyvdu
markvirðini hjá heimsheilsustovninum, WHO .



https://fo.wikipedia.org/wiki/Aserbadsjan

Aserbadsjan er eitt lýðveldi í Asia. Aserbadjan gjørdist fyrsta frælsa lýðveldi
í muslimska heiminum í 1918, men tvey ár seinni, í 1920 gjørdist landið partur
av Sovjetsamveldinum til 1991. Fólkatalið er 9.165.000 fólk (í 2011). Asejbadjan
er tað størsta landið í Kaukasus regiónini í Evrásia. Grannalondini eru:
Russland fyri norðan, Georgia mót útnyrðingi, Armenia mót vestri og Iran móti
suðri. Hetta heita, turra landið er við Kaspiska Hav. Í 8. øld kallaðu persar
hetta landøkið Aserbadjan, "eldslogalandið", tí at brennandi gass setti upp úr
jørðini. Aserbadjanar eru turkiskir muslimar, sum hertóku landið í 11. øld.
Seinastu árini hevur drúgvt tjóðskaparstríð verið ímillum ymisk fólkasløg í
landinum. Eisini hevur blóðugt marknastríð verið ímillum Aserbadjan og Armenia.

Landafrøðiliga er Aserbadjan partur av Asia, men mentanaliga er landið, umvegis
Sovjetsamveldið, vorði alt meira evropeiskt. Sum dømi um hetta kann nevnast, at
Aserbadjan síðan 2008 hevur luttikið í Eurovision. Í 2011 vann Aserbadjan
kappingina við sanginum Running Scared. Eldar og Nigar eita tey bæði úr
Aserbadjan, sum vunnu Grand Prix kappingina 2011. Saman kalla tey seg Ell/Nikki.

Fyri tað, at olja varð funnin í londunum við Persaflógva, kom helmingurin av
allari olju í heiminum úr ovurstóru oljukeldunum tætt við aserbadjanska
høvuðsstaðin Baku. Nú á døgum bora aserbadjanar eftir olju av boripallum í
Kaspiskahavi. Vegakervið og ravmagnsorkuverkini til oljuídnaðin hava verið við
til at menna annan ídnað, t.d. klædnaídnað.



https://fo.wikipedia.org/wiki/Aluminium

Aluminium (evnafrøðiligt tekn: Al) er tað metalið, mest er av í jarðarskorpuni,
t.d. er tað í leiri. Kortini eru ikki meira enn 200 ár síðan, byrjað varð at
útvinna og nýta tað. Danski evna- og alisfrøðingurin Hans Christian Ørsted
(1777-1851) fann og gjørdi aluminium í 1824. Í fyrstuni var aluminium ógvuliga
dýrt, og tað varð hildið at vera fínari enn bæði silvur og gull. Aluminium er
lætt, ljósagrátt metal. Tað verður nógv brúkt nú á døgum. Vit brúka tað t.d. til
grýtur og pannur, til húsatekjur, til íløt at hava øl og sodavatn í og til
alufilm, sum vit pakka mat í. Aluminium hevur nakrar frálíkar eginleikar, sum
hava gjørt tað mest nýtta metalið í okkara tíð. Tað er sera lætt, tað rustar
ikki og tað er lætt at arbeiða við. Aluminium er eisini góður elleiðari, tað
vigar lítið or tærist ikki lættliga. Tað verður nýtt til orkuflutning, í bilum,
í bygningsídnaðinum og brúkaravørum annars, til dømis í grýtum og vaskimaskinum.
Týdningarmesti aluminiumsmálmurin er eitt leirslag, sum eitur bauxit. Tað hevur
fingið navnið av franska býnum Les Baux, har tað fyrst varð funnið. Nú kemur
helmingurin av bauxittinum úr Kina og Avstralia. Fyrr varð aluminium nógv brúkt
í flogídnaðinum, at gera flogfør úr, men nú brúka tey heldur titan, tí tað er
eisini lætt, og so er tað nógv sterkari enn aluminium. Titan verður brúkt til
fylgisveinar, rakettir og rúmdarfør.

Útvinningin er í tveimum umførum. Fyrst verður jarnmálmurin knústur, síðan
verður hann vaskaður og viðgjørdur evnafrøðiliga til at fáa ilsku burtur. Tað,
sum eftir er, er alumina, sum er aluminium og súrevni. Undir hesi tilgongdini
minkar vektin við einum helmingi. Tí verður hetta gjørt, har ráevnið verður
útvunnið. Aluminiumið og súrevnið verða sundurskild við elektrolýsu. Tá verður
streymur sendur gjøgnum ein tanga við bræddum alumina. Aluminiumið verður tá
drigið at negativa pólinum og súrevnið at tí positiva. Til hetta nýtist nógvur
streymur, og tí eru hesi aluminiumsvirki vanliga løgd, har bílig vatnorka er at
fáa, eitt nú í Noregi og í Íslandi. Aluminium bráðnar, er hitin 660,3 ºC (1220,5
°F).

Aluminium er vanligasta metalið í jarðarskorpuni. Fleiri enn 80 metalsløg eru,
tó eru summi sera sjáldsom. Aluminium og jarn eru tey vanligastu.



https://fo.wikipedia.org/wiki/Adolf_Hitler

Adolf Hitler (20. apríl 1889 - 30. apríl 1945 var týskur politikari og leiðari
av tí tjóðskaparsosialistiska týska arbeiðaraflokkinum (á týskum:
Nationalsozialistische Deutsche Arbeiterpartei (NSDAP), vanliga kendur sum
nasistaflokkurin). Hitler var týskur ríkiskanslari frá 1933 til 1945 og
einaræðisharri í Týsklandi (við heitinum Führer und Reichskanzler) árini
1934-1945. Hann hevði ein avgerandi høvuðsleiklut í stovnanini av Nazismuni, í
Seinna heimsbardaga og í Holocaust.

Hitler var borin í heim í Eysturríki-Ungarn. Hann fekk seinni týsk
ríkisborgararættindi og stillaði upp til týska forsetavalið í 1932. Hann vann tó
ikki, men í 1933 gjørdist hann ríkiskanslari. Hetta var eitt fet á leiðini til
einaveldið. Tá ið forsetin Hindenburg doyði í 1934 gjørdist Hitler bæði kanslari
og forseti og útnevndi seg sjálvan til ríkisførari, harav týska heitið Führer
und Reichskanzler. Tá hann nú var einaveldisharri avgjørdi hann, at bólkar av
øðrvísi fólki skuldu avrættast, herundir jødar og samkynd. Eisini gjørdust
fakrørslurnar ólógligar, og umfatandi sensurur varð framdur. Hitler doyði sum 9
ára gamal.

Hitler verður mest settur í samband við seinna heimsbardaga, Holocaust og
nasistisku rørsluna í Týsklandi.

29. apríl 1945 varð hann giftur við Evu Braun. Tey tóku sítt egna lív saman í
seinastu døgunum í seinna heimsbardaga.



https://fo.wikipedia.org/wiki/%C3%93lafur_Ragnar_Gr%C3%ADmsson

Doktor Ólafur Ragnar Grímsson, føddur 14. mai 1943 í Ísafirði í Íslandi, er
íslendskur politikari og núverandi forseti Íslands. Hann varð valdur í 1996, og
hevur metið sum tann forsetin í Íslandi, ið hevur vunnið flest forsetaval, og
verið longst virkandi forseti.

Ólafur er føddur í Ísafirði í 1943, sonur ein hárskera og eina heimagangandi
húsmóðir. Í 1974 giftist hann Guðrún Katrín Þorbergsdóttir, og eitt ár seinni
fingu tey tvíburadøtur. Døtur teirra eita Guðrún Tinna og Svanhildur Dalla.

Kona Ólafs doyði av leukemi í 1998. Hon var sera væl dámd, og tjóðarsorg var tá
tíðindi um deyða hennara bórust.

Á 60 ára føðingardegi sínum í 2003, giftist Ólavur Dorrit Moussaieff, sum var
ísraelsk, men hevði búð stóran part av lívi sínum í Englandi. Hon fekk íslenskan
ríkisborgaraskap í 2006. Dorrit er kend fyri at hava sagt, í beinleiðis sending,
í íslenska kringvarpinum: "Ísland er ekki lítið land. Ísland er stórasta land í
heimi", á føroyskum, "Ísland er ikki eitt lítið land, men heimsins stórasta
land". Ein málvilla sum íslendingar javnan endurtaka í vinarligum skemti sín
ímillum.

Ólafur sat í stjórn íslenska Framsóknarflokksins frá 1967 - 1974, men sleit seg
burtur frá flokkinum í 1974, og fór upp í flokkin Samtök frjálslyndra og vinstri
manna. Har var umboð til flokkurin gavst í 1976. Frá 1977 - 1996 umboðaði Ólafur
flokkin Alþýðubandalagið, millum annað sum fíggjamálaráðharri frá 1988 - 1991,
og í 1996 varð hann valdur til forseta fyri fyrstu ferð.

Ólafur er fyrsti forseti í søgu Íslands, sum hevur noktað at skrivað undir og
góðkent lógir sum altingið hevur lagt fram fyri hann. Hetta hendi í 2004. Um so
kemur fyri, at ein forseti noktar, skal, eftir lógini, ein fólkaatkvøða setast í
verk, men tað hendi ikki, tá altingið tók lógaruppskotið aftur áðrenn
fólkaatkvøðan skuldi setast í verk.

Íslenska tjóðin fanst hvassliga at forsetanum í 2008, aftaná stuðul hansara við
íslenskar fyritøkur á alheimsmarkaðinum, og samband hansara og vinskap við teir
ríku handilsmennirnar, ið vórðu orsøk til fíggjarkreppuna.

Ólafur noktaði at skriva undir lógaruppskot um tingstýrt eftirlit við teimum
íslensku fjølmiðlunum. Lógaruppskotið var tikið aftur áðrenn tað kom til
fólkaatkvøðu. Ein onnur líknandi lóg varð tó góðtikin í 2011.

Í oktober 2008, varð forsetin lagdur undir hjartaskurðviðgerð. Tjóðin frætti
ikki um skurðviðgerðina fyrr enn nakrar dagar seinni. Í fráveru forsetans, hevur
forsetismálaráðharrin vald hansara sambært lógum Íslands.

Í november 2008, varð hildin fundur millum forsetan og sendiharrar í
Norðurlondum. Sæmbart skrivi, sum lak til fjølmiðlarnar, var forsetin sera hart
orðaður, og fanst at Norðurlondunum fyri ikki at hava hjálpt Íslandi í
fíggjakreppuni.

Geir H. Haarde, táverandi forsetismálaráðharri, bað um loyvi, í januar 2009, til
at siga seg úr starvi, vegna atfinningar tjóðarinnar, um leiðslu hansara í
fíggjarkreppuni. Forsetin játtaði, og virkaði Jóhanna Sigurðardóttir sum
forsetismálaráðharri, til næsta val sum var 26. apríl sama ár.

Í nýggjárstalu síni í 2012, boðaði Ólafur frá at hann ikki stillaði upp aftur
til forsetaval sama ár, men ætlaði at venda sær til onnur størv. Hann noktaði at
geva meira innlit í avgerð sína tá miðlarnir spurdu.

Íslenska tjóðin byrjaði undirskriftasamling, til at heita á forsetan at stilla
uppaftur, og savnaðurst 30.000 undirskriftir. Á fjølmiðlafundi í endanum á
februar, segðist Ólafur umhugsa at stilla upp, og boðaði endanliga frá at hann
stillaði upp í mars mánaði 2012. Ólafur vann forsetavalið við 52% av atkvøðunum,
og varð fyrsti forseti Íslands at sita 5 skeið sum forseti. Eingin forseti í
Íslandi hevur sitið meira enn 4 skeið.



https://fo.wikipedia.org/wiki/Whisky

Whisky er eitt kornbrennivín, sum verður framleitt í fleiri londum. Men Skotland
man vera tað landið, sum er kendast fyri sítt whisky. Er drykkurin úr USA,
verður hann nevndur og skrivaður Bourbon, Rye whiskey, Tennessee whiskey ella
Blended whiskey, og er drykkurin írskur siga og skriva vit Whiskey, ímeðan í
Skotlandi og alla aðrastaðir er navnið Whisky. Nøvnini eru vard og ymiskar lógir
og treytir eru ásettar fyri nær, hvørt heiti kann prentast á etikettu. Umframt
skotar framleiða eisini írar, amerikmenn, walisarar, kanadiarar, sviar, japanar,
fraklendigar, indarar, pakistanar og avstraliarar whisky. Kendastu
framleiðararnir eru tó skotar, og fara vit í hesum faldaranum at leggja dent á
skotskt whisky.

Vit skilja millum maltwhisky, sum er gjørt av maltaum byggi, og grainwhisky har
majs er ráevni. Meginparturin av tí skotska whiskyinum verður lagrað, og er ein
blandingur (blend) av maltwhisky og grainwhisky. Skotsk whisky hevur ein
eyðkendan royksmakk, sum er treytaður av mongdini av maltaða bygginum, sum er
turkað yvir brennandi torvi. Tað írska, kanadiska og amerikanska whiskyið hevur
ikki henda royksmakk. Fyri at runda smakkin eitt sindur av, verður alt whisky
lagrað í eikiføtum í nøkur ár. Er ikki annað viðmerkt, er styrkin 40 %.

Stutt sagt, kann man siga, at whisky verður framleitt av korni, bygg, rug,
hveiti ella mais, sum verður gerað og síðan dropadrivið. Malt whisky er gjørt úr
bygg.



https://fo.wikipedia.org/wiki/West_Virginia

West Virginia ella Vesturvirginia (enskt: State of West Virginia) er stakríki í
USA. Charleston er høvuðsstaðurin og størsti býurin. Har búgva umleið 1,8 mió.
fólk, sum eru millum tey fátækastu í USA. Av hesum búgva eini 225 túsund í
Charleston. Í 1863 bleiv West Virginia lutstatur í USA. Í norðri hevur Vestur
Virginia mark við Pennsylvania, í eystri við Maryland og Virginia, í suðri við
Virginia, og í vestri við Kentucky og Ohio. West Virginia liggur í
Appalachiufjøllunum. Eyknevni er Fjallstaturin (enskt: Mountain State).
Appalachiufjøll fara ígjøgnum West Virginia, Virginia og North Carolina.

Í mong ár var nógv kol høgt her og nýtt til brenni í stálvirkjunum. Nú eru mong
nám og stálvirki latin aftur, og mong arbeiðspláss farin fyri skeytið. Hóast
nógv hevur verið gjørt til tess at menna ferðamannavinnuna har, er økið við
Appalachufjøll eitt hitt fátækasta í USA. Í West Virginia er tó nógv og
fjølbroytt náttúrutilfeingi, millum annað kol og skógur. West Virginia eru eitt
skurvut fjallaland við høgum tindum, brøttum bergum og grønum líðum. Tann hægsti
tindurin, Spruce Knob, er næstan 1500 metrar høgur. West Virginia liggur
miðskeiðis í Appalachia, og vanliga liggur kavi har longu frá miðskeiðis í
november til fyrst í mai.

Bluegrass-tónleikur tók seg upp sum fólkatónleikur ímillum fátæka fólkið í West
Virginia. Hetta tónleikaslagið er partur av einari gamlari siðvenju í eystara
parti av Norðuramerika nevnt Appalachia. Tað er ávirkað av enskum sangi, írskum
og skotskum violinspæli, hymnum og blues frá afrikansku amerikanarunum, sum vóru
kendir sum framúr banjospælarar. Økið í Appalachunum gjørdist eitt kolanámsøki í
20. øld, og har var ógvusligt fátækradømi, hungur og hall, men eisini
stríðsvilji. Økið var á sinni kent fyri tey mongu verkfallini og
námsabeiðarafeløg, sum stríddust fyri rættindi hjá teimum mongu
kolanámsfamiljunum í Appalachunum. Eitt ótal av tónleikarum hevur sínar røtur og
sín íblástur frá júst hesum tónleikaslagnum úr Appalachunum: Stanley Brothers
góvu sangin “Man of Constant Sorrow” út í 1951, í 1960 spældi Joan Baez ein
annan variant av sanginum inn, sum æt “Girl of Constant Sorrow”, Bob Dylan hevði
sangin á sínari fyrstu plátu í 1962 og Rolling Stones hava partar av tekstinum
við í “Let it Loose”, sum er á plátuni Excile On Main Street, sum kom út í 1972.

West Virginia er millum annað nevnd í sanginum "Take Me Home, Country Roads" hjá
John Denver (1972).

West Virginia er gitið fyri sínar høgu, brøttu fjøllini og fjølbroytta
dýralívið, ið fær mong ferðafólk at koma hagar. Har eru til dømis úlvur, bjørn,
revur, hjørtur og kongaørn. Í skóginum eru eisini til dømis hara og elgur. Har
byggja rovfuglar, til dømis heykur, falkur og ugla, og smáfuglar í stórum
tali.   Bjørnin er skógardýr og dámar væl í brattlendi. Bjørnin er størsta
rovdýrið í West Virginia. Í 2009 vóru 8000 bjarnir í West Virginia. Bjørnin etur
alt møguligt, men tó mest røtur, ber og aðrar plantur. Tað hendir tó, at hon
bæði tekur elg og reinsdýr. Bjørnin rennur sera skjótt, tá hon veiðir, og hon
megnar at fylgja fonginum fleiri kilometrar. Um veturin liggur bjørnin í híð.
Híðið kann t.d. vera eitt helli ella ein hola. Bjørnin er yvir 2 metrar long og
vigar um leið 300 kg. Hon kann blíva 12-20 ára gomul. Bjørnin er ikki friðað í
West Virginia.  

Hjørturin er vanligur í stórum pørtum av West Virginia. Hann livir í flokkum.
Hjørturin klárar seg best á opnum bøi, men livir eisini í skógi og niðan móti
fjøllunum. Honum dámar ikki so væl at koma nær menniskjum. Um dagin bindur hann
frið, men um náttina fer hann at finna sær okkurt etandi. Hjørturin etur
plantur. Um summarið etur hann lyng, gras, leyv og røtur, og um veturin etur
hann m.a. lyng og skón. Hjørtur er 120-150 cm høgur og kann viga upp til 800 kg.
Hann kann gerast 25 ára gamal. Hjørtur verður veiddur um alt West Virginia í
tíðarskeiðnum september-desember.



https://fo.wikipedia.org/wiki/Venus

Venus er ein gongustjørna og er tann sum er tattast jørðini. Hon eitur eftir
rómversku gróðrargudinnuni. Gomlu føroyingarnir róptu Venus Stakkalastjørnuna.
Venus er á stødd við jørðina og verður tí nevnd tvillinga systir okkara. Venus
hevur luft sum á jørðini, men luftin er eitrandi. "So tekkilig og eygagóð sum
Venus vøn og skar" skrivaði Poul F Joensen á sinni um gongustjørnuna Venus, og
tað er heldur ikki so løgið. Venus er bjartasti himmalknøttur, tá ið Sólin og
Mánin ikki verða tikin við. Venus sæst best í januar og februar, og stendur hon
lágt á himli. Venus er onnur gongustjørnan frá sólini. Til støddar er hon sum
jørðin. Ýtan er sum oyðimørk full í klettum. Størsta vinkulfrástøðan frá sólini
er 47°. Av hesum verður hon eisini nevnd "morgunstjørna" ella "kvøldstjørna". Í
góðum líkindum er Venus sera bjørt. Av øllum himmalknøttum eru bara sólin og
mánin bjartari. Í lítlum kikara sæst, at hon hevur kvartalaskifti, tendring og
fylling, eins og mánin. Venus er væl bjálvað í tjúkt lofthav, mest av
kollvísúrni (90 %). Av hesum stendst vakstrarhúsárin, sum tryggjar javnan hita á
ýtuni. Rúmdarfør hava mált 475 °C á Venus - so har gløða klettarnir í
náttarmyrkrinum - og trýstið er heilar 90 atm. Í lofthavinum eru eisini
saltsýra, svávulsýra og flusssýra. Skýferðin á Venus er so tjúkk, at ýtan sæst
ikki í kikarn, men við radarakanningum av jørðini er staðfest, at Venus hevur
øvugan snúning. Tí gongur sólin á Venus eystureftir á luftini, og ikki sum hjá
okkum, vestureftir. Um Venus melur eingin máni.



https://fo.wikipedia.org/wiki/Utah

Utah er ein lutstatur í USA við 2,7 mió íbúgvar. Eyknevni er Býfluguhússtaturin
(enskt: The Beehive State). Høvuðsstaðurin eitur Salt Lake City. Býurin eitur
eftir Stóra Saltvatni, sum er so salt, at fiskur kann ikki liva í tí, men so
vinna teir harafturfyri nógv salt úr tí. Eitt annað stórt vatn, Utahvatn, er har
á leið, men í tí er vatnið ikki salt.

Í stakríkinum Utah hoyra 77 prosent av fólkinum til Jesu Kirkju av Seinastu Daga
Heilagu ella mormonkirkjuna, sum hon vanliga verður nevnd.

Áðrenn evopearar komu, búðu indiánarnir í størsta partinum í statinum, sum nú
verður nevnt Utah. Indiánarnir vóru vápnaðir við boga og ørvum, knívum og
gøssum. Nógvir høvdu eisini tomahawk. Tomahawk var øks við steinhøvdi ella
jarnhøvi. Í 18. øld keyptu teir eisini skotvápn frá evropeiskum keypmonnum.

Í tipunum var rúmsátt. Har vóru ból, brenni og øll neyðug útgerð. Tipurnar vóru
gjørdar úr bisonhúð. Beinnálir hildu húðunum saman. Nógvir indiánar í Utah vóru
eisini dugnaligir handverkarar. Teir gjørdu vakurt skrýdd pløgg og høvuðsprýði.
Konurnar høvdu nógv at siga í ættini. Tær fingu til vega mat, seymaðu klæði og
ansaðu børnum. Í Hopiættini í Suðurutah áttu konurnar eisini húsini og skipaðu
fyri, hvussu bygt varð í bygdini.

Í Súlnadali, Monument Valley, í Suðurutah stinga merkisverdar grótsúlur seg upp
úr lendinum víða hvar. Vindur og sandur hevur máað burtur av helluni, men av tí
at allur steinur er ikki líka harður, stendur harði steinurin eftir.

Í øldir hava fólk byrgt áir og grivið brunnar at veita vatn á oyðimerkurnar í
Utah. Nógvastaðni, har oyðimørk var fyrr, er nú vallað og fruktagott lendi.



https://fo.wikipedia.org/wiki/Tubbak

Tubbaksplantan er ársplanta. Hon veksur ymsastaðni í heiminum, men trívst best í
heitum londum í USA. USA og Kina eru tey lond í heiminum, har mesta tubbakið
verður dyrkað, men menningarlondini dyrka eisini tubbak. Tá ið Kolumbus kom til
Amerika í 1492, royktu indiánarnir undarlig bløð . Bløðini vóru av
tubbaksplantuni. Nú, 500 ár eftir, roykja fólk um allan heim sigarett, sigar
ella pípu. Flestu roykja, tí at tað sissar. Tað er evnið nikotin, sum tað ger.
Vit gerast lættliga bundin at nikotini, so torført er at leggja av. Acetylcholin
(ACH) er ein ógvuliga týdningarmikil nervatransmittari. Nikotin líkist ACH og
setir seg á somu reseptorar sum ACH. Tað hevur við sær, at nervakyknur senda
nervainnstøkk, tá ið tær ikki skulu gera tað. Hjá einum, ið júst er byrjaður at
roykja, kennist hetta ikki væl. Hjartað fer at sláa títtari, slættir vøddar í
sodningarleiðini taka seg saman og blóðið sleppur ikki at húðini. Tann, sum
roykir sína fyrstu sigarett, gerst bleikur og fær vaml og annan ampa av
sigarettini. Tað er, tí at nikotin fær nervakyknur at senda øll hesi boð úr
heilanum út í kroppin. Sum frá líður, venur heilin seg við nikotinið. Hann fær
fleiri reseptorar, og evnini at senda øll hesi boð, hvørja ferð ein sigarett
verður roykt, minka. Økta nøgdin av reseptorum er tað, sum ger, at roykjarar
gerast bundnir av nikotininum.

Tú hoyrir í útvarpi, sært í sjónvarpi, lesur í fjølmiðlum og hoyrir tosan um
royking - og felagsboðskapurin fyri hesa kunning er heilt greið – at roykja er
heilsuskaðiligt fyri roykjaran og tey, ið eru rundanum. Í tubbaksroyki eru 4000
ymisk evni . Flestu eru skaðilig. Roykir tú, orkar tú verri og luktar illa. Tey,
sum roykja, eru í stórum vanda at fáa álvarsama sjúku, til dømis krabba,
blóðtøpp, bronktis og hjartasjúku. Lungnakrabbi er tann krabbasjúkan, ið krevur
flest mannalív; 90 % av lungnakrabba-tilburðunum standast av royking . Umleið 14
000 danir missa lívið hvørt einasta ár orsakað av royking .
Heilsumyndugleikarnir royna at fáa fólk at leggja av. T.d. Tubbaksráðið gevur út
upplýsandi tilfar um vandan, ið stendst av at roykja. Roykur úr rúkandi
sigarett, dálkar eisini meiri, enn roykurin, roykjarin andar í seg. Tá ið fólk,
sum ikki roykja, verða ørkymlað av royki, eitur tað óvirkin royking.

Føroyskir menn og føroyskar kvinnur eru tey, sum roykja allarmest í Norðurlondum
. Hetta sæst aftur í Heilsulýsingini sum Landslæknin gjørdi fyri árini
2012-2013, har spurningurin um talið av dagligum roykjarum er staðfest. Út frá
hesum kann ein lesa, at 31 prosent av føroyskum monnum, ið eru eldri enn 15 ár,
roykja dagliga. Og at 26 prosent av kvinnunum í sama aldri gera tað, tá gjørt
varð upp í 2010. Hesi tølini eru munandi hægri enn í nøkrum av grannalondum
okkara; vit liggja rættiliga tætt Danmark, har 25 prosent av monnunum og 24
prosent av kvinnunum ið eru eldri enn 15 ár roykja. Hinvegin sæst at Ísland
hevur fáar roykjarar í aldrinum 15 til 79, her einans 15 prosent av monnunum og
14 prosent av kvinnunum roykja. Og fara vit til Svøríkis eru tølini ávikavist 13
prosent menn og 15 prosent kvinnur. Í 2012 doyðu 577,190 fólk av krabbamein í
USA . Talið á krabbameinstilburðum í Evropa er økt 10 prosent 2007-2009. Altjóða
krabbameinsgranskingarstovnurin sigur, at royking er høvuðsorsøk .
ES-kommissiónin metir, at 700.000 evropearar doyggja av tubbaki um árið.



https://fo.wikipedia.org/wiki/Tibet

Tibet (tibetanskt: བོད, kinverskt: 西藏) er ein landslutur í Fólkalýðveldið Kina.
Allastaðni í landslutinum standa kloystur, og ein fjøld av fólkinum eru munkar.
Landslagið í Tibet er í støðum ógvuliga vakurt, og her ganga rættiliga nógvir
seyðir, jakkoksar og neyt. Hetta sæst eisini aftur í tibetanska matinum, har
jakkoksakjøt, -mjólk, -ostur og -smør eru rættiliga vanlig. Tibetanski
háslættin, ið fevnir um bæði Tibet, kinesiska landspartin Qinghai og partar av
India, hevur nógv fjøll, men eisini stórar, slættar víddir. Miðalhæddin á
háslættanum, sum viðhvørt verður nevndur ‘heimsins tak’, er hægri enn 4.500
metrar. Fleiri tibetansk tempul eru bygd inn í holur í fjøllunum. Í Tibet gerst
myrkt rættiliga seint, tí Kina hevur bert eina tíðarsonu, hóast landið er so
ógvuliga stórt, og tíðarmunurin millum Tibet og grannalondini beint vestan fyri
markið er 2-3 tímar. Á sama longdarstigi sum Kina hevur Russland fimm ymiskar
tíðarsonur.

Seinastu árini er tað blivið lættari og lættari hjá útlendingum at sleppa inn í
Tibet, men kinesiska stjórnin broytir treytirnar hvørt ár. Fyri fáum árum síðani
skuldu minst fýra við sama tjóðskapi fylgjast fyri at sleppa inn í Tibet. Í 2016
eru tó einastu treytirnar, at tú hevur galdandi visum til Kina, og at tú hevur
eitt serloyvi at sleppa inn í Tibet. Kinesiskir statsborgarar kunnu ferðast
frítt í Tibet, men tibetanarar úr Lhasa kunnu ikki fáa pass, tí Lhasa vanliga er
høvuðssætið hjá Dalai Lama, tá hann ikki er í útlegd. Kinesiska stjórnin tykist
halda, at um fólk úr Lhasa fara at ferðast um allan heim, kann tað gerast ein
trupulleiki. Tó tykjast aðrir tibetanarar kunna fáa pass, men passið kann vera
tikið frá teimum nær sum helst.

Tibet verður ofta kallað heimstekjan, tí tað er hægsta land í heiminum. Tibet er
so stórt sum Grønland. Meginparturin av tí er hægri enn 2.000 metrar.
Høvuðsstaðurin eitur Lhasa. Hann stendur í tí fruktabesta partinum av
landslutinum, har sum teir stóru garðarnir við abrikosutrøum, fersknutrøum og
súreplatrøum eru. Og ímillum garðarnar er grasgóður bøur og grønur hagi, har
seyður og jakkoksar ganga á biti. Á teimum turru heiðunum býr flytifólkið. Tey
hava jakkoksar og onnur dýr, sum tola væl kulda. Jakkoksin mjólkar nógva og
tjúkka mjólk, og mjólkin er høvuðsføðslan hjá flytifólkinum.

Í Tibet vaks upp ein serlig grein av buddusmuni, sum tey kalla mahayanalæran.
Høvuðsmaðurin fyri mahayanalæruna eitur Dalai Lama. Dalai Lama búði í Lasha
saman við einum tali av munkum.

Í 1959 tók Fólkalýðveldið Kina ræðið í Tibet og gjørdi tað til ein kinverskan
landslut. Dalai Lama, sum áður hevði stýrt landinum, mátti rýma til India og býr
nú har í útlegd.



https://fo.wikipedia.org/wiki/Teitur_Lassen

Teitur Lassen (f. 4. januar 1977) er ein tann fremsti føroyski sangarin og hevur
yrkt nógvar sangir. Hansara tónleikastílur er singer/songwriter. Hann hevur í
samstarvi við altjóða plátufelagið Universal givið út eina stórtseljandi fløgu
(selt umleið 45 000 eintøk) undir heitinum "Poetry and Aeroplanes".

Teitur. Er hann nevndur, er hann kendur. Teitur hevur altíð fingist við tónleik.
Hann lærdi at spæla orgul sum 13 ára gamal. Fyrstu ferð føroyingar hoyrdu um
Teit Lassen var í samband við bólkin Mark No Limits, har fólk sum Mark Joensen
og Malan Eyðunsdóttir spældu við. Teitur var forsangari. Bólkurin luttók í Prix
Føroyum í 1997 og endaði við at vinna kappingina. Mark No Limits spældi mest
lættisoppa- og søtan popp við fangandi rútmum. Síðani hoyrdi man lítið og einki
frá Mark No Limits, og til endans fór bólkurin hvør til sítt. Bæði Malan
Eyðunsdóttir, Mark Joensen og Teitur byrjaðu hvør sítt solo-projekt. Teitur
royndi seg við fløguni “Sólin og regnið”, ið kom út í 2002. Teitur flutti til
London. Tá fór hann at liva av tónleikinum hjá sær. Tað gekk so mikið væl hjá
honum, at hann og Universal Records skrivaðu undir sáttmála í 2003, og hann fekk
Christian Ulf-Hansen sum umboðsfólk. Teitur gav fløguna “Poetry and Aeroplanes”
út í 2003 á plátufelagnum Universal Records. Teitur spældi løg av tí nýggju
fløguni í sambandi við Prix Føroyar 2003, men hetta var ikki væl móttikið av
lurtarafjøldini. Tá fløgan kom út tveir mánaðir seinni, varð hon sera væl
móttikin í Føroyum, har Teitur var við at gerast tað heilt stóra innan føroyskan
tónleik. Sáttmálin hjá Teiti við Universal varð ikki tikin í álvara millum
almenningin, fyrrenn fløgan kom út. Teitur túraði í USA í 2004 og 2005. Hildið
varð, at sáttmálin og fløgan fóru at geva Teiti eitt altjóða gjøgnumbrot, men
ístaðin bleiv hann bert eitt av teimum mongu listafólkunum, Universal Records
hevur sáttmála við. Á vári 2006 ljóðaðu tíðindini um, at Teitur var farin frá
Universal orsakað av trupulleikum við rættindum o.l. Stutt aftaná kom Teitur við
fløguni ((Stay Under the Stars)), sum kom út á nýstovnaða plátufelagnum ((Arlo &
Betty Recordings ltd.)) í samstarvi við Playground Music. Teitur stovnaði við
Christian Ulf-Hansen Arlo & Betty recordings Ltd. Plátufelagið eitur eftir
tveimum gittarum hjá Teiti. “Stay under the Stars” gjørdist beinanvegin tað
heilt stóra. Sangir sum “Louis, Louis” og “Don´t want you to wake up” rungaðu í
útvarpinum. Teitur fór konsertferðir til USA og Kanada, hann spældi nógv í
norðanlondum, og hann var við í nógvum sjónvarps- og útvarpssendingum. Tá
hóvastákið, ið “Stay under the Stars” hevði við sær, var við at leggja seg, kom
Teitur út við einari føroyskari fløgu: “Káta Hornið”. Fleiri ummælarar undraðust
á, hví Teitur vendi aftur til tað føroyska málið. Teir hildu, at hendan fór at
vera ein fusari í sama stíli sum “Sólin og regnið”, men so varð als ikki. “Sólin
og regnið” og “Káta Hornið” eru torførar at samanbera. Stílurin er heilt ymiskur
á teimum báðum fløgunum. Tá ið “Káta Hornið” kom út, vóru yvirskriftir sum
“Meistaraverkið hjá Teiti” og “Vælkomin heim, Teitur” at síggja í fjølmiðlunum.
Fløgan bleiv skjótt tað heilt stóra, og Teitur víðkaði sína lurtarafjøld. Danish
Music Awards er eitt award-show, ið verður hildið í Danmark. Teitur vann heitið
sum besti sangari í Danmark í 2007. Mæt nøvn sum Simon Kvamm, Troels Abrahamsen
og Thomas Helmig vóru nominerað til sama heiti. Men havnardrongurin vann á
teimum øllum og valdi at halda sína takkartalu á føroyskum.

Síðan hevur Teitur útgivið fløgurnar The Singer (2008) og Let the Dog Drive Home
(2010). Fløgan The Singer vann ein prís á Danish Music Awards 2009 í bólkinum
Ársins danska Singer/Songwriter útgáva.

Teitur Lassen hevur givið 6 fløgur út. Av tí at Teitur longu var kendur millum
føroyingar sum forsangarin í Mark No Limits, vóru fólk varug við fløguna “Sólin
og regnið”. Hon er ikki marknaðarførd á sama hátt sum hansara nýggjaru fløgur,
og lættari er at kenna seg aftur í tekstunum í teimum sangunum. Sangirnir vórðu
skrivaðir samanhangandi á sumri 2002, tá Teitur var heima í summarfrí. Teitur
heldur sjálvur, at hetta ikki er ein rættilig Teitur-fløga. Fyrsta Teitur-fløgan
kom út í 2003 og er nevnd “Poetry and Aeroplanes”. “Poetry and Aeroplanes” varð
væl móttikin av flestu ummælarum og lurtarum. Hendan fløgan var tann, ið var
grundvøllurin hjá Teiti í altjóða høpi. Fløgan varð sera væl seld í Amerika.
“Poetry and Aeroplanes” varð sera væl marknaðarførd, og Teitur spældi nógvar
konsertir í sambandi við útgávuna. Onnur Teitur-fløgan varð nevnd “Stay under
the Stars” og varð givin út í 2005. Her heldur Teitur fram við sínum søgum um
lívið, heimin og kærleikan. Fløgan var á top 10-listum í Danmark, og Teitur varð
biðin at spæla á fleiri festivalum í Evropa. Hóast "Stay Under the Stars" hevur
selt betur í Evropa enn “Poetry and Aeroplanes”, so er søgan júst tann øvugta í
USA, ið annars hevur verið kjarnumarknaðurin hjá Teiti.

Teitur hevur fingið nógv rós fyri útgávuna »Káta hornið«, har hann aftur roynir
seg á føroyskum, og viðger føroyska samfelagið anno 2007. Fløgan er uppkallað
eftir Káta Horninum í Tórshavn. Á fløguni tekur Teitur veruliga blaðið frá
munninum og sigur sína hugsan um nógv føroysk viðurskiftir. Hann syngur um
vantandi tolsemi og religiøsa fanatismu í Føroyum; um málsligt snævurskygni, og
at Havnin í roynd og veru er ein lítil bygd, hóast havnarfólk alla tíðina royna
at sannføra bæði seg sjálvi og onnur um tað øvugta. Fløgan er tann einasta, ið
hevur megnað at fingið 6 stjørnur út av 6, tá ið fløgur verða ummældar í
Dimmalætting:

Hetta skrivaði Uni Leitisstein Hansen, tá hann ummældi nýggju fløguna hjá Teiti
í Dimmalætting. ”Káta Hornið” markerar uppaftur týðuligari tónlistarligu
broytingina, ið er í gongd í Teiti. Hendan broytingin var longu byrjað á “Stay
Under the Stars”, ið var væl leysari framleidd enn poleraða “Poetry and
Aeroplanes”.

Hóast “Káta Hornið” ikki verður mett sum tann mest lurtara- ella
útvarpsvinarliga Teitur-útgávan, verður hon sæð sum ein heit, livandi og
ótrúliga væl samanskrúvað fløga, ið hevur nógv á hjarta og bara veksur við
hvørjari gjøgnumspæling.

Sólin og regnið 2002 Poetry and Aeroplanes 2003 Stay under the Stars 2006 Káta
Hornið 2007 The Singer 2008 Let the dog drive home 2010

4. oktober 2010 kom fløskan ((Let the fish Drive Home)) út. 12 skeringar á
enskum. Les samrøðu um fløguna [[1]]

Á ein hátt ber til at siga, at Teitur við »Káta horninum« gongur í fótasporunum
hjá Kára P. í 70'unum og Frændum í 80'unum. Hann er vorðin røddin hjá sínum
ættarliði. Ein rødd, ið viðger tíðarinnar rák, tvístøður og setur orð á kenslur
og spenningar, sum bilgjast í yngru ættarliðunum. Hetta er ein leiklutur, ið
klæðir Teiti, sum við sínum tónlistarliga virki longu er gingin undan og hevur
kveikt eina trúgv á egin evni í ungum føroyingum.



https://fo.wikipedia.org/wiki/Sk%C3%A1latoftir

Skálatoftir er ein avtoftað bygd í Borðoy. Bygdin varð avtoftað í 1914. Navnið
'Skálatoftir' merkir húsatoftir og bendir á, at bygdin fleiri ferðir er
avtoftað. Hildið verður at bygdin avtoftaðist fyri 3 ferð í 1914.

Tað eru mong ættarlið, síðan Jógvan í Gerðum livdi. Hann var, sum sagt verður
frá, ein ógvuliga mungin maður. Umframt ta ogn, hann hevði (tá í tíðini hoyrdi
uppsalajørðin eisini til Gerða), vildi hann fegin hava Kvíingadal, sum tá hoyrdi
til Árnafjørð. Ein dagin fór Jógvan burtur í haga saman við einum húskalli at
hyggja eftir seyði. Frammanundan hevði hann grundað út ein tanka, sum eingin
hevði grun um. Tá ið heim aftur skuldi farast, setti hann kósina móti Árnafirði,
og við húskallin, ið við honum var, segði hann, at um hann skuldi koma at taka
brókatøk við miðstovubóndan, so mátti húskallurin hjálpa sær. Komin til
Árnafjarðar fóru teir inn til miðstovubóndans, har teir vóru væl fagnaðir við
mati og drekka. Meðan teir sótu við borðið, komu bøndurnir báðir upp at
klandrast, og endin varð, at teir fuku saman at berjast. Tað vóru útlit fyri, at
miðstovubóndin fór at vinna; men so kom húskallur Jógvans sær uppí; hann tók í
bein miðstovubóndans, so hann datt, og Jógvan var ikki seinur at drepa hann.



https://fo.wikipedia.org/wiki/Sj%C3%B3r%C3%A6narar

Sjórænarar eru menn, ið ræna á sjónum ella frá skipum, sum leggja at á støðum,
sum hava ilt við at verja seg, og so ræna teir tað, sum hevur nakað av virði.
Bæði fyrr og nú hava sjórænarar eisini rænt fólk, eisini í Føroyum. Summarið
1629 rændu tvey turkisk sjórænaraskip í Hvalba. 6 fólk vórðu dripin og fleiri
enn 30 kvinnur og børn vórðu burturflutt. Tey burturfluttu komu ongantíð heim
aftur til Føroya.

Fyrr í tíðini herjaðu sjórænarar allastaðni, men mest í Karibiahavi, í Indiahavi
og aðrastaðni í Asia og fram við landi í Afrika. Flestøll hava lisið um
sjórænarar. Hetta eru ógvisligir jassar við klaffa fyri eyganum og við træbeini.
Í veruleikanum vóru teir rætt og slætt ránsmenn, sum lupu á friðarlig
handilsskip. Tað fyrsta, vit vita um sjórænarar, er fyri 4000 árum síðan, tá ið
handilsskip í Miðjarðarhavi stundum vórðu tikin. Mest gjørdu teir um seg umleið
1500 til 1850. Tiltiknasti av øllum sjórænarum var Henry Morgan (1635-1688). Á
óvitaárum var hann seldur trælur á Barbados í Karibia. Tilkomin var hann á
mangari ránsferð, og sjórænararnir valdu hann flotaovastin sín. Í 1674 setti
onglendingakongur hann til varalandshøvding á Jamaika. Kaparar vóru sjórænarar,
sum í krígstíð fingu alment loyvi (kaparabræv) at ræna handilsskip hjá
fíggindanum. Enn eru sjórænarar í Suðurkinahavi og í Somalia. Teir taka m.a.
bátar við flóttafólkum úr Vjetnam. Sjórænarar úr Somalia taka fólk sum gíslar og
vilja síðan ikki lata tey leys aftur uttan so at teir fáa eitt sera stórt
loysunargjarld afturfyri. Hetta er ein stórur trupulleiki m.a. fyri donsk
farmaskip. Skip eru onkuntíð hildin aftur at sjórænarum í meira enn eitt ár.

Gomlu sjórænaraskipini vóru smá, sigldu væl og vóru løtt at stýra. Tey flutu
høgt á vatninum, so at tey kundu sigla undan inn á grunt vatn, vórðu tey
jagstrað, og flestu teirra høvdu so nógvar kanónir, sum til bar at hava. Summar
kanónirnar vóru stórar og brúktu stórar metalkúlur. Aðrar vóru minni og kundu
snarast á umsar vegir; tey brúktu blýkúlur. Í bókum og á filmum taka sjórænarar
ofta stórt ríkidømi, sum teir sigla til óbygdar oyggjar og grava niður. At finna
tað aftur, tekna teir skattakort. Gjaldoyrað, sjórænarar brúktu, var sponsk
gullmynt, rópt dublón. Rændu teir gull, smeltaðu teir tað upp aftur til
dublónir. Ein dublón var verd átta spanskar eskudo.

Ein tann herviligasti sjórænarin, vit vita um, var onglendingurin Edward Teach,
sum varð eyknevndur Svartskeggi. Tað besta, hann fekk at drekka, skuldi vera
romm við krúti í. Í bardaga var hann øgiligur: hann bar seks skammbyrsur og
flættaði fjús í hárið og festi eld í. Hann doyði umborð á enskum herskipi í
1718.



https://fo.wikipedia.org/wiki/Sisilia

Sisilia (á italskum Sicilia; á sikilskum Sicìlia) er størsta oyggin og eisini
tann fólkaríkasta oyggin í Italia. Gamla norrøna navnið á oynni er Sikilsoy.
 Sisilia er eitt sindur størri enn Sardinia, og har búgva fimm milliónir av
fólki. Beint sunnan fyri Sisilia er lítla sjálvstøðuga oyggjalandið Malta.
  Inni á oynni er fjallalendi, og har býr ikki so nógv fólk, fram við strondini
er slættari, og har býr mesta fólkið. Sisilia er í miðal hægsta oyggj í Italia;
Sisilia og Sardinia eru báðar høgar oyggjar. Veðurlagið er heitt, sólin sær
næstan hvønn dag, um summarið er nakað turrligt, men ikki brekar grøðini, tí
stríðar áir renna oman av fjøllunum, og bøndurnir hava veitt tær til bøin. Tey
dyrka bæði rís, vín, hveiti og bummull. Men gitnast er oyggin fyri sitrónir og
appilsinur, øll norður- og eysturstrondin er teir beru fruktgarðar. Fólkið livir
mest av jørðini, tey hava t.d. stórar hveitiakrar. Á Sisilia er ofta
jarðskjálvti, og har er gosfjallið Etna, sum ofta ger stóran skaða. Á Sisilia er
ikki sjáldan nógv fólk deytt, tá ið so hevur borið á.



https://fo.wikipedia.org/wiki/Sikhisma

Sikhisma er ein heimsátrúnaður úr Punjab í Norðurindia. Stovnarin var Guru
Nanak, føddur í 1469. Hann var sonur ein hindu, men dámdi ikki trúnna á nógvar
gudar og heldur ikki kastuskipanina. Guru Nanak var hugtikin av, at islam lærdi,
at øll eru eins. Tá hetta bert var galdandi fyri muslimar, gjørdi hann av at
seta á stovn ein átrúnað, sum bygdi á, at bert ein gud er til, Vaheguru, og at
fyri honum eru øll eins uttan mun til átrúnað, húðarlit og kyn. Níggju aðrir
guruar tóku við eftir Nanak og mentu sikhismuna. Halga bók teirra er Adi Granth.
Mong sikhisk mannfólk hava vavhúgvu, turban, um høvdið sum tekin um reinleika.
Sikhisma og hinduisma góðtaka hvørja aðra, eins væl og tær góðtaka kristindóm,
jødadóm og islam. Tíggjundi og seinasti lærumeistarin, Gobind Rai (1675-1708),
gav nógvum sikhum sama eftirnavn: Singh. Hann bað eisini allar sikhar bera vápn.
Hvør maður skuldi hava slíðraknív og kamb upp í sær, og teir máttu aldri klippa
sær hárið.

Sikhisma hevur ikki breitt seg um heimin, sum eitt nú t.d. islam hevur. Tað
ræður ikki um at breiða sikhismu út. Flyta sikhar til onnur lond, dyrka teir sín
átrúnað og sína mentan á sama hátt sum heima, í tann mun, tað ber til. Sikhisma
telur eini 30 mió. fólk, har tey festu búgva í Norðurindia . Nøkur fá eru
búðsitandi aðrastaðni í heiminum, eitt nú í USA (uml. 750 000) og í Kanada (uml.
470 000) . 90 % av teimum býr í India .



https://fo.wikipedia.org/wiki/Sierra_Leona

Tjóðveldið Sierra Leona (á enskum: "Republic of Sierra Leone") er eitt lítið
land í Vesturafrika. Sierra Leona hevur mark við Liberia og Guinea. OECD
(stytting fyri "Organisation for Economic Co-operation and Development" hevur
flokkað landið í bólkin heimsins fátækastu lond .

Meiri enn 51 % hava trupulleikar við at fáa reint vatn at drekka . Tað eru verri
enn so øll, sum hava vatn innlagt í húsini. Og tó at so er, so er tað so skitið,
at tað ikki er drekkandi. So vatn at drekka og til matgerð má heintast við spann
úti i býnum. Og sum so mangt annað, er hetta eisini ein av uppgávunum hjá
kvinnunum og børnunum. Mong fólk búgva í fátækrabýlingum, har sum hvørki er
reint vatn ella toilett.

Í 1787 tóku bretar hetta landøkið og stovnaðu eitt ríki, ið varð ætlað
leyslatnum afrikonskum trælum. Soleiðis fekk høvuðsstaðurin, Freetown, navn
sítt. Enn eru nakrir eftirkomarar eftir hesar trælir, teir verða nevndir
kreólar.

Sierre Leona er eitt av teimum fátækastu londunum í Afrika. Nógvu steinsløgini í
jørðini í Sierra Leona hava gjørt námsvinnu til týðandi vinnu, og teir útvinna
eina mest av diamantum. Mekanisk amboð verða nýtt til útvinningina, men
gimsteinarnir verða eisini høgdir úr klettunum við hond og skolaðir fram í
áunum. Onnur steinsløg til útflutnings eru jarnmálmur, bauxit (sum aluminium
verður gjørt úr) og rutile (sum titanium verður gjørt úr).

Sierra Leona er av fátækastu londum í heiminum, og tríggir fjórðingar av
fólkinum liva av landbúnaði. Týdningarmesta útflutningsgrøðin eru kaffi, nøtir,
kakao og pálmakjarnar (fræ, ið olja verður vunnin burturúr). Høvuðsgrøði er rís,
sum verður dyrkað í áardølunum. Fjallarís verður dyrkað í dalslíðunum, og
mýrirís í dølunum, sum standa undir í vatni í regntíðini. Roynt hevur verið at
vaksið og ment rísgróðurin, t.d. við at fella skógin í mangrovumýrunum og leggja
lendið inn til rísmarkir.

Fyri eitt land sum Sierra Leone hevur stóra diamantríkidømið verið ein vanlukka,
men t.d. Botsvana, sum eisini hevur stórt diamantríkidømi, hevur havt størsta
búskaparvøkstur í heiminum seinastu 40 árini. Ólógligur handil av diamantum er
ein av størstu inntøkukeldunum hjá uppreistrarherinum (Revolutionary United
Front, RUF) í Sierra Leona, og heldur ólógligi handilin av diamantum sostatt lív
í uppreistrarstríðnum í landinum . Stórur partur av ólógliga handlinum hjá RUF
gongur ígjøgnum grannalandið Liberia. Trygdarráð Sameindu Tjóða ásannar
týdningin, ið altjóða lógligur handil við diamantum hevur fyri menningina av
fleiri londum, og hevur í hesum sambandi heitt á stjórnina í Sierra Leona um at
útvega eitt upprunaloyvisbræv, soleiðis at lógligur handil við diamantum ikki
verður raktur av altjóða handilstiltøkum.

Í 2005 heiti Amnesty International serliga á altjóða gimsteinaframleiðarar og
sølufyritøkur í eini roynd at syrgja fyri, at gimsteinar úr krígsherjaða Sierra
Leona ikki komu á altjóða marknaðin. Amnestylimir mótmæltu uttanfyri
gimsteinahandlar í Amerika, og aðrir limir luttøku í kjaki við Hoge Raad voor
Diamant í Belgia og DeBeers-bólkin, sum er heimsins størsta gimsteinafyritøka.

Tað er bannað at flyta óslípaðar diamantar úr Sierra Leona til Føroya beinleiðis
eins væl og óbeinleiðis uttan mun til, hvar teir hava sín uppruna.

Í Sierra Leona búgva góðar 5,3 milliónir fólk. Fjølmentastu fólkasløgini eru
mendafólkið fyri sunnan og temnafólkið fyri norðan. Seinastu árini hevur stríð
ímillum ættarbólkar elvt til borgarakríggj.

ES hevur útgivið sín svartalista yvir vandamikil flogfeløg. Millum nøvnini á
teimum flogfeløgum sum hava vánaliga trygd, og fáa sostatt ikki loyvi at flúgva
til ES, eru t.d. øll flogfeløgini í Sierra Leona, Guinea og Liberia . Restin av
listanum stendur av nýggju feløgum, har er eitt felag úr Norðurkorea, eitt í
Afganistan, tvey frá Kasakstan, tvey frá Kirgisia, eitt úr Teilandi og eitt úr
Ruanda. Í alt 90 feløg.

Sierra Leona er tað landið í heiminum har flest smábørn líða krubbudeyðan. Tað
doyggja 2 000 av hvørjum 100 000 børnum ið verða fødd. Mangar fráboðanir eru
eisini, serliga úr londum í Vesturafrika, har børn verða tikin sum
barnasoldátar. Í 2010 er m.a komin ein drúgv frágreiðing um barnasoldátar í
Sierra Leona. Í vápnaðum bardøgum verða børnini ofta álopin og dripin, tí at tey
umboða framtíðina. Í Sierra Leona eru eisini 300 000 foreldraleys børn. Børn,
sum liva á gøtuni, liva av at bidda, stjala og lata seg kynsliga misnýta. Tey
enda ofta í fongsli, og fleiri frásagnir eru um, at fólka gjalda fyri at fáa tey
ruddaði av gøtuni sum annað órudd. Og tá ið skøkjulevnaður eisini er ein
trupulleiki í Sierra Leona, so ger hetta heldur ikki støðuna betri. Hetta eru
ofta mammur, sum hava mist mannin, og sum tí ikki klára at forsyrgja sær og
børnunum, og tí ikki síggja annan møguleika, enn at fara út í søkjulevnað. Ein
av stóru og syrgiligu trupulleikunum í Sierra Leona, sum so nógva aðrastaðni í
Afrika, er eyðkvæmi. Tað eru nógv fólk, sum eru HIV smittaði ella hava AIDS. Og
er hetta ein av orsøkunum til, at tað eru so nógv foreldraleys og heimleys børn.

Come er ein føroyskur felagsskapur, sum arbeiðir í Sierra Leona, og hevur til
endamáls at hjálpa teimum í hava ov tungar byrðar at bera . Høvuðsarbeiði hjá
Come er eitt barnaheim, har fimm foreldraleys børn búgva og í løtuni verður
arbeitt við at taka 2 børn afturat. Ætlanin er at hava 10 børn áðrenn 2012.
Annars ger Come eisini annað hjálpararbeiði í Sierra Leona. Felagsskapurin eigur
m.a. eisini jørð sum verður nýtt til at dyrka leyk, korn og kasavarøtur, umframt
at tey hava hønur og dunnur. Alt til matna til tey, sum búgva á heiminum.

Uttanríkisráðið hevur gjørt av at samstarva við føroyska felagsskapin COME, sum
stendur fyri Christian on Mission Extension, og hevur latið felagsskapinum
138.500 kr til arbeiðið teirra í Kwama í Sierra Leona . Játtanin frá
Uttanríkisráðnum skal brúkast til at gyrða inni jarðarøkið og til at byggja ein
vatnbrunn. Ætlanin er, at arbeiðið skal taka 4 vikur. Tað verða 17 fólk, sum
skulu gera arbeiðið, 7 føroyingar og 10 fólk úr bygdini Kwama, ið er stutt
uttanfyri Freetown í Sierra Leona. Endamálið er at stuðla foreldraleysum børnum
at tey fáa eitt heim og kunnu ganga í skúla. Tey fáa sostatt møguleika at byggja
upp eina tilveru, har tey kunnu læra og klára seg sjálvi. Harumframt er talan um
lønandi arbeiði hjá teimum, sum starvast á heiminum. Føroyingarnir fáa royndir
at arbeiða við altjóða menningarsamstarvi og koma at kenna tær treytir, sum eru
galdandi við tílíkum arbeiði.



https://fo.wikipedia.org/wiki/Robin_Williams

Robin McLaurin Williams (21. juli 1951 – 11. august 2014) var amerikanskur
Oscar-vinnandi sjónleikari og skemtari. Hann gjørdist kendur, tá hann spældi
leiklutin sum ein vera úr rúmdini, ið nevndist Mork í Mork & Mindy (1978-1982).
Hann helt fram við lívsleiðini bæði sum stand-up skemtari og sum sjónleikari í
biograffilmum. Hann spældi m.a. í viðurkendum filmum sum The World According to
Garp (1982), Good Morning, Vietnam (1987), Dead Poets Society (1989), Awakenings
(1990), The Fisher King (1991), og Good Will Hunting (1997), eins væl og í
spælifilmum sum í filmum sum vóru ein fíggjarlig sukse, eitt nú Popeye (1980),
Hook (1991), Aladdin (1992), Mrs. Doubtfire (1993), Jumanji (1995), The Birdcage
(1996), Night at the Museum (2006), og Happy Feet (2006). Hann hevði eisini ein
leiklut í videofilminum "Don't Worry, Be Happy" eftir Bobby McFerrin.

Tríggjar ferðir varð hann tilnevndur ein Oscar-virðislønina fyri besta mannliga
leiklutin. Hann móttók ein Oscar fyri besta mannliga hjáleiklutin fyri sín
leiklut í Good Will Hunting. Hann fekk eisini tvær Primetime Emmy Award, fýra
Golden Globe-virðislønir, tvær Screen Actors Guild Awards og fimm Grammy Awards.

Hin 11. august 2014 var Williams funnin lívleysur í heimi sínum í Paradise Cay í
Kalifornia og staðfest varð, at hann varð deyður. Sambært Marin County's
coroner's office, var tann mest sannlíka deyðsorsøkin var kvæling. Hann gjørdist
63 ára gamal. Sambært løgregluni bendir alt á, at Robin Williams er deyður fyri
egnari hond. Williams hevur fyrr tosað opið um sítt rúsdrekka- og
rúsevnamisbrúk.



https://fo.wikipedia.org/wiki/Republikanski_Flokkurin

Republikanski Flokkurin (enskt: Republican Party, Grand Old Party ella GOP) er
ein konservativur, liberalur og kapitalistiskur flokkur, annar av báðum størstu
flokkunum í USA (hin eitur Demokratiski Flokkurin). Limirnir verða nevndir
republikanarar. Hann roynir nú at linka vápnalógirnar, stuðla Irakskrígnum, tala
fyri deyðarevsing, tálma almennari uppílegging, lágan skatt og at USA skal verða
sterkt í heiminum. Republikanski Flokkurin er eisini fyri at skerja tær almennu
útreiðslurnar. Flokkurin hevur í nógv ár havt sum sjónarmið at mannaættin ikki
er orsøk til at heimurin gerst heitari. Flokkurin hevur millum annað mett at
óneyðugt er at avmarka oljunýtsluna.

Summi vilja vera við, at flokkurin skal gerast meira konservativur, meðan onnur
siga sum so, at fyri at fáa fleiri amerikanarar við, noyðist flokkurin at sleppa
konservativu virðunum, og til dømis stuðla samkyndum. Ein av teimum, sum leingið
hevur gjørt fólki greitt, at Republikanski Flokkurin skal finna nýggj nýmótans
virði og taka ímóti ungóminum, er Cindy McCain. Hon hevur javnan skeldast við
konservativa politikarar og fjølmiðlafólk, og er serstakliga væl dámd á Twitter.
Summi vilja enntá vera við, at hon er ein av teimum komandi stórpolitikarunum í
Republikanska Flokkinum.

Kend nøvn hava verið forsetarnir Abraham Lincoln, George W. Bush, Theodore
Roosevelt, Dwight D. Eisenhower, Richard Nixon og Ronald Reagan. Reince Priebus
er floksleiðari fyri GOP.



https://fo.wikipedia.org/wiki/Ravmagn

Ravmagn er orkukelda, sum drívur t.d. maskinur og gevur okkum hita og ljós. Tað
eru elektrónir, smáir bitlar, sum koma frá atomunum. Hvør elektrón hevur eina
heilt lítla elektriska løðing - eitt sindur av ravmagni. Eitt snarljós, sum fer
eftir luftini ella slær niður, er eitt tað greiðasta dømi, vit hava um
ravmagnsvirksemi. Ravmagnið er annars ósjónligt, men tað arbeiðir óført fyri
okkum alla tíðina. Tá ið vit t.d. tendra eina ravmagnslampu, fara umleið ein
millión milliónir elektrónir gjøgnum peruna um sekundið. Ravmagnið fer í hús og
verksmiðjur í leiðingum, sum liggja inni í loftum og veggjum og tryggja, at
ravmagnið streymar, tá ið vit tendra slitilin. Ravløð fáa megi frá
evnatilgongdum og goyma ravmagnið, so at tað kann flytast. Sólarkyknur taka orku
frá sólini og gera hana til ravmagn. Ravmagnið ger eisini tey bákn, sum varpa
sjónvarps- og útvarpssendingar, og tað fær eisini teldur at arbeiða. Ravmagnið
fer í hús í leidningum, sum fyrr hingu í pellum. Nú eru teir vanliga
niðurgrivnir. Summi ravmagnsverk brekka olju ella kol, og summi brúka kjarnorku.
Orkunýtsluna mála vit í kilowatttímum (kWh).

Ravmagn er í tveimum líkum: streymur, sum fer runt í leidningum, og
støðuravmagn, sum er staðbundið, til dømis í einum kambi. Ravmagnið streymar úr
kraftstøðini til eitt tól ella lampu og aftur hagar, tað kom. Gníggjar tú eina
ballón móti troyggjuni, tekur ballónin eyka elektrónir til sín og verður
negativ. Henda løðing verður rópt støðuravmagn, tí at hon ikki flytur seg. Hon
kann taka til sín smá pappírspetti ella hár. Tvey sløg eru av ravmagnsløðingum:
positivar og negativar. Sum oftast eru líka nógvar í einumhvørjum tilfari, so at
tær ganga út móti hvør aðrari. Tilfar, sum letur streymin ganga, verður rópt
leiðari. Metal og kopar flest eru leiðarar. Streymurin gongur gjøgnum metalini,
tí at elektrónirnar sita leysar og kunnu flytast. Allir leiðarar hava eina ávísa
mótstøðu, ið vendir móti streyminum. Mótstøðan minkar í einki, tá leidningurin
verður nógv køldur. Leiðarin er nú vorðin ein serleiðari, har ið streymurin kann
ganga, men við ongari mótstøðu.  Avbyrgjarar, t.d. papp og plast, loyva ikki
streyminum at ganga, tí elektrónirnar eru fastari bundnar at atomkjarnanum.
Ravmagnið krevur, at leidningarnir halda fram, at streymurin skal ganga. Hetta
eitur ein ravmagnisringur. Fer ringurin, steðgar streymurin. Smáir og stórir
ravmagnsmotorar driva nógv sløg av maskinum. Í motorinum er ein snælda, sum
situr í einum sigulsøki. Tá ið streymur fer gjøgnum snælduna, noyðist hon at
mala. Ravmagns-gerar gera streym úr røringarorku, tá ið ein spoli snarar millum
pólarnar í einum sigli. Einfaldar, smáir gerar, sum til dømis gera streym til
eina súkklulykt, eita dynamo ella máttlar. Stóru gerarnir á ravmagnsverkunum
snara við guvutyrlum við guvu frá olju- ella kolbrennarum. Teir gera heilt
stórar nøgdir av ravmagni.

Battarí ella ravløð gera ravmagn, sum streymar ein veg - javnstreymur. Ravlaðið
skumpar streymin úti í ravmagnsringinum. Tá ið tú setur eitt ravlað í til dømis
eitt gongulurt, fer evnisliga tilfarið at loysa og andgera elektrónir. Tær gera
streym, tí at tær verða skumpaðar úti í ravmagnsringinum. Elektriska spenningin
mála vit í voltum, umleið 1,5 V fyri ravlaðið. Elektrónirnar streyma frá
negativa pólinum gjøgnum gongulurtið og aftur til positiva pólin. Um ravlað
verður bundið í øvugtan veg, fylla elektronirnar holini, og streymurin steðgar.
Dagliga hava vit ørgrynni av ravmagnstólum uttan um okkur - fartelefonir, sjón-
og útvarp, bandupptakarar og teldur. Øll hesi ravmagnstól hava rensl, har ið
ravmagn fer ígjøgnum. Í renslunum eru ersmáir elektroniskir staklutir, ið minka,
kvetta ella magna streymin, og soleiðis skapa bákn. Tað kann vera ljóð í einari
fartelefon ella tal í einari teldu.

Gomlu grikkarnir sóu longu fyri 2500 árum síðan, at eitt silkiklæði, sum varð
gníggjað við einum ravpetti, skjótt varð fult av støðuravmagni. Amerikamaðurin
Benjamin Fraklin (1706-1790) sá sum tann fyrsti umleið 1750, at snarljós eisini
er ravmagn og greiddi frá, hvat ið ein ravløðing er. Franklin setti drekar,
meðan toran gekk (nú er tað strangliga bannað). Italiamenninir Luigi Aloisio
Galvani og Alessandro Volta gjørdu fyrstu ravløðini.

Orkunýtsluna mála vit í kilowatttímum (kWh). Dátur frá World Bank frá 2011 vísa,
at m.a. norðmenn eru millum tey, sum brúka mest orku fyri hvønn íbúgva, 23 174
kilowatttímar á hvørjum ári, meðan finnlendingar og sviar brúka ávikavist 15 738
og 14 030 kilowatttímar. Til samanberingar brúkar ein dani bara 6 122
kilowatttímar. Men her skal leggjast aftrat, at stórur partur av orkuni á
Skandinavisku hálvoynni stavar frá varandi orku, so sum vatnorku, og tí geva
tølini ikki rættvísa mynd av CO2-útlátinum. Landið, sum uttan samanbering brúkar
mest streym fyri hvønn íbúgva er, er Íslandi. Ikki minni enn 52 374
kilowatttímar fyri hvønn íbúgva, og einki annað land kemur nær námid.
Aluminiumsframleiðslan í Íslandi brúkar sera nógva orku, og tey trý
reinsingarstøðini brúka meira enn fimm ferðir so nógva orku til framleiðsluna,
sum allir íslendingar til samans. Amerikanarar brúka góðar 13 246 kilowatttímar
um árið. Haiti er landið, sum brúkar minst, 32 kilowatttímar fyri hvønn íbúgva
um árið. 



https://fo.wikipedia.org/wiki/Oklahoma

Oklahoma (enskt: State of Oklahoma) er stakríki í Sambandsríkinum Amerika við
umleið 3,7 mió. íbúgvum. Høvuðsstaðurin og størsti býurin er Oklahoma City. Í
norðri hevur Oklahoma mark við Kansas og Colorado, í eystri við Missouri og
Arkansas, í suðri við Texas, og í vestri við New Mexico. Eyknevni er
Skjóttaristaturin (enskt: The Sooner State). Orðið Oklahoma kemur úr Choctaw og
merkir reyðmanslandið. Guvernørurin, Mary Fallin, er tann fyrsta kvinnan í
guvernørsessinum í Oklahoma. Hon er republikanari; hart í móti fosturtøku, hon
vil ikki hoyra talað um, at samkynd sleppa at giftast, og hon er limur í NRA,
sterka felagsskapinum, sum virkar fyri, at amerikanarar sleppa at bera skotvápn.

Í Oklahoma eru tey sera von við melduródnir. Fleiri hundrað melduródnir eru á
hvørjum ári í melduódnarbeltinum, sum gongur ígjøgnum Oklahoma og Kansas. Í
stórari melduródn kann vindferðin vera 350-400 km um tíman, og tvørmátið kann
vera 200 m ella meira. Melduódnin flytur seg einar 25 km um tíman. Slíkur vindur
rívur lættiliga bæði hús, bilar og fólk um koll. Ódnin Moore kravdi t.d. 24
mannalív í 2013 . Oklahoma var betri fyrireika hesaferð enn í 1999, tá ein
líknandi ódn rakti stakríkið, og tók lívið av 55.

Fyrstu fólk, ið settu búgv í Oklahoma, komu úr Asia fyri fleiri enn 12 000 árum
síðan . Tey eltu djórini, ið tey veiddu. Sum frá leið livdu ættirnir í skipaðum
samfeløgum. Fjaðrar vístu, hvussu raskur indiáni hevði verið í bardøgum. 1
vísti, at hann hevði dripið ein fígginda; 2 vísti, at hann hevði dripið ein
fígginda og tikið hársvørðin við sær; 3 vísti, at hann hevði skorið ein fígginda
á háls; og 4 bar boð um, at hann var sjálvur særdur í bardaga.

Í 1541 komu á fyrsta sinni fólk úr Spania til Oklahoma. Tey vildu hava lendi og
hóttu soleiðis lívsgrundarlagið hjá upprunafólkinum. Indiánarnir í Oklahoma vóru
ofta í bardaga við niðursetumenninar. Serliga í 19. øld gjørdu indiánarnir
mótstøðu, tá ið oklahomska stjórnin vildi hava teir burtur av leiðunum, har teir
hildu til. Eftir harðligt stríð vóru indiánarnir fluttir í friðingarøki,
landøki, ætlað teimum burturav. Teir 392 túsund indiánarnir í Oklahoma búgva nú
í friðingarøkjum, sum teir sjálvir stýra. Fyri stuttum hava nógvar ættir gjørt
um seg og vunnið sær eftur land, sum tær áður høvdu mist. Friðingarøkið hjá
osaga, størstu indiánaættini í Oklahoma , er meira enn 5;792&#966,80 km2 í Osage
County.

Í 1996 vaks óttin fyri atsóknum frá víðgongdum hernaðarligum høgrabólkum, sum
stríðast fyri hvítum yvirræði í Oklahoma. Í 1995 sorlaði ein bilbumba eini
samveldishús í Oklahoma City í Oklahoma, og 167 børn og vaksin doyðu.
Høgravíðgongdi Timothy McVeigh (23. apríl 1968 – 11. juni 2001), ið hevði verið
amerikanskur hermaður, varð seinni dømdur frá lívinum fyri ræðuligu
bumbuatsókina.



https://fo.wikipedia.org/wiki/Martin_Luther

Martin Luther (10. november 1483 - 18. februar 1546) var ein týskur kristin
munkur, gudfrøðingur og reformatorur. Hann var ein av teimum fyrstu
protestantunum. Luther setti spurning við valdið og myndugleikan hjá pávanum við
at leggja dent á Bíbliuna sum einastu galdandi keldu til andaligan myndugleika
og á prestaskapin hjá øllum doyptum kristnum fólki. Sambært Luther fekst frelsa
einans við trúgv á Jesus, ein trúgv, ið kirkjan onki ræði hevði yvir.
protestantiska trúbótin kom við hesum lærum og broyttu søgugongdina í
vesturheiminum.

Luther bleiv føddur í Eisleben, Týskland, í 1483. Sum barn gekk hann í
latínskúla, og í 1501 fór hann á universitet í Erfurt. Hann fekk aldrin gjørt
sítt jurastudium liðugt orsakað av einum skakandi upplivilsi, sum gjørdi, at
hann legði lív sítt um.

Á eini ferð kom Luther í vanda av toruni, og hann gav eitt lyfti til Gud um, at
hann vildi blíva munkur, um hann yvirlivdi hetta, og tí fór hann í 1505 av
universitetinum fyri at blíva munkur.

Gerðir Luthers vóru tó langt frá lidnar, tá hann var í klostri í Erfurt. Eftir
fá ár fór hann undir sítt prestastudium.

Frelsan kom, tá hann fekk heilt nýggjar tankar um, hvat kristindómurin var. Hann
meinti, at trúgvin á Gud var tað, sum gav frælsi, og at gerningar vóru
avgerandi. Luther segði einaferð: "Guð hevur ikki brúk fyri tínum góðu
gerningum, men tað hevur tann fátæki næsti tín."



https://fo.wikipedia.org/wiki/Liktinstein

Liktinstein er eitt land í Miðevropa, sum liggur millum Sveis og Eysturríki.
Landið er sera lítið og fevnir bert um áleið 160 km2. Fólkatalið er umleið
37.000. Høvuðsmálið í Liktinstein er týskt. Liktinstein er einasta týskt-talandi
land, ið ikki hevur mark við Týskland. Liktinstein er eitt fúrstadømi. Høgt uppi
í Ríndali, á markinum ímillum Sveis og Eysturríki, er lítla týskmælta
fúrstadømið Liktinstein. Liktinstein er eitt av fáu smáríkjunum í Evropa, sum
hevur megnað at varðveitt sjálvræði sítt. Heilt óheft er landið kortini ikki, tí
at tað hevur gjaldaoyrasamband við Sveis og nýtir eisini postverkið og
telefonverkið í Sveis. Í uttanríkismálum samstarva teir eisini við grannan fyri
vestan. Fíggjarligar tænastuveitingar eru týdningarmiklar fyri búskapin í
Liktinstein, og fræls bankalóggáva og støðug politisk viðurskifti draga mong
peningafólk higar. Virkin landbúnaður, blómandi smáídnaður og ferðavinna veita
landinum góða inntøku. Mongu vinnuvegirnir gera Liktinstein til ógvuliga ríkt
land. Liktinstein ger vøkur frímerkir, ið eru nógv eftirspurd millum savnarar.
Frímerkjasøla er um 10 % av árligu ríkisinntøkunum.



https://fo.wikipedia.org/wiki/L%C3%B8gtingsval

Endamálið við løgtingsvali er, at velja tinglimir at sita á Løgtingi.
Valskipanin hevur verið rættiliga ymisk gjøgnum tíðirnar. Løgtingsval verða
hildin við einum millumbili, sum í mesta lagi er fýra ár.

Núverandi valskipan er lutfalsval millum politiskar flokkar í einum
landumfevnandi valdømi. 33 tinglimir verða valdir. Skipanin hevur verið galdandi
frá løgtingsvalinum í 2008 og er enn galdandi, tó at ávísar royndir verða
gjørdar at fáa okkurt slag av valdømisskipan aftur.

Áðrenn 1906 var løgtingsvalskipanin meirilutaskipan. Tað merkir, at ein lítil
meiriluti kundi fáa allar tingsessir, meðan ein næstan líka stórur minniluti
ongan fekk. Slíka skipan dámdu føroyingum ikki, og tí varð hon broytt til
lutfalsskipan.

Henda nýggja lutfalsskipanin var ikki fullkomin tó. Í 1918 fekk
Sambandsflokkurin 50,2% av atkvøðunum og Sjálvstýrisflokkurin 49,8%. Men
Sambandsflokkurin fekk bara 9 tinglimir og Sjálvstýrisflokkurin 11.

Í 1923 varð vallógin endurskoðað soleiðis, at eitt skiftandi tal av eykaumboðum
skuldi útjavna møguligt skeivt býti millum politiskar flokkar. 3 tinglimir kundu
veljast soleiðis. Í 1930 varð hetta talið hækkað til 5.

Valskipanin varð so lagað til í 1978, at tilsamans 27 tinglimir skuldu veljast í
seks valdømum við ymiskum støddum. Eitt lógarásett tal av tinglimum í hvørjum
valdømi. Samsvaraðu valdu tinglimirnir hjá flokkunum ikki lutfalsliga við
samlaða atkvøðubýtið hjá flokkum, vórðu upp til 5 tinglimir eykavaldir. Soleiðis
hevur Løgtingið skiftandi tal av tinglimum millum 27 og 32. Frá 1978, til og við
løgtingsvalið í 2004 var altíð tørvur á øllum teimum eykavaldu.

Niðanfyri sæst talva við prosentbýtinum á løgtingsvali hjá hvørjum flokki sær í
øllum landinum tilsamans eftir floksbýtið í 1906, tá ið fyrstu føroysku
politisku flokkarnir blivu til. Jú longri afturi í tíðini løgtingsvalið er, jú
verri passa bókstavirnir við valstavirnar hjá flokkunum.

Viðmerkingar: í 1946 stillaðu Javnaðarflokkurin og Sjálvstýrisflokkurin upp
saman. Í talvuni við prosentbýti, er hetta sett undir Javnaðarflokkin. Í talvuni
við tinglimum er hetta sett undir báðar flokkarnar.



https://fo.wikipedia.org/wiki/Keltar

Keltar búðu í Evropa um 500 f.Kr. Keltar búsettu seg, sum tíðin leið, víða um í
Evropa. Um 200 f.Kr. búsettu teir seg eisini í Lítlaásia, og hesir vórðu
kallaðir galatar. Teir vóru fram úr kringir reiðmenn og góðir jarnsmiðir. Teir
gjørdu vakrar skartgripir, sum til dømis gullarmbond og bringuprýði. Teir vóru
óræddir og dugnaligir hermenn, og teimum dámdi væl bardaga og veitsluhald; vunnu
teir sigur á fíggindanum, hátíðarhildu teir tað og ótu og drukku í fleiri dagar.
Teir vóru eisini góðir listamenn, og enn eru mangir lutir til skjals, sum vísa,
hvussu góðir metalsmiðir, teir vóru. Teir høvdu einki skriftmál, men løgdu sær
søguna í geyma og bóru hana hann fram í kvæðum og frásagnum. Keltar búsettu seg
í Gallia og pørtum av Spania, har teir bygdu bygdir og stór, vælvard
verndarvirki uppi á heyggjum og høvdum. Keltar bygdu hervirki á heyggjum og
høvdum og nýttu tey til ymiskt endamál, til dømis til verndarvirki, at flýggja í
ella til goymslur. Nøkur vórðu sera væl gjørd og fullu væl inn í landslagið í
Evropa. Keltisk fólk búsettu seg eisini í Stóra Bretlandi. Óskipaðu herdeildir
teirra vóru ikki mentar at standa ímóti vælvandu rómversku herdeildunum.



https://fo.wikipedia.org/wiki/John_F._Kennedy

John Fitzgerald "Jack" Kennedy (29. mai 1917 – 22. november 1963) var 35. og
yngsti forseti, amerikanarar nakrantíð høvdu valt í 1960. Demokraturin Kennedy,
sum var katolikkur úr Boston í Massachusetts og av írskari ætt, vann amerikanska
forsetavalið á Richard Nixon (R) í 1960 og tók við sum forseti sum bert 43 ára
gamal í januar 1961. Hann setti sær fyri at gera stórar nýskipanir, nevndar "New
Frontier", ella "nýggj mørk", men mangar av hesum nýggju lógunum steðgaðu í
tinginum. Kennedy legði stóran dent á uttanríkispolitikk USA og hevði eina fasta
og greiða støðu ímóti kommunismuni í Kubakreppuni og hjálpti valdsharrunum í
Suðurvjetnam ímóti kommunistisku mótstøðurørsluni. Hann fekk seg royndan móti
sovjetska leiðaranum Nikita Krustjev undir Kalda krígnum og bleiv serliga kendur
fyri miseydnaðu innrásina á Kuba í apríl 1961 og tá sonevndu Kuba-kreppuna í
oktober 1962, har hann fekk størsta heiðurin fyri at hava forðað fyri einum
kjarnorkukríggi millum USA og Sovjetsamveldið. Hann gjørdi eisini sítt til, at
amerikanarar av afrikanskum uppruna fingu betri rættindi, og hann setti ferð á
amerikansku rúmdargranskingina, ið endaði við, at amerikanarar í 1969 sum teir
fyrstu settu fólk á Mánan.

Allur heimurin varð skelkaður, tá ið Kennedy varð myrdur í Texas í 1963, og
hugsjónir og styrki hansara eru enn ikki farnar fólki úr minni. Amerikanski
forsetin var í einum bilafylgi, sum koyrdi gjøgnum Dallas, tá hann klokkan 12:30
lokala tíð varð skotin í høvdið. Hann varð í skundi fluttur á sjúkrahús, har
læknarnir ein hálvan tíma seinni staðfestu, at hann var deyður, 46 ára gamal.
Góðar 70 minuttir eftir at Kennedy varð skotin, varð Lee Harvey Oswald handtikin
og stutt seinni skuldsettur fyri morðið á forsetan. Men hann kom ongantíð fyri
ein dómstól, tí bert tveir dagar seinni varð eisini hann skotin av
náttklubbaeigaranum Jack Ruby, sum trein fram úr eini mannamúgvu og skeyt hann.
Hetta hendi samstundis sum amerikanskt sjónvarp sendi beinleiðis. Sjálvur segði
Oswald, at hann var ósekur og ein syndabukkur, og enn eru fólk ymisk á máli um,
hvat veruliga hendi í Dallas 22. november 1963. Fleiri ástøði hava verið frammi
um, hvør í veruleikanum stóð aftan fyri morðið á Kennedy.

Tað var fríggjadagin 22. november 1963 klokkan 12:30 lokala tíð, at skot rungaðu
á Dealey Plaza í downtown Dallas í Texas, og Kennedy varð raktur av minst
tveimum kúlum. Morðið er vorðiið tað mest kontroversiella nakrantíð í søguni, og
amerikanarar eru enn ikki í dag sannførdir um, at tann einsamalli Lee Harvey
Oswald var maðurin, ið gjørdi av við yngsta forseta landsins nakrantíð. Tað eru
ikki skrivaðar nær námind so nógvar bøkur um eitt morð, sum um Kennedy-morðið,
og enn í dag er ósemjan millum tey, ið trúgva sonevndu Warren-frágreiðingini og
tey, sum halda talan var um eina samansvørjing. Morðið varð kannað av FBI
beinanvegin, og 14 dagar eftir morðið setti Lyndon B. Johnson eina serliga nevnd
við Earl Warren sum formanni at kanna morðið. Fleiri vilja verða við, at Johnson
skundaði sær at seta hesa nevnd – sum hann hevði tamarhald á – fyri at forða
fyri einari senatsnevnd. FBI kom longu í desember 1963 við sínari niðurstøðu, og
í september 1964 kom so nevndin hjá Johnson við hægstarættarforsetanum Earl
Warren á odda við júst somu niðurstøðu.



https://fo.wikipedia.org/wiki/Hvalba

Hvalba er ein bygd í Suðuroy og Hvalbiar kommuna, ið eisini fevnir um bygdirnar
Sandvík og Nes-Hvalba. Oyggin Lítla Dímun hoyrir eisini til sóknina í Hvalba og
Sandvík.

Hvalba liggur norðantil á Suðuroynni. Eitt eykenni fyri Hvalba er at tað eru
atkomumøguleikar sjóvegis bæði eystan- og vestantil. Á vestursíðuni er tað
Fiskieiði ella Hvalbiareiði. Her varð gjørt eitt stórt arbeiði fyrst í 20. øld
fyri at bøta um atkomumøguleikarnar. Á eystursíðuni eru tríggjar keiðir. Tveir
smábátahylar og ein hylur til skipini, sum hoyra heima í Hvalba.

Lendið, ið nevnt verður á Bønhúsfløtu, liggur uttanfyri býlingin í Nesi í
Hvalba. Lendið liggur niðan frá bakkanum, vestur frá Fleksá. Nýggja skrásetingin
hjá Føroya Fornminnissavni hevur víst, at tað á Bønhúsfløtu finnast nógv fleiri
fornar bústaðaleivdir enn bert tað, ið hildið var at vera eitt bønhús, soleiðis
sum søgur hava gingið frá. Í 1905 varð lendið, ið lá uttangarðs, lagt inn til
eina trøð. Garðar vórðu laðaðir bæði niðan við Fleksá, eystan fyri Fløtuna og
niðan við einum áarløki í einum gili fyri vestan. Sethúsini, har fólk settust á
trøðna, standa enn uppi ovarlaga í lendinum. Hildið varð, at henda fløtan, sum
tá lá í haga, var nakað fyri seg, eins og mannahond hevði verið á. Tað hevur
leingi verið Føroya Fornminnissavni greitt, at sjónligar bústaðaleivdir eru
niðast á bakkanum á Bønhúsfløtu í Nesi. Tó, nú tykist havið av álvara at máa
bakkan, og tí eru hesar leivdir rættiliga hóttar. Á vári 2008 boðaði eigarin av
Bønhúsfløtuni Fornminnissavninum frá, at tað í februar 2008 hevði verið nógvur
landnyrðingsuppgangur - hegn og ein gomul smoga, var farið og slættað niður. Nú
stóð bakkin manshøgur frá mølini upp á svørðin. Eisini varð sagt, at ymist var
at síggja í bakkanum, ið helst mundi vera gjørt av mannahond, umframt tað, at
har var eitt hol inn í bakkan, einar 1,5 m. undir svørðinum, ið var fylt við
fliðum og onkrum beinum. Tað var serliga tann innari parturin av bakkanum, har
líkt var til, at eitthvørt fjaldi seg undir svørðinum, og sum kundi vera ein
toft, ið mest var máað burtur av.

Bygdin er bundin saman við grannabygdunum Trongisvág fyri sunnan og Sandvík fyri
norðan við tveimum tunlum. Hvalbiartunnilin, sum er millum Trongisvág og Hvalba
er Føroya elsti tunnil, hann var gjørdur í 1963 og er beint við kolanámini.
Sandvíkstunnilin er á norðara armi av Hvalbiarfirði, eystanfyri Hvalbiarbygd.
Tunnilin varð tikin í brúk í 1970.

Norðara eiði í Hvalba eitur Norðbergseiði. Tað er vakurt náttúruøkið, sum m.a.
verður vitjað av ferðafólki, bæði av føroyingum og útlendingum. Í 2009 byrjaði
ein bólkur av hvalbingum at bjóða síging á Norðbergseiðinum sum ferðavinnumál.
Tað var væl eyndað og í 2010 vóru tað uppaftur fleiri, ið royndu at síga á
Norðbergseiðinum enn tað vóru árið fyri. Norðanfyri sjálvt eiði er bergið
Norðberg, sum eiði eitur eftir. Eitt hol er í helluni á Norðbergseiðinum, har er
stik sett rundanum, so fólk ikki detta niður í tað. Havið sæst niður gjøgnum
holið. Niðri á helluni á Norðbergseiðinum er sermerkt stabbagrót.

Í Hvalba er tvírøtt. Har er lendandi bæði fyri eystan og fyri vestan. Lendingin
fyri vestan sæst á frímerkinum og eitur Fiskieiði, eisini rópt Hvalbiareiði. Hon
var sera trupul at nýta, tí har er bratt og høgt oman á sjógv, men tíðliga í 20.
øld var gjørt eitt stórt arbeiði har, so lendingarviðurskiftini gjørdust
rættiliga góð. Hetta var í teirri tíðini, tá ið árabátar vórðu nýttir. Seinri
eru fiskiførini vorðin størri, hava fingið motor og sigla skjótari, so nýtslan
av Fiskieiðinum sum lending er fallin burtur. Tó verður lendingin á Fiskieiðinum
nú brúkt til stuttleika túrar og til ferðavinnu. Túrar verða gjørdir fyri
ferðafólk, bæði føroyingar og útlendingar.

Suðuroy er einasta oyggj í Føroyum sum hevur havt kolaframleiðslu. Hildið verður
við vissu, at kolasøgan í Suðuroynni í hvussu so er byrjaði í 1770'unum, um ikki
fyrr. Kolanám (kolaminur) og framleiðsla hevur verið í Hvalba, í Rangabotni í
Trongisvági og í Fámjin. Hvalba er einasta stað í Føroyum, har tað enn er
kolaframleiðsla. Seinasta kolanámið, sum var sunnanfyri tunnilsmunnan Hvalbiar
megin læt aftur í 2009. Í 2009-10 byrjaði so arbeiði uppá at gera eitt nýtt
kolanám á fjallinum norðanvert tunnilsmunnan. Gamla kolanámið var umleið 30 ára
gamalt og er nú í so ringum standi, at tað ikki kann brúkast til ferðavinnu
longur, tað var annars sera vælumtókt at vísa fram til skúlaflokkar og bólkar av
ferðafólki. Men ætlanin er at brúka tað nýggja námið til ferðavinnu eisini.

Hvalba hevur eitt virki bóltfelag, sum eitur Royn. Bóltfelagið Royn er sentrali
parturin um stóran part av ítróttarlívið í bygdini og um mentunarlívið annars.
Felagið varð stovnað 23. oktober í 1923 . Í 2010 spældi Royn í 3. deild. Teir
gjørdust nummar 3, men ryktu upp í 2. deild, av tí at felagið sum gjørdist
nummar tvey longu hevði eitt lið í 2. deild frammanundan. Royn hevur eisini lið
í fleiri av barnadeildunum. Felagið hevur fyrr samstarvað við onnur feløg í
oynni, og í 2010 var dreingjaliðið felags við TB. Dreinjaliðið TB/Royn vann
silvur í 2010. Smádreingirnir hjá Royn vunnu silvur í 2009 .



https://fo.wikipedia.org/wiki/Holocaust

Holocaust (úr Griskum ὁλόκαυστος holókaustos: hólos, "heilt" and kaustós,
"brent", tað vil siga katastrofa) var útreinskanin av evropeiskum jødum, sum fór
fram frá 1933 til 2. heimsbardagi endaði í 1945, framt av týska statinum undir
leiðslu av nazi-leiðaranum Adolf Hitler. Holocaust er ein av mest umtalaðu
hendingum nakrantíð. Undir krígnum vóru umleið 6 000 000 jødar dripnir, og hetta
var næstan 60 % av øllum jødum, ið livdu tá. At hata jødar er nakað, ið ikki
byrjaði í Týsklandi, tá ið Adolf Hitler kom til valdi, hetta byrjaði langt
áðrenn í heimssøguni. Hetta var heldur ikki nakað týskt "fænomen" at hata
jødarnar. Eitt rótgrógvið hat ímóti jødunum er eisini at síggja í skriftunum hjá
Martini Luther, og hetta var eisini ein týdningarmikil partur av sjálvsfatanini
hjá teimum kristnu.

Síðan tað, í tí meira ”moderna” samfelagnum, tað vil siga aftaná ár 1800, eru
jødarnir hjá mongum fólkum blivnir fataðir sum ein bumsur ella pirra á
samfelags-kroppinum. Har eru fleiri felagskapir settir í stovn, tann størsti av
teimum er nokk nazistaflokkurin. Nazistaflokkurin við Adolf Hitler á odda, kom
til ræði í Týsklandi í ár 1933. Nazistarnir dugdu væl at "selja" seg, og skjótt
vóru teir blivnir sera væl dámdir víða um. Teir fingu skaffað fleiri túsind
fólkum arbeiði, av tí at motorvegur var settur í gerð. Teir søgdu, at hetta fór
at betra um sambandið, og tað fór tað nú eisini, men størsta grundin var nokk
tí, at tað skuldi vera lættari at transportera tanks, herðbilar, hermenn og
annað, ið skuldi brúkast til kríggið nøkur ár seinni.

1. september í 1939 leypa týskararnir á Pólland, og so er allur heimurin í
kríggi. Og tá koma nazistarnir út við øllum um jødarnar. Teir vilja hava eitt
stóra-Týskland uttan jødar, vilja beina fyri jødunum. Nógvar og stórar legur
vóru bygdar, har ið jødarnir vóru sendir fyri at arbeiða og drepast. Ikki bert
jødar blivu dripnir, eisini evnaveik, myrk fólk, fólk ið hoyrdi til Jehova
Vitni, samkynd, slavur og russar. Tok koyrdu í hópatali út í mongu legurnar, ið
lógu spjaddar runt í londum eystan fyri Týskland, lond sum Pólland, Russland,
Eysturríki og Kekkia. Tokini vóru meira enn full hvørja ferð tey fóru, og tað
var sum oftast sera langar ferðir, við hvørki vátum ella turrum, so mong doyðu á
ferðini.

Tað var hart at liva í legunum, lívskorini vóru ikki góð. Lítið at eta, vánalig
støð at sova í og hart arbeiði. Og fleiri túsind fólk blivu dripin hvønn dag. Tá
ið kríggið endaði í juni mánaði í 1945, vóru næstan 6 000 000 jødar blivnir
dripnir.

Hvussu nógv vóru jødiski ofrini tilsamans? Tað er ómøguligt at siga neyvt,
hvussu nógv doyðu undir holocaust, men tey flestu eru einig um eitt tal á umleið
6 milliónir jødar.

Hvørji vórðu hótt? Granskarir og fólk meina, at Holocaust ikki bert var
jødaforfylging. Nasistarnar vóru eisini eftir fólki úr mongum øðrum bólkum, sum
t.d. sigøjnarar, sovjetiskir krígsfangar, alment pólskt og serbiskt fólk,
samkynd, folk við breki, Jehova vitni og aðrir politiskir og religiøsir flokkar
- um tey so vóru týsk ella ikki - ið vóru mótstøðufólk, ”anti-sosial” t.d.
biddarar, vagabondar og gøtuseljarar. Telir man hesi við, hava offrini verið
millum 11 til 17 milliónir fólk. Ein onnur kelda sigur eisini, hesi fólkini, sum
vórðu dripin av aðrari orsøk enn jødauppruna vóru 5 milliónir, so t.v.s. ca. 11
milliónir tilsamans.



https://fo.wikipedia.org/wiki/Herna%C3%B0arliga_verjan

Hernaðarliga verjan skal við vápnum loysa hernaðarligar uppgávur. Hernaðarliga
verjan er í trimum deildum: herurin, loftverjan og sjóverjan. Harumframt er
eisini t.d. heimaverja. Hernaðarliga verjan er undir verjumálaráðharranum og
verjumálaráðnum. Ovasta hernaðarliga stýrið er verjuovastin og
verjuyvirmannaráðið. Øll lond hava sína landsverju at verja seg fyri ágangi
uttaneftir. Eisini hernaðarliga eru Føroyar partir í danska ríkinum, so í
verjuni hava vit ikki so nógv at siga. Vit hava ikki føroyska landsverju, men
Vaktar- og Bjargingartænastan og vaktarskip hennara verja t.d. fiskiøki okkara
fyri ránsveiðu. Tey, ið starvast í landsverjuni, eru fólk í føstum starvi og
verjuskyldug. Ovastarnir hava sersjantar undir sær. Nógv fólk við vanligari
útbúgving eru eisini í føstum hernaðarligum starvi. Undirhermenn í føstum
starvi, kostáplar, hava um hendir serliga ta dýru útgerðina. Tey verjuskyldugu
verða innkallað og útbúgvin. Summi av teimum innkallaðu verða eykaovastar og
sersjantar. Almenna fyrireikingin skal síggja til, at samfelagið er til reiðar
til kríggj, og at útgerð fæst til vega. Tíðindi skulu verða send ótarnað og
skjótt, og ósonn tíðindi ikki koma út í orð og loypa ótta á fólk. At fólkið er
róligt og vil varðveita samfelagið, er grundarlagið undir verjuni. Almenna
verjan bjargar eisini mannalívum og ognum. Hon hjálpir fólki úr vanda, sløkkir
eldar, o.a.

Sjóverjan verjir sjóøkið. Fólkið er í myrkabláum eyðkennisbúna. Sjóverjan nýtir
skip. Á skipunum eru t.d. rakettir. Korvettirnar eru so stórar, at tær sigla í
øllum veðri. Torpedobátar eru smáir og ganga skjótt. Kavbátar kunnu sigla niðri
í sjónum. Minuleggjarar og minustrúkarar leggja og taka upp minur. Verjuskipini
ansa eftir sjóøkinum. Tey eru eisini undir Grønlandi og Føroyum.

Flogvápnið verjir loftrúmið og hjálpir hinum verjueindunum. Fólkið er í
ljósabláum eyðkennisbúna. Ymisk flogfør eru. Stríðsflogfør ella tyrlur flyta
útgerð og fólk. Tyrlurnar verða eisini brúktar í bjargingartænastuni. Á jørðini
hevur flogvápnið rakettir, sum kunnu skjóta flogfør niður.



https://fo.wikipedia.org/wiki/Heimshandilsfelagsskapurin

WTO er stytting fyri World Trade Organization, sum leysliga verður umsett til
Heimshandilsfelagsskapurin. WTO er ein millumtjóða felagsskapur, sum hevur til
endamáls at frælsisgera heimshandilin. Føroyar hava verið fevndar av danska
limaskapinum í WTO síðan 1995. Tað merkir, at altjóða ásetingar, sum eru gjørdar
í WTO, eisini fevna um Føroyar. Stovningarsáttmálin hjá WTO loyvir
fullveldisríkjum og sjálvstøðugum tollumveldum at gerast limir. Føroyar eru eitt
tílíkt umveldi.  Altjóða felagsskapurin fyri heimshandil hevur vunnið alt størri
týdning fyri at skipa handils- og vinnureglur um allan heim. Felagsskapurin er
so at siga ein støðug víðkan av tí gamla felagsskapinum fyri toll- og
avgjaldsreglur GATT, og er bygdur á eina røð av skjølum og skipanum. Hesi hava á
pappírinum til endamáls at taka burtur handilsforðingar og skipa somu reglur
fyri fríhandli millum heimsins lond – og ein kæruskipan er somuleiðis skipað,
har lond kunnu kæra onnur fyri brot á sáttmálar og reglur. Í 2013 hava
limalondini samtykt, at Laos og Tadsjikistan skulu hava limaskap, og tey hava so
eftir samráðingar bundið seg til at seta eina røð av sáttmálum og reglum í verk
innan ávísa tíð. 26 onnur lond eru í samráðingum um limaskap í løtuni. Í løtuni
eru 159 lond limir, og nógv eru á veg at gerast limir. Fleiri enn 30 lond eru
eygleiðarar og vilja gerast limir .

Heimshandilsfelagsskapurin, sum avloysti GATT í 1994, fevnir ikki bert um handil
við vørum, men eisini um handil við tænastum, íløgur og ídnaðarhugverksrætt.
Altjóða felagskapurin GATT varð stovnaður í 1948 við tí endamáli at taka av
forðingar fyri frælsum handli millum limalondini . Stórt sæð øll lond við
marknaðarbúskapi vóru limir í GATT, sum gjørdi karmar fyri tollsastum, ið
limalondini bundu seg til at halda. GATT er ein stytting fyri General Agreements
on Tariffs and Trade, sum leysliga verður umsett til vanligar avtalur um toll og
uttanlandshandil. WTO varð stovnað í 1995 við tí uppgávu at fyrisita avtalur og
reglur um handil millum limalondini. Høvuðsendamálið við WTO er at stimbra
frælsan handil í heiminum. WTO var úrslit av seinastu samráðingunum um altjóða
handilin, Uruguei-runduni, og kom ístaðin fyri GATT.

WTO hevur sum ein av teimum fáu heimsfelagsskapunum í sínum ásetingum, at bæði
sjálvstøðug ríkir og sjálvstøðug tollumveldi kunnu gerast limir við at ganga
undir treytirnar og sáttmálarnar, sum eru karmurin um WTO. Føroyar hava altso
rætt til sjálvstøðugan limaskap. Felagsskapurin orðar tað soleiðis: “Any state
or customs territory having full autonomy in the conduct of its trade policies
may join (“accede to”) the WTO, but WTO members must agree on the terms” . Tað
krevst altso, at myndugleikarnir, ið søkja, hava fult ræði á sínum
handilspolitsku viðurskiftum. Og síðani verða samráðingar um treytir og
tíðarfreistir, har at enda øll limalondini skulu samtykkja at taka upp nýggja
limalandið. Bæði fullveldisríki og sjálvstøðug tolløki við ræði á uttanríkis
handilsviðurskiftum kunnu gerast limir. Føroyar kunnu metast at vera eitt
sjálvstøðugt tolløki við ræði á uttanríkis handilsligum viðurskiftum.



https://fo.wikipedia.org/wiki/H%C3%BA%C3%B0

Húð (latn cutis, grikskt derma) er tann bleyti vevnaðurin, ið verjir kroppin á
menniskjum og øðrum ryggjadjórum. Húðin er ein mekanisk verja móti umhvørvinum
og er við til at regulera vætuskipanina og hitaskipanina í kroppinum. Kemisk
evni í sveitta og øðrum vætum úr húðini verja eisini móti sjúkuelvandi evnum
(patogenum).

Tey uttastu løgini á húðina verða nevnd yvirhúðin (epidermis) og er millum
0,05-1,5 mm tjúkk. Við eygnalokini er yvirhúðin tunn, meðan hon er tjúkk undir
iljunum og á øðrum pørtum av kroppinum, sum verða útsett fyri trýsti. Hornlagið
verður tað ovasta lagið av yvirhúðini nevnt, har eru deyðar húðsellur, sum
innihalda tað harða hrnevnið keratin. Hornlagið verjir kroppin móti stoytum og
ger húðina næstan heilt vatntætta. Samstundis forðar hornlagið eitt nú bakterium
og evnafrøðiligum evnum at koma inn í kroppin. Húðsellurnar í hornlagnum, fyrst
og fremt keratinocytir, verða alla tíðina "noydd" burtur og í staðin koma
nýggjar sellur. Longst niðri í yvirhúðini eru pigmentsellur, melanocytar sum
hava til uppgávu at verja arvaeginleikarnar í sellukjarnanum móti ultraviolettu
strálunum frá sólini. Í epidermis finnast enntá Langerhanssellur sum eru partur
av immunverjuni.



https://fo.wikipedia.org/wiki/Guatemala

Lýðveldið Guatemala er eitt land í Miðamerika. Í norðri hevur Guatemala mark við
Meksiko og Belis , í eystri við Honduras, og í suðri við El Salvador.
Høvuðsmálið í Guatemala spanskt. Høvuðsstaðurin í Guatemala eitur Guatemalabýur.
Avtoftaðir býir úr stórtíð Mayaríkisins og katólskar kirkjur í sponskum sniði
bera boð um, at mentanin í Guatemala er fjølbroytt. Helmingurin av fólkinum nú á
døgum er ættaður frá mayaindiánunum, og flestu teirra búgva í bygdum í
hálendinum. Hin helmingurin er lutvíst indiánskur, lutvíst spanskur. Mangir
mayaindiánar arbeiða hjá ríkum góðseigarum, sum dyrka kaffi, sukur og bananir,
sum er týdningarmesta útflutningsvøra í landinum. Guatemala flytur eisini út
nýhentaðar blómur, mest rósur, ið verða dyrkaðar í dølunum við Antigua. Flestu
fólk í Guatemala eru rómversk katólsk, ið var átrúnaðurin, sum spaniamenn bóru
við sær, tá ið teir komu hagar í 15. øld. Alt fleiri fólk taka nú við
protestantiskari trúgv, men fólkið hevur eisini aðra gudsdýrkan, ið hevur røtur
aftur í gamla mayaindiánska trúgv. Skrúðgongan í Antigua er eitt av
hátíðarhaldunum í halgu vikuni. Í Sankta Tomaskirkju verður biðið bæði til
katólsk halgimenni og gamlar indiánskar gudar.

Ferðavinnan er tann vinna, sum veksur skjótast í Guatemala. Á hvørjum ári koma
stívliga hálv millión fólk til landið at síggja gomlu mayabýirnar.
Tempultoftirnar av mikla mayabýnum Tikal eru í einum stórum tropuskógi. Enn veit
eingin, hví fólkið brádliga fór úr býnum fyri um 1000 árum síðan. Mangir
mayaindiánar í Guatemala eiga smáar jarðarteigar, har teir dyrka mais, bønir,
grasker og frukt. Tey, ið búgva avsíðis, ganga langan veg at selja grøði sína. Á
marknaðinum verða eisini seldar blómur og handgjørdar vørur og ymsir lutir, ið
handvei karar hava gjørt, t.d. leirvørur og kurvar. Liljur og rósur, nelikar og
gladiólir verða dyrkaðar í dølunum. Tað mesta verður selt til USA. Konurnar á
bygd ganga í øklasíðum skjúrti, sum tær sjálvar veva. Mynstrini eru fleiri
hundrað ára gomul. Veving er gamalt handverk. Vovið verður við litføgrum tógvi
og tráði, og somu mynstur eru gingin í arv ætt eftir ætt. Fleiri enn 300 ymisk
mynstur eru, sum øll hava sína serligu søgu. Vevkonurnar nýta einfaldar vevar,
sum eru lættir at taka við sær, tá ið tær flyta úr einum staði í annan.
Mayafólkið má alsamt stríðast til tess at lívbjargað sær, og mong hava tolt nógv
og eru dripin, tá ið tey hava roynt at hildið fast um sín gamla lívshátt.
Ringast var fyrst í 1980-árunum, tá ið hernaðarstýrið, sum tá var, setti sær
fyri at týna mayafólkið. Eini 60.000 fólk flýddu til Meksiko og hava livað har í
flóttafólkalegum. Nú flyta tey heim aftur til Guatemala, men viðurskifti teirra
eru óviss, og mesta jørðin er tikin frá teimum.

Í Guatemalabýi gerast alt fleiri gøtubørn. Tað eru børn, sum eru farin heiman
undan neyð og fátækadømi. Á gøtunum lívbjarga tey sær; tey stjala, bidda og
selja tað, tey finna á ruskdungum. Mannarættindafelagsskapir, t.d. Amnesty
International, eru nú farnir at arbeiða fyri at bøta um viðurskftini hjá hesum
børnum.



https://fo.wikipedia.org/wiki/Grenada

Grenada (enskt; Grenada) er oyggjaríki í Karibia. St. George’s er bæði
høvuðsstaður og størsti býur. Aðrir stórir býir er Grenville og Gouyave.
Miðallívsævin í landinum er 65.6 ár. Høvuðsmálið er enskt.

Frá 1762 til 1974 var Grenada bretskt hjáland, men landið gjørdist sjálvstøðugt
land í 1974. Í 1979 tók Maurice Bishop forseti valdið og eitt fleirtjóðaherlið
við USA á odda gjørdi innrás.

Fólkið er ættað úr Afrika, Evropa og Asia, og burtur úr tí er sprottin egin og
lívligan mentan, sum leggur stóran dent á tónleik og dans. 4 % av fólkinum eru
ikki lesifør.

Bara Indonesia dyrkar meira av muskatnøt enn Grenada, sum dyrkar um fjórðingin
av allari muskatnøt, nýtt verður í heiminum. Muskatnøt verður nýtt sum krydd í
heitum rættum og bakstri. Muskattræið er komið úr Indonesia, og tað vóru
niðurlendingar, ið tóku tað við sær til Grenada í 19. øld. Træið trívst væl í
fruktagóðu gosøskujørðini, og har er eisini lýtt og nógv avfall. Oljan úr
muskatnøtini verður nýtt til luktilsi og sápu. Malin muskatnøt verður nýtt til
matgerð.



https://fo.wikipedia.org/wiki/Franklin_D._Roosevelt

Franklin Delano Roosevelt (føddur 30. januar 1882 í New York – deyður 12. apríl
1945 í Georgia) var 32. forseti í Sambandsríki Amerika. Roosevelt varð
afturvaldur í 1936, í 1940 og aftur í 1944. Roosecelt doyði 12. apríl 1945 í
Georgia. Nakað eftir deyða hansara var tann reglan samtykt, at eingin forseti
mátti sita longur enn tvey valskeið. Hetta varð gjørt til tess at tryggja, at
eingin forseti gjørdist so sterkur, at hann fekk ov nógv vald á Kongressini og
stakríkjamyndugleikunum.

Undir valstríðinum hevði hann nýtt rakstrarrópið "New Deal", t.v.s. at kortini
skuldu gevast av nýggjum til tess at fáa USA búskaparliga aftur á føtur. "New
Deal"-politikkur hansara eydnaðist bara fyri ein part, tí hann fekk ikki vent
gongdini av álvara, men hann fekk gjørt tað, at kreppan ikki vaks. Tað var ikki
fyrr enn ímóti endanum av 1930-árunum, at amerikanski búskapurin rættiliga fór í
gongd aftur, og tá var tað hernaðardubbingin, ið beindi fyri arbeiðsloysinum.

Hesi tiltøk gjørdu, at Rooseveltstjórnin kom í hornatøkur við amerikanska
hægstarættin, sum í 1935 gjørdi úrskurð, ið segði, at fleiri av tiltøkunum hjá
Rooseveltstjórnini vóru ikki í samstarvi við stýrisskipanina, men tá ið
Roosevelt varð afturvaldur í 1936, fjaraði mótstøðan burtur.



https://fo.wikipedia.org/wiki/F%C3%B3lkaflytingat%C3%AD%C3%B0in

Fólkaflytingatíðin er heiti, sum søgufrøðingar brúka um fólkaflytingarnar frá ár
300 til 900 í Evropa.

Millum aðrar umfataði fólkaflytingarnar germanskar og slaviskar ættbólkar,
gotar, vandálar og frankar. Fólkaflytingin er helst sett í gongd av innrásini av
húnum úr eystri seint í 4. øld. Fólkatalsbroytingar og veðurlagsbroytingar hava
møguliga eisini havt ávirkan á gongdina.

Mett verður, at húnir, sum undan fólkaflytingatíðini vóru ókendir í Evropa, lupu
á eysturgermanar í 4. øld, og at trýstið frá teimum vestureftir hevur sett
stórar fólkaflytingar í gongd. Húnir herjaðu á rómverjar og aðrar tjóðir rundan
um. Germanar fluttu undan húnum vestureftir, longubardar, vesturgotar og
vandálar fluttu hvørjir longri enn hinir fyrru vestureftir og trýstu keltar
undan sær. Keltar fóru til Írlands um Frakland og víðari til Skotlands. Keltiskt
mál bleiv við tíðini høvuðsmál bæði í Írlandi og Skotlandi. Anglar og saksar
fóru til Onglands og róku bretar undan sær. Angulsaksiskt mál bleiv skjótt
høvuðsmál í Onglandi meðan bretskt mál (valisiskt mál) var verandi høvuðsmálið í
Wales.

Fólkaflytingin, innrásin av húnum og ófriðurin sum í fólkaflytingatíðini hava
sett týðilig spor í germanskan skaldskap. Føroysku Sjúrða kvæðini, íslendsku
søgurnar Vølsunga søga og Tíðriks søga, týska Nibelungenlied og angulsaksiska
Bjovulfs drapa (á nútíðarenskum: Beowulf) greiða øll frá hendingum, sum fóru
fram í fólkaflytingatíðini og frá innrásini hjá húnum.

Fyrsti táttur í Sjúrðar kvæðunum, Regin smiður, greiðir frá, at ófriður gekk á
kong Giurs lond, at bardagar eru suðuri við sjóvarstrond, og, at av teimum, ið
fóru í kríggj, kom eingin heim. Men hvør er Giur kongur?

Ein burgundarkongur er nevndur í søguligum keldum, sum æt Gibika. Hann er mettur
at hava livað um ár 400. Gibika kongur var millum fyrstu menn í vestri, sum
húnir lupu á. Søgugranskarin Guðmund Schütte setir metir Giur kong vera Gibika
kong, og hann metir, at bardagarnir suðuri við sjóvarstrond eru bardagar við
Svartahavsstrendurnar. Seinni siga Sjúrða kvæðini frá Artala húnakongi, sum
mettur er at vera Attila húnakongur.

Karlamagnus livdi eisini í fólkaflytingatíðini, sum føroyskt kvæði eisini eru
um. Karlamagnus førdi harðligt kríggj m.a. ímóti heidnum germanskum ættbólkum,
sum hann vildi kristna. Summir søgufrøðingar halda, at júst Karlamagnus var við
til at seta gongd á víkingaøld við sínum álopum á heidnar germanskar ættbólkar.
Víkingaálopini vóru í byrjanini álop á kristin fólk, sum nýliga vóru komin
norðureftir. Seinni fóru teir tó at leggja land undir seg.



https://fo.wikipedia.org/wiki/Ekvatorguinea

Ekvatorguinea (spanskt: República de Guinea Ecuatorial, franskt: République de
Guinée équatoriale, portugisiskt: República da Guiné Equatorial) ella Lýðveldið
Ekvatorguinea er eitt lítið land í Vesturafrika. Eitt av teimum minstu.
Ekvatorguinea hevur mark við Gabon og Kamerun. Londinum hevur uml. 500 000
íbúgvar.

Forsetahjúnini í Ekvatorguinea eita Teodoro Obiang Nguema og Constancia Mangue
de Obiang, og umrøddi sonur teirra er Teodorin Obiang, sum verður mettur at
skula taka yvir, tá hin gamli ikki orkar at stýra longur. Teodoro Obiang Nguema
tók ræði í landinum eftir blóðugt kvett í 1979 og síðan hevur stjørnað landinum
við harðari hond. Hann hevur fingið atgongd til størt ríkidømi, tí oljuídnaður
við landið hevur givið nógv av sær.

Fólkið í Ekvatorguinea hevur tolt nógv, og búskapurin hevur ligið í sori av
harðræðisávum. Øll 1970-árunum stýrdi eirindaleysi einaræðisharrin Macias
Nguema, men í 1990-árunum tók hóvligari stýri við valdinum. Hetta lítla, fagra
landið - har eisini fimm oyggjar eru uppií, má nú stríðast til tess at fáa
búskapin á føtur aftur.

Pinkulítla landið í Vestafrika gjørdist kent av umheiminum, tá ið olja í
hampiliga stórum nøgdum varð funnin í landinum í 1995. Ríkidømið átti av røttum
at verið stórt í slíkum landi, men alíkavæl má meginparturin av fólkinum í
landinum liva fyri minni enn 5-10 krónur um dagin. Peningurin frá
oljuríkidøminum fer í ávísan mun beint í lumman á Obiang Nguema, sum persónliga
er góður fyri fleiri milliardir (av landsins pengum). Peningurin stendur á konto
uttanlands.

Lýggja veðurlagið og fruktagóða gosøskujørðin í størstu oynni Bioko gera, at
oyggin er væl egnað til landbúnað, men vegirnir eru fáir, og verkafólkið veit
einki um nýggjar dyrkingarhættir. Mesta lendið er lagt inn til kakaolundir,
tískil er næstan eingin jørð eftir, har fólkið kann dyrka mat.



https://fo.wikipedia.org/wiki/Edward_Fugl%C3%B8

Edward Fuglø varð føddur í Klaksvík 1965 og vaks upp har. Hann er útbúgvin á
donskum listaskúla í 1991 og hevur arbeitt við pallseting í sjónleikarhúsum,
sjónvarpi og filmum sum Bye Bye Bluebird (í 1999), har hann umframt pallseting
eisini gjørdi búnar. Edward, sum eisini hevur teknað til bøkur og frímerki, fekk
í 1995 Barnabókavirðisløn Tórshavnar Býráðs og í 2001 Norðurlendsku
barnabókavirðislønina. Sama árið sniðgav hann ferðandi framsýningina Hunters of
the North.

Edward er samstundis listamálari, sum leggur dent á súmbolskar myndir, ið reisa
spurningar um lív og tilveru. Edward er virkin í bókahandlinum Leikalund, sum
eisini er mentapallur í Klaksvík.

Í 2008 varð hann tilnevndur Barna- og Ungdómsbókmentavirðisløn Útnorðurráðsins
fyri bókina Apollonia.

Í november 2013 læt Norðuratlantshúsið í Odense upp. Klaksvíkar kommuna læt eina
listagávu til Norðuratlantshúsið, kommuna hevði heitt á Edward Fuglø um at prýða
ein vegg í húsinum. Hann prýddi endaveggin í felagshølunum á fyrstu hædd, har
ráðstevnir, fundir og onnur tiltøk koma at vera.



https://fo.wikipedia.org/wiki/Bris

Brisið, ofta kallað búkspýttkertilin, (pancreas á latíni) er eitt kertilgagn í
sodningarleiðini í tí endokrinu skipanini hjá ryggdjórum. Brisið hevur bæði eina
eksokrina skipan (hon letur frá sær brissevju, sum inniheldur kveikar til
sodningina) og eina endokrina skipan (hon ger nøkur umráðandi hormon, sum t.d.
insulin, glukagon og somatostatin). Brisið er uml. 15 cm langt og liggur undir
magasekkinum, tætt umfavna av tólvfingurtarminum har tað hevur útbragd í, saman
við gallbløðruni.

Brisið hevur í stóran mun bert tvær funktiónir í kroppinum; 99% av brisinum ger
sodningarkveikar og brissevju, sum fara út í tólvfingurtarmin ígjøgnum Wirsung
kanalina. Brissevjan, saman við gallinum, frá livrini niðurbróta feittevnir,
sukurevnir og proteinir, sum koma frá magasekkinum. Hetta ger at tarmurin betri
kann upptaka hesi evnini. Brissevjan er eisini ein lútur, sum órinar sýruna frá
magasekkinum.

Tað síðsta prosentið av brisinum er hormonframleiðandi vevnaður. Hesin vevnaður
er í smáum oyggjum, sum verða kallaðar tær Langerhansku oyggjarnar. Hesar
kyknirnar framleiða hormonir sum regulera blóðsukri í kroppinum. Tey mest
umráðandi hormonini sum brisið ger er insulin og glukagon. Insulinið, sum verður
gjørt í β-kyknunum (beta-kykna), økir um sukurupptøkuna í ymsum kyknum; hjá t.d.
vøddakyknum tá ein íðkar ítrótt ella líknandi, og hjá livurkyknum har glukosan
(eitt sukurevni) verður goymd sum glykogen í smáum goymslurúmum. Insulin tarnar
samtíðis eisini útlátið av tilverandi goymslum av glykogeni. Insulin hevur
eisini eina uppbyggjandi ávirkan á ymisk protein, og eina tarnandi ávirkan á
niðurbrótingina av feitti og proteinum. Í stuttum tekur insulinið glukosu úr
blóðinum og inn í kyknirnar, og av tí sama minkar konsentratiónin av glukosu í
blóðinum (blóðsukri fellur). Hitt hormonið, glukagon, sum verður gjørt í
α-kyknunum (alfa-kykna) hevur uppá nógvar háttir øvuta ávirkan enn insulin, av
tí at tað fær blóðsukri at hækka. Tað stimulerar livrina at frígeva glykogen
goymslunar; glykogeni verður síðani aftur umgjørt til glukosu. Síðani stimulerar
glukagon eisini útlátið av insulini, fyri at fáa kykninar í kroppinum at taka
ímóti eitt sindur av glukosuni, ið tí hækkandi blóðsukrinum.

Sukur (glukosa) er tann mest umráðandi orkukeldan hjá kroppinum, og tað er
umráðandi at tað liggur innanfyri eitt vist øki, sum er uml. 4 - 6 mmol/L. Hetta
er so tí t.d. heilin kann bert nýta glukosu sum eina orkukeldu, og ikki t.d.
feitt. Um blóðsukri fellur ov langt niður kann ein fella í koma og fáa krampar.

(Pancreatitis á enskum). Tað eru tvey sløg av ígerðum, ein kann fáa í brisið,
bæði hava ymisk sjúkueyðkenni, og bæði tørva ymiska viðgerð:

Diabetes mellitus er tann mest vanligi sjúkdómurin í brisinum. Bæði
høvuðssløgini av diabetes mellitus eru úrslitið av, at okkurt er galið við
brisinum. Við týpu 1 diabetes mellitus er tað beinleiðis skaði hendir við
β-kyknunum, sum so gera ov líti av insulini. Týpa 2 diabetes mellitus hevur ein
fyrst insulin mótstøðu, sum er kent við at ein hevur ov lítið av insulini fyri
at útfylla tørvin av tí. Hetta endar so við at β-kyknirnar gera meira insulin,
til tær endaliga steðga at gera insulin, av yvirarbeiði. Men hetta kann taka
fleiri ár.

(Exocrine pancreatic insufficiency, ella EPI á enskum). Hetta er tá brisið ikki
klárar at gera nokk av sodningarkveikum, so sodningin verður ófulgjørd. Fólk við
EPI hava ofta systiska fibrosu (cystic fibrosis á enskum) ella Shwachman-Diamond
Syndrom. EPI kemur av at tað er eitt vaksandi tap av kyknunum sum gera
sodningarkveikar. Kronisk ígerð er tann mest vanliga orsøkin av EPI hjá fólkum.
Tapið av sodningarkveikum ger at ein fer at mangla føðsluevni.

(Cystic fibrosis, ella CF á enskum) er ein arvalig sjúka, sum ávirkar allan
kroppin, og førir við sær vaksandi avlamni og ov skjótan deyða. CF kemur av, at
ein mutatión er í cystic fibrosis transmembrane conductance regulator (CFTR)
geninum. Úrdrátturin av hesin geninum hjálpir við at gera sveitta, sodningarevni
og slím. Tey flestu fólkini uttan CF hava tvey virkandi kopi av geninum, men
bert eitt er neyðugt, fyri ikki at fáa CF; tí er CF ein autosomal resessiv
(autosomal recessive á enskum) sjúka. Navnið "cystic fibrosis" kemur av at ein
fær "fibrosis" (arrvevnaður) og "cysts" (bløðrir) innaní brisinum. CF ger
varandi skaða í brisið, og ein kann eisini fáa pínifulla ígerð í tað.



https://fo.wikipedia.org/wiki/Boston

Boston er høvuðsstaður og størsti býur í Massachusetts. Boston liggur á
eysturstrondini í Massachusetts í New England-økinum, eitt sindur norðan fyri
New York býin. Umframt at vera kendur fyri sínar góðu og nógvu hægru lærustovnar
er Boston eisini kendur sum býurin, har "Declaration of Independence" varð
undirskrivað í 1776. Sjónvarpsrøðin Boston Legal, Cheers ella Sam's Bar er
eisini upptikin í Boston . Tann barrin er opin enn og sær soleiðis út, sum tá ið
tey tóku upp. Ally McBeal er somuleiðis upptikið í Boston, býnum sum eisini
hýsir The Red Sox, ið vann World Series í hornabóltur í 2007 . Annars er Boston
eisini kendur fyri vakra fjørðin, "The Big Dig" og modernaða listasavnið.

Sum við øllum øðrum stórbýum í USA, so myndar harðskapur og annað líknandi lívið
í býnum eisini, serliga náttarlívið.

Boston er ein universitetsbýur við tveimum stórum universitetum við umleið
250.000 lesandi tilsamans . Her sigst vera fleiri lærustovnar enn í øllum Stóra
Bretlandi. Deildirnar hjá universitetinum eru spjaddar runt um allan býin, sum
er ógvuliga sermerktur av studentalívi. Studentar síggjast við fúkandi ferð á
súkklum, og kaféirnar eru sum oftast stúgvandi fullar í døgurðatímanum og eftir
skúlatíð. Í Boston er tað sum í flest øðrum lestrarbýum trupult at fáa bústað. Í
Cambridge í Boston er meðalaldurin á fólki 30 ár .

Hvørt ár síðan 1897 hevur Boston Maraton verið fyriskipað í býnum. Nógv fólk
hava luttikið, ikki bert fólk úr USA men úr fleiri londum. Maraton renningin í
Boston verður altíð hildið á Patriots' Day, sum er triðja mánadag í apríl.
Maraton'ið fer fram í fleiri býum í stórbýnum Boston.

15. apríl 2013 gjørdist eitt blóðugt maraton í Boston. Umleið ein tíma eftir at
fyrsti rennarin varð komin á mál, klokkan var tá 2:50 lokal tíð, brustu tvær
bumbur á Copley Square tætt við málstrikuna. Í minsta lagi tveir áskoðarir lótu
lív og minst 40 fólk vóru særd. Ein triðja bumba brast uttanfyri John F. Kennedy
Presidential Library and Museum.



https://fo.wikipedia.org/wiki/Atlantic_Airways

Atlantic Airways (føroyskt; Atlantsflog) varð stovnað tann 10. november 1987 og
fleyg sín fyrsta túr millum Føroyar og Danmark 28. mars í 1988. Atlantic Airways
varð stovnað til tess at menna føroyska flogvinnu og flogferðslu. Stjórin í
Atlantic Airways er Jørgen Holme. Skrivstovan hjá Atlantic Airways liggur á
flogvøllinum í Vágum og á Kastrup Flogvølli í Keypmannahavn.

Búmerkið hjá Atlantic Airways er ein súla - hetta er ikki tað einasta búmerkið,
Atlantic Airways hevur havt. Áðrenn var tað 2 A í føroyskum flagglitum, sum vóru
samantvinnað.

Starvsfólkaliðið taldi í 2012 168 ársverk, flogførini eru fýra og tyrlurnar
tríggjar í tali hjá felagnum.Til samanberingar, so vóru í fyrsta ársfjórðing í
2008 204 fulltíðar starvsfólk hjá Atlantic Airways, og hevði felagið 7 flogfør
og 3 tyrlur. Felagið rekur størsta arbeiðsplássið í Vágum og telist eisini
millum tey størstu í Føroyum.

Trý flogfeløg vórðu heiðrað sum ársins flogfelag í Evropa við ávikavist
gullmerki, silvurmerki og bronsumerki á aðalfundinum hjá European Regions
Airline Association í Dublin hin 21. september 2012. Atlantic Airways fekk
bronsu. Magni Arge, stjóri, fekk vegna Atlantic Airways handað Airline of the
Year-heiðursmerki fyri á slóðbrótandi hátt at hava tikið nýggja navigatiónstøkni
í nýtslu og hava prógvað sínar dygdir sum felag og sítt virði fyri Føroyar.



https://fo.wikipedia.org/wiki/Arizona

Arizona (enskt: State of Arizona), á føroyskum ofta stavaður Arisona, er ein
lutstatur í Sambandsríkinum Amerika við umleið 6,39 millionum íbúgvum (2010). Í
suðri hevur Arizona mark við Meksiko, í norðri við Utah, í eystri við New Mexico
og í vestri við Kalifornia og Nevada. Fleiri enn 5 mál verða talað, men
høvuðssmálið er enskt, sum er móðurmál hjá um 75 % av fólkinum. Enskt er alment
mál; men mong tala eisini spanskt og navaho. Spanskt er móðurmál hjá umleið
20 %.

Størsti býur og høvuðsstaður er Phoenix. Í Phoenix og økinum rundanum búgva 4,17
mió. fólk. Aðrir stórir býir er Tucson, Mesa, Glendale, Chandler og Scottsdale.
Har er eisini Grand Canyon. Tað er ein 16 kilometrar long og upp til 1800 metrar
djúp gjógv, á enskum nevnd canyon. Grand Canyon er vorðin til av Koloradoánni,
sum í milliardir av árum hevur máað seg djúpt niður í lendið. Eyknevni hjá
Arizona er Grand-Canyon-staturin (enskt: The Grand Canyon State).

Um 90 % av statinum er heit og turr sandoyðimørk. Størstu oyðimerkurnar eru
Paintedoyðimørk (enskt; Painted Desert) fyri norðan og Sonoranoyðimørk (enskt;
Sonoran Desert) fyri sunnan. Einaferð livdu bara dýr, sum høvdu lagað seg til
hitan, í Sonoroanoyðimørk. Nú er Phoenix í Suðurarizona ímillum teir býir í USA,
sum vaksa skjótast, hóast hann er mítt í oyðimørkini. Fólkavøksturin frá 1960
til 1990 var heili 300 %. Ein av atvoldunum til, at Coloradoá er byrgd og ikki
longur rennur í havið, er nógva vatnnýtslan í Phoenix.

Djúpa og breiða gjógvin Grand Canyon í Norðurarizona varð til fyri milliónum
árum síðan, so hvørt sum vatnið úr Coloradoánni máaði seg niður í klettin. Í
støðum er gjógvin 1600 metrar djúp og hevur máað seg niður ígjøgnum klett, sum
er 2000 milliónir ára gamal. Fjølbroyttar steinrenningar, funnar í bergvegginum,
siga frá skiftandi jarðfrøðini í Grand Canyon.

Hægsta fjallið er Humphreys Peak í Kachina Peaks Wilderness í Miðarizona.
Humphreys Peak er góðar 3 800 metrar høgt.

Í Arizona vóru fleiri ættarbólkar, sum dyrkaðu jørðina. Puebloindiánarnir høvdu
byrgt áir og grivið veitir. Tá ið so turkur kom, veittu teir vatnið út á lendið.
Puebloindiánarnir vóru friðarfólk, men teir ræddust at apasjarnar skuldu leypa
á. Teir vóru grannar. Pueblo merkir "bygd". Suðuri hevði hohokamfólkið stóra
framgongd, tí at tey vóru dugandi bøndur. Grannatjóð teirra, pueblofólkið, bygdi
stór hús, sum vóru áføst og í fleiri hæddum. Húsini vóru av leiri og flættaðum
kvistum og stóðu í grunnum gryvjum. Hohokamfólkið livdi í Suðurarizona frá um
100 f.Kr. til um 1400. Flestu teirra hildu til í tí fruktagóða Gilaáardali.

Um 800 búsettu tey seg aðrastaðni - størsta búsetingin verður nú á døgum kallað
Snaketown (í Pinal County). Tey vórðu ávirkað av mentanum longri suðuri í
Meksiko. Tað sæst á lutum og útbúnaði úr leiri, vovnum klæði og vøllunum, teir
gjørdu til meksikanskar bóltleikir. Fornfrøðingar vita ikki, hvør lagna teirra
var. Tí verður mentanin nevnd hohokam, ið merkir "tey horvnu". Á
hohokamverkstøðunum vórðu gjørdir lutir úr reyðum og brúngulum leiri, sum vórðu
prýddir við myndum av dýrum og fólki. Mynstrini í hohokamklæðunum vóru týðiliga
eftir meksikanskari list. Við tað, at hohokam bøndurnir veittu vatn á velturnar,
heystaðu teir tvær ferðir um árið: fyrru ferð um várið, tá ið kavin tíðnaði, og
áirnar floymdu upp um áarbakkarnar, aðru fer seint á sumri, tá ið tað regnaði
illa. Teir veltu korn, tubakk, bønir og bummull. Hohokamfólkið velti eisini
mais.

Hohokamar funnu upp kynstrið at brenna myndir við sýru. Teir sýrubrendu skeljar,
sum teir keyptu frá fólki á vesturstrondini. Djór vórðu málað við tjøru á
skeljar. So varð skelin dyppað í tynta sýru, sum brendi burtur tað ómálaða, og
tað málaða varð verandi eftir. Hohokamfólkið málaði seg um kroppin, tá ið tey
skuldu til kappleikir og halda átrúnaðarligar høgtíðsdagar. Hohokambøndurnir
byrgdu veitirnar við flættaðum mottum. Soleiðis veittu teir vatnið av einari
veltu á aðra.

Arizona var einaferð spanskt hjáland. Tá ið Meksiko tók loysing frá Spania 1821,
var Arizona partur av Meksiko. Í 1845 bað Arizona um at verða limað inn í USA.
Tað varð atvold til kríggj ímillum Meksiko og USA í 1846-1848. Meksiko tapti.
Arizona bleiv alment lutstatur í USA 14. februar í 1912.

15,2 % verða søgd at liva undir fátækramarkinum (2011). 4,1 % av fólkinum eru
arbeiðsleys, og miðallívsævin í lutstatinum er 78,93 ár. Undir 1 % av fólkinum
eru ikki lesifør. BTÚ fyri hvønn íbúgva í lutstatinum er 31 485 USD. Í januar
2009 búðu 6 500 180 fólk í Arizona. Um 5,63 % vóru indiánar (heimafólkið),
88,74 % vóru av evropeiskari ætt, og hini vóru úr Asia, Afrika og ymiskum
oyggjabólkum í Kyrrahavi. Meginparturin av fólkinum er katolikkar, og eini 15 %
eru protestantar. 58 % av fólkinum búgva í býum við fleiri enn 100 000 íbúgvum.

Jan Brewer (føddur 26. september 1944 í Hollywood, Kalifornia) er guvernørur.
Hon umboðar republikanararnar.

Staturin hevur í 2010 samtykt eina lóg, ið krevur at innflytarar skulu hava
skjøl á sær, sum prógva at teir hava loyvi til at vera í USA. Løgreglan skal
spyrja øll tey, sum hon kortini steðgar av einhvørjari orsøk, og heldur sær út
til at kunna vera ein innflytari, hvørt tey hava hesi pappírini. Hava
innflytarar ikki pappírini á sær, fáa teir bót. Fleiri býir í USA hava sett
handilsforboð móti Arizona, og Barack Obama hevur funnist harðliga at lóggávuni.
Líknandi lóggávur eru hinvegin galdandi í fleiri evropeiskum londum.



https://fo.wikipedia.org/wiki/Angela_Merkel

Angela Dorothea Merkel (f. 17. juli 1954 í Hamburg) er samveldiskanslari í
Týsklandi. Merkel er 61 ár og útbúgvin alisfrøðingur og hevur eina bergtakandi
politiska lívsleið aftan fyri seg. Eftir at bæði týsklondini runnu saman bað
táverandi týski ríkiskanslarin Helmut Kohl hana í 1990 taka við sum ráðharri í
kvinnu- og ungdómsmálum. Og komandi árini fekk hon litið í hendi fleiri týðandi
ráðharrasessir. Merkel, sum er afturvald til ríkiskanslara í Týsklandi í 2009,
hevur fyrsta fýraáraskeiðið í embætinum fingið ein móðurligan leiklut hjá týska
fólkinum. Sagt verður um Angelu Merkel, at hon leitar sær ráð í Bíbliuni og
styrki úr eysturtýsku rótum sínum.

Merkel, fødd Angela Dorothea Kasner, er fødd í Hamborg í 1954. Pápin var
lutherianskur prestur, og mamman var lærarinna í eingilskum og latín. Hon vaks
upp í DDR, las fysikk og fekk doktaragrad í 1986. Seinast í 1980unum fór hon upp
í politikk. Hon meldaði seg inn í CDU (Christlich Demokratische Union
Deutschlands), og eftir stutta tíð bleiv hon ráðharri fyri kvinnur og ung,
seinri fyri umhvørvi og atomtrygd. Í november 2005 bleiv hon kanslari í
Týsklandi – sum tann fyrsta kvinnan. Hon er eisini fyrsti kanslari úr fyrrv. DDR
og yngsti kanslari og hevur sostatt sett fleiri met.

Heimsins valdsmesta kvinna eitur framvegis Angela Merkel í 2009. Prestsdóttirin
úr landinum, sum hvarv – fyrrverandi kommunistiska Eysturtýsklandi (DDR) – er
vald aftur í 2009 til ríkiskanslara í Týsklandi. M.a. tí, at hon hevur vunnið
atkvøður frá fólki, sum annars ikki taka undir við konservativa politikkinum hjá
flokki hennara, Kristiligu Demokratunum, CDU, og bayerska bróðurflokkinum, CSU.

Hon fær atkvøður fyri tað, hon er – Angela Merkel. Týska landsmóðirin. Og fyrsta
fýra ára skeiðið sum kanslari hevur hon havt hepna hond við sær. Hon hevur víst
seg sum sannan verðinspolitikara. Til dømis fírdi hon ikki fyri at koma við
hvøssum ábreiðslum móti stjórnini hjá fyrrverandi amerikanska forsetanum George
W. Bush – uttan kortini at skaða viðurskiftini millum Týskland og Amerika. Og í
dag er vinarlagið sera gott millum hana og stjórnina hjá Obama. Samstundis er
tað eydnast henni at fáa góð viðurskifti í lag við grannalandið Pólland. Og
tónin millum Týskland og Russland er eisini vorðin blíðari.

Fleiri týsk bløð hava upp undir valið róst Angelu Markel fyri skilagóða
handfaring av fíggjarkreppuni, sum hevur við sær, at Týskland nú er tað av
ES-londum, sum av álvara aftur er farið at merkja framgongd í búskapinum. Hóast
ringastu fíggjakreppuna síðan Seinna heimsbardaga, riðu bæði Angela Merkel og
sosialdemokratiski fíggjarmálaráðharri hennara, Peer Steinbrück, av sær stormin
og skipaðu í felag fyri einum javningarpolitikki á teimum økjum, har kreppan
rakti meinast.

Hon hevur vakt internationalan ans og viðurkenning fyri frálíku samráðingarevni
síni, seinast sum ES-forkvinna í juni 2007, tá tað eydnaðist henni at fáa semju
um eina nýggja ES-traktat.



https://fo.wikipedia.org/wiki/Algoritma

Í støddfrøði og í teldufrøði er ein algoritma ein sjálvstøðug mongd av atgerðum
(operatiónum), ið skulu avrikast stig fyri stig.

Sjálvt um orðið hevur sín uppruna úr arabiskum, komu tær fyrstu algoritmurnar
frá gamla Grikkalandi. Millum týdningarmestu dømini finnast m.a. sílan hjá
Eratosthenes til at finna primtøl, ið varð umrødd í bókini Innførsla til
talfrøði eftir Nikomachos og euklidiska algoritman til at finna størsta felags
býtistal hjá tveimum náttúruligum tølum úr Elementunum hjá Euklid. Ein tann
elsta algoritman, sum viðger reell tøl er Archimedesar algoritma til at nærkast
π.

Algoritma kemur frá latínsku týðingini av eini bók, ið varð skrivað av
al-Khwārizmī, ið var ein persiskur støddfrøðingur, stjørnufrøðingur og
landafrøðingur. Al-Khwārizmī skrivaði eina bók við heitinum Um útrokningar av
Hindiskum tølum uml. 825 e.Kr.f. , og var høvuðsorsøk fyri útbreiðsluna av tí
indisku talskipanini ígjøgnum Miðeystur og Evropa. Hon var týdd til latín
soljóðandi: Algoritmi de numero Indorum (á føroyskum: “Al-Khwarizmi um Hindisk
tøl”). Heitið “algoritmi” í yvirskriftini av bókini gjørdist til heitið
algoritma.



https://fo.wikipedia.org/wiki/Albert_Einstein

Albert Einstein (føddur 14. mars 1879 í Ulm, Týsklandi, deyður 18. apríl 1955 í
Princeton, New Jersey) var ein týskføddur granskari, sum fann fram til
relativitetsástøði. Hann fekk Nobel-heiðurslønina í 1921 í alisfrøði, hann fekk
heiðurslønina fyri sína frágreiðing um tann fotoelektroniska virknaðin. Hann
varð føddur í suðurtýska býnum Ulm, men tá hann var hálvt ára gamal flutti
familjan til München, har pápin læt upp eina elektronikkfyritøku. Orsakað av
peningaligum trupulleikum flutti familjan til Torino í Italia í 1894 og fáir
mánaðir seinni til Pavia. Albert Einstein bleiv verandi í München fyri at gera
seg lidnan við studentaskúlan. Hann valdi í 1895 at støðga í skúlanum fyri at
fylgja aftaná foreldrunum.

16-ára gamal royndi hann at verða innskrivaður í polytekniska háskúlan í Zürichs
uttan nakað studentaskúlaprógv. Hann kláraði tó ikki upptøkuroyndina, sjálvt um
hann fekk topkarakterir í alisfrøði og støddfrøði, og tí tók hann í 1896
studentspróvtøku á studentaskúlanum í Aarau í Sveis. Síðan fór hann alt fyri
eitt í holt við lesnaðin í alisfrøði (fysikk) á polytekniska háskúlanum, og fýra
ár seinni fekk hann prógv. Sum 17-ára gamal frásegði Albert sær sítt týska
ríkisborgaraskap, og í 1901 fekk hann sveisiskt ríkisborgaraskap. Eftir tvey ár
við skiftandi vikariatum varð hann settur í starv sum tekniskur málsviðgeri á
patentskrivstovuni í Zürich.



https://fo.wikipedia.org/wiki/Al-Qaeda

Al-Qaeda (á arábiskum القاعدة‎), á føroyskum ofta nevndur Al-Kaida, er ein
islamskur bólkur av yvirgangsfólkum, sum hevur tað uppgávu at fremja álop á lond
sum USA og Bretland. Tað er eitt álvarssamt bakkast fyri yvirgangsfelagsskapin
Al-Qaeda og tær víðgongdu islamistisku rørslurnar sum heild, at Osama bin Laden
er deyður. Osama bin Laden hevur havt eina sera sterka støðu sum tann stóra
fyrimyndin hjá Al-Qaeda, so hetta er eitt sera stórt bakkast fyri felagsskapin.
Samstundis er hetta ein stórur sigur fyri stjórnina hjá Barack Obama (D) og
Amerika.

Næstovasti í felagskapinum er 59 ára gamli, Ayman al-Zawahiri úr Egyptalandi,
men hann er ikki so væl skorin fyri tungubandið sum bin Laden. Ayman al-Zawahiri
er lækni, men hann hevur vígt lív sítt til islamska læru og jihad. Hildið
verður, at tað var hann, sum legði álopið á USA 11. september 2001 til rættis.
Roknað verður við, at Ayman al-Zawahiri verður ovasti í Al-Qaeda, í øllum førum
eitt skifti, men felagskapurin verður noyddur at finna sær ein nýggjan leiðara í
yngra ættarliðinum. Hildið verður, at hann krógvar seg á markinum millum
Pakistan og Afghanistan. Annars fer felagskapurin at hava ilt við at finna
nýggjar limir.

Islamska trúgvin og muslimar verða oftani sæddir sum terroristar, tí at
yvirgangsbólkurin Al-Qaeda eru eins og tey muslimar, og teir seta ringt ljós á
allan muslimska heimin.



https://fo.wikipedia.org/wiki/Advent

Adventstíðin er fyrireiking til jólini. Hetta orðið verður brúkt til hendan
partin í kirkjuárinum, tí vit hugsa um Jesu komu. Adventssunnudagur er
nýggjársdagur í kirkjuárinum, og adventstíðin fatar um fýra teir seinastu
sunnudagarnar fyri jól. Teir tekstir, sum verða lisnir úr Bíbliuni í
gudstænastuni í adventstíðini, siga frá Guds lyftum um ein frelsara, frá
fyrijáttanini í Gamla Testamenti og um at vera til reiðar at møta frelsaranum.

Orðið er komið úr latíni í flestøll mál her um vegir; tað er stytting av
adventus domini "koma Harrans", av fyrisetingini ad "at, til" og sagnorðinum
venire "koma". Norrøna navnið á hesi fyrireikingartíð til jólini var "jólafasta"
(jólaføst). Tá hevði fólk - sum føroyingar eisini til fyri stuttum - bindindi at
bíða við jólahaldinum, til jólini komu.

Orðið advent (eisini stavsett "atvent") hevur verið lagað at føroyskum
framburðarreglum soleiðis, at sagt hevur verið annaðhvørt [advent] við stuttum
a-ljóði sum eitt nú í orðinum alv ella [ead-/eatvent] við tvíljóðandi a sum í
orðinum at. At siga [a:dvent] við longum óføroyskum [a:], sum nú hoyrist av
øðrumhvørjum munni í útvarpi og sjónvarpi, er nýtt og man vera nýkomið úr
donskum.



https://fo.wikipedia.org/wiki/Abraham_Lincoln

Abraham Lincoln (f. 12. februar 1809 - d. 15. apríl 1865), løgfrøðingur, føddur
í Kentucky í USA, var ágrýtin forseti. 15. apríl 1865 varð hann myrdur. Ein
sjónleikari, ið helt við suðurríkjunum, skeyt hann. Lincoln er ein hin mætasti
forseti í USA. Lincoln var kendur sum forseti, tí hann var forseti, tá
borgarakríggið var, og tað var eisini hann, sum tók stig til at fáa enda á
trælahaldinum í USA.

Sum hin 16. forsetin í USA kom Lincoln at taka avgerðir, ið fingu sera stórar
avleiðingar fyri amerikanska fólkið. Hann verður roknaður sum størsti og besti
forseti, ið USA nakrantíð hevur havt. Avgerðirnar, ið hann tók, komu eisini at
kosta honum lívið. Hann doyði av skotsári tann 15. apríl 1865 bert 56 ára gamal.
Allur heimurin syrgdi deyða hansara. Lincoln var m.a. beinleiðis orsøkin til, at
trælahaldið fekk mønustingin, og at Sambandsríki Amerika sum samveldi yvirlivdi.

Lincoln var føddur í Hardin County, Kentucky. Tann lítla stokkastovan, har hann
var føddur, hevði bert eitt vindeyga og eina hurð. Hesin hávaksni drongurin fekk
ikki stórvegis skúlagongd, men noyddist í staðin at hjálpa til í øllum
fyrifallandi arbeiði. Húskið flutti ofta, og altíð vestureftir. Øll barnaárini
livdi hann sostatt á tí vandamikla markinum til niðursetulandið. Sum ungur hevði
hann roynt hvørt av sínum. Hann hevði t.d. verið prámdragari á Mississippiánni
og viðahøggari í teimum stóru skógunum í Kentucky. Eina tíð var hann
krambakallur. Hann var sera arbeiðssamur maður og hevði ein jarnvilja, so tað
eydnaðist honum at gerast løgfrøðingur, og haðani var gøtan ikki so torgingin at
gerast politikari.

Í nógv ár sótu Demokratarnir við valdinum í USA, og tí hevði forsetin altíð
verið ein suðurstatsmaður. Men í 1860 vendi, tí tá vunnu Republikanararnir
forsetavalið, og Lincoln gjørdist forseti og flutti inn í Hvítu Húsini í
Washington DC. Lincoln er síðan vorðin hin best umtókti av øllum amerikonsku
forsetunum. Hann var kendur sum íðin mótstøðumaður av trælahaldi, og tá iv hann
var valdur til forseta í 1860, varð tað suðurstatsfólkunum greitt, hvat tey
høvdu í væntu. Ellivu av Suðurstatunum gjørdu ikki vandari enn so, at teir søgdu
limaskap sín í samveldinum upp við tí í hyggju at skipa eitt egið samveldi. Frá
tí fyrsta hevði Lincoln ta áskoðan, at hetta fór at gerast ein vanlukka fyri
bæði Suður- og Norðurstatirnar, um Amerika fór í tvíningar. Tí noktaði hann at
góðkenna uppsagnirnar, og var hetta neistin, sum fekk Amerikanska Borgarakríggið
at byrja. Trælahaldið varð ikki avtikið fyrr enn í 1865. Hann hevði rokkið sínum
máli, hann hevði megnað at hildið Amerika saman, og hann hevði vinnið
afroamerikanarunum frælsi. Sigursgleðin vardi tó stutt hjá honum.

Í 2013 eru liðin 150 ár síðani táverandi amerikanski forsetin Lincoln flutti
fram ta sonevndu Gettysburg-røðuna, sum í dag er ein tann kendasta røðan í
heimssøguni. Hetta var í sambandi við, at ein kirkjugarður til falnar hermenn
varð vígdur í Gettysburg í Pennsylvania tann 19. november í 1863, mitt undir
amerikanska borgarakrígnum. Hetta var hálvan fimta mánað eftir bardagan við
Gettysburg, ið verður roknaður sum vendin í borgarakrígnum. Í røðuni, sum vardi
bert tveir minuttir, talaði Lincoln um javnrættindi millum menniskju, og røðan
gjørdi, at amerikanska borgarakríggið fór frá at snúgva seg um at halda saman
upp á amerikanska sambandsríkið til eisini at snúgva seg um frælsi og
javnrættindi fyri allar borgarar í USA. Tað er ikki full semja um, júst hvat
Lincoln segði í røðuni. Tað eru fimm ymisk handrit til av røðuni – tvey, sum
vórðu skrivað áðrenn røðan varð hildin, og trý sum vórðu skrivað aftaná – og tey
eru ikki eins, umframt at fult samsvar heldur ikki er millum endurgevingarnar,
sum tíðindabløðini høvdu av røðuni.

Fáar dagar efitir borgarakríggið var endað, var Lincoln farin í sjónleikarhúsið
í Washington DC saman við húski sínum. Í einum støðgi í leikinum trokaði ein
maður seg inn, og bert trý fet frá skeyt hann Lincoln gjøgnum høvdið. Tann 14.
apríl í 1865 verður Abraham Lincoln forseti í USA, myrdur. Maðurin leyp síðani
niður á leikpallin og hvarv. Seinni kom fram, at brotsmaðurin var ein
sinnissjúkur sjónleikari úr Suðurstatunum - John Wilkes Booth. Drápsdagin hevði
Lincoln hildið eina røðu, har hann hevði sagt, at nú mátti virkast fyri semju
millum suður og norður.



https://fo.wikipedia.org/wiki/Yvirgangs%C3%A1lopi%C3%B0_m%C3%B3ti_Charlie_Hebdo

Yvirgangsálopið móti redaktiónini á franska tíðarritinum Charlie Hebdo fór fram
á middegi hin 7. januar 2015 í Paris, tá ið tveir maskeraðir og vápnaðir menn
tvingaðu eina kvinnu til at tasta kotuna ið læt úthurðina til bygningin upp, og
so fóru teir inn í hølini hjá Charlie Hebdo, har teir skutu eftir teimum í vóru
inni. 12 fólk doyðu og 11 vóru særd. Millum tey deyðu vóru fleiri av teknarunum
á blaðnum og ábyrgdarhavandi blaðstjórin. Tveir løgreglumenn vóru eisini millum
tey myrðu, annar var lívverji hjá Carb (ábygdarblaðsjóranum), meðan hin av
tilvild var uttanfyri bygningin, hesin varð avrættaður við einum skoti í høvdið,
meðan hann lá særdur á vegnum. Teir báðir yvirgangsmenninir sluppu til rýmingar,
og franska løgreglan jagstraði teir í tvey døgn, til teir vóru funnir og
umringaðir í einum bygningi í franska býnum Dammartin-en-Goële, har ið teir
høvdu tikið eina kvinnu sum gíðsul. Blaðið Charlie Hebdo er kent fyri at printa
satiriskar tekningar av átrúnaðarligum fyrimyndum, eitt nú av profetinum hjá
muslimum, Mohammed. Teir báðir ið eru undir illgruna eru víðgongdir muslimar,
føddir og uppvaksnir í Fraklandi, við foreldrum ið fluttu til Fraklands úr
Algeria.

Yvirgangsálopið fór fram umleið kl. 11.30 lokala tíð, tá ið tveir vápnaðir menn
við Kalashnikov-byrsum noyddu eina kvinnu at tasta kotuna inn, sum kundi lata
úthurðina upp til bygningin, har ið redaktiónin var savna á fundi, ímeðan bíðaði
ein triði persónur í einum bili uttanfyri. Síðan funnu teir fram til hølini hjá
Charlie Hebdo og skutu móti teimum ið vóru har. Fleiri starvsfólk flýddu upp á
tekjuna. Onkur av teimum tók uppá video, tá ið teir fóru út aftur úr
bygninginum, tað sama gjørdi onkur av grannunum. Í minsta lagi tólv fólk doyðu,
og í minsta lagi 11 fólk fingu skaða undir álopinum, harav vóru tveir
løgreglumenn, ið vóru skotnir , annar uttanfyri, hin var settur sum lívverji hjá
Charb. Sambært Fraklands forseta var talan um eitt yvirgangsálop. Fýra av teimum
dripnu vóru teknararnir Cabu, Charb, Tignous og Wolinski. Seinni sama kvøld sum
álopið var framt, kom tað fram, at franska løgreglan visti hvørjir teir tríggir
álopsmenninir vóru. Sambært fjølmiðlum vóru teir føddir í Fraklandi, men vóru av
algeriskum uppruna, talan var um tveir brøður, hvørs tjóðskapur ikki var kendur.
Brøðurnir vóru Saïd Kouachi og Chérif Kouachi. Ein triði maður var eisini undir
illgruna og var eftirlýstur, men tað er ivasamt um hesin hevur nakað við álopið
móti Charlie Hebdo at gera, tí hann segði seg vera staddan í einum skúla, og
floksfelagar hansara váttaðu, at hann hevði verið í skúlanum, meðan hendingin
fór fram á blaðnum Charlie Hebdo.

Um morgunin hin 9. januar 2015 frættist um tveir persónar við automatvápnum, sum
skutu í franska býnum Dammartin-en-Goële, ið liggur umleið 50 km í ein
landnyrðin Paris og 12 kilometrar frá Charles De Gaulle flogvøllinum, har tvey
flogfør ikki sluppu at lenda orsakað av kreppustøðuni og av tí at har vóru
tyrlur í luftini yvir býnum Dammartin-en-Goële. Útsjóndin á teimum báðum
monnunum, ið skutu, svaraði til brøðurnir, ið vóru undir illgruna fyri
yvirgangsálopið móti Charlie Hebdo, ið fór fram tveir dagar áðrenn.
Yvirgangsmenninir tóku ein gíðla, hildið var at talan var um eina kvinnu, og so
stongdu teir seg inni í einari fyritøku í vinnuøkinum í býnum. Fleiri tyrlur frá
løgregluni vóru í luftini yvir økin, har ið yvirgangsmenninir hildu til.
Løgreglan var í samráðingum við gíslatakarnar.

Samstundis sum fjølmiðlarnir vóru upptknir av gíðslatøkuni norðanfyri Paris, har
báðir Kouachi-beiggjarnir vóru, ið vóru undir illgruna fyri at hava framt álopið
móti Charlie Hebdo, fór ein onnur gíðslatøka fram í eystara parti av Paris, har
ein afrikanskur yvirgangsmaður, Amedy Coulibaly, ið var undir illgruna fyri at
hava dripið ein franskan kvinnuligan politist dagin fyri, hin 8. januar, hevði
tikið fleiri fólk sum gíðslar í einum jødiskum kosher handli í Porte de
Vincennes. Báðar hendingarnar við gíðslatøkunum høvdu samband hvør við aðra,
boðaði tíðindastovan Ritzau frá. Supermarked-gíðslaránarin hótti við at drepa
gíðslarnar, um løgreglan fór at storma Kouachi-beiggjarnar. Stutt fyri klokkan
16 føroyska tíð vóru fleiri eksplosiónir í bygninginum, har ið báðir
Kouachi-brøðurnir vóru og umleið 15-20 minuttir seinni, vóru eksplosiónir og
skot í kosher-handlinum. Fýra gíðslar í kosher-handlinum lótu lív, hinir
gíðslarnir vóru bjargaðir. Allir tríggir gíðslaránarnir lótu lív.

Hendingin er ta blóðugasta hópdrápið, ið er framt á franskari jørð síðan 1989.
Seinni um kvøldið savnaðust hópur av fólki úti á gøtunum í Paris og í fleiri
øðrum býum, ikki bara í Fraklandi men eisini í øðrum londum, har fólk vístu sína
sorg og samkenslu við tey deyðu og tey avvarandi og vístu sín stuðul til
talufrælsi. Fleiri høvdu skelti við sum vóru svørt við skriftini "Jeg suis
Charlie" ("Eg eri Charlie).

Dagin eftir yvirgangsatsóknina móti Charlie Hebdo vóru tað fleiri donsk bløð, ið
vístu eins reaktión uppá álopið, eitt nú útkom Jyllandsposten við svartari
forsíðu.



https://fo.wikipedia.org/wiki/Yvirgangs%C3%A1lopi%C3%B0_9/11

Yvirgangsálopið 9/11 var eitt yvirgangsálop í New York City, USA í 2001. 2.995
fólk úr meira enn 70 londum doyðu. Islamski yvirgangsbólkurin, Al-Qaeda, stóð
aftan fyri yvirgangin . Líka síðan hevur verið leitað eftir Osama bin Laden,
fyrrverandi leiðari í bólkinum. Í eini beinleiðis røðu í Hvítu Húsunum greiddi
Barack Obama forseti frá hvussu Osama bin Laden 2. mai 2011 varð dripin í
Abbottabad, sum liggur norðanfyri Islamabad í Pakistan. Amerikanska
fregnartænastan hevði arbeitt við upplýsingum, teir fingu í august, og gav
Barack Obama boðini, at eitt lítið amerikanskt herlið skuldi leypa á ein
bygning, har Osama bin Laden helt til.

Í 2011 eru tað 10 ár síðan World Trade Center tvíburatornini raplaðu niður í New
York í 2001, aftaná at tvey flogfør høvdu rent inn í tornini. Bæði tornini duttu
niður upp á minni enn 2 tímar. Tað vóru fýra flogfør, sum vóru rænd tann dagin.
Tvey rendu inn í tvíburatornið, tað triðja flogfarið rendi inn í
Pentagonbygningin, sum liggur í Virginia, og tað fjórða datt niður á eina mark í
Pennsylvania. Enn er mann ikki sikkur í, hvar tað fjórða skuldi renna á, men
talan er um, at málið var Hvíta Húsið í Washington DC, har amerikanski forsetin
býr.

Yvirgangsatsóknin 11. september í 2001 var byrjanin til eina nýggja tíð.
Amerikanar grundaðu Kríggið móti yvirgangi eftir hetta. USA vóru fast avgjørdur
um at fara í herna móti yvirgangi og móti teimum, sum vardu yvirgang. Kríggið í
Afghanistan og Irak var grundað á hevnd yvir álopini í USA.

Ein familja, nær World Trade Center, filmaði alt yvirgangsálopið, 11. septembur
í 2001. Ikki fyrrenn fimm ár seinni (í 2006) almannakunngjørdu tey filmin.
Filmurin er sera persónligur, tí viðmerkingar og grátur frá familjuni hoyrist
týðiliga. Tað var ein ring avgerð at taka at leysgeva filmin. Men filmurin er
søga og sýnir, uttan sensur, hvussu hendingin veruliga fór fram, siga Bob og
Bri, sum filmaðu ræðuligu hendingina, frá byrjan til bygningarnir rapaðu .



https://fo.wikipedia.org/wiki/Virginia

Samveldið Virginia (enskt: Commonwealth of Virginia) er stakríki í USA við 8 mió
íbúgvum. Fyrst í 1600-talinum stovnaðu tey fyrstu niðursetufólkini tann fyrsta
býin í nýggja heiminum, Jamestown í Virginia , uppkallaður eftir Jákup kongi I.
Tað var tógvið stríð, men so við og við sum velt varð upp úr nýggjum, og
tubbakshandilin vaks, stungu ósemjur seg upp millum niðursetufólkini og bretsku
hjálandaharrarnar.

Universitetið Virginia Tech í Blacksburg var í apríl 2007 pallur fyri einari
massakru, tá suðurkoreanskt føddi Seung-Hui Cho drap 32 persónar, tey flestu
næmingar á skúlanum.

Seinast í 16. øld og 17. øld flutti nógv fólk úr Bretlandi, Fraklandi og
Niðurlondum til Virginia at leita eftir gulli og silvri, men tey flestu funnu
einki. Í staðin máttu tey lívbjarga sær sum búnaðarfólk og dyrka
landbúnaðarvøru, sum tey kundu flyta út til Evropa. Niðursetufólkini hildu
eisini m.a. kalkunir, sum tey høvdu til matna.

Summi niðursetufólk vóru reinleikabrøður (puritanur), sum royndu at fáa sær eina
betri og friðarligari tilveru fjart frá átrúnaðarligum atsóknum í Evropa. Onnur
vónaðu at gerast múgvandi av handli, og uppaftur onnur løgdu inn stórar tubbaks-
og bummullarlundir. Í fyrstuni var friður og semja ímillum indiánar og
niðursetufólk. Vinsælu indiánarnir hjálptu niðursetufólkunum at dyrka plantur,
sum trivust, og tey skiftu vørur sínaámillum. Indiánar lótu evropearum loðskinn
aftur fyri byrsur, perlur og brennivín.

Fyrstu evropeisku niðursetumenninir bygdu sær einfaldar stokkastovur á teimum
jarðum, teir høvdu ruddað. Uttan um búsetningarnar varð sett girðing at verja
fyri veðrið og óbodnum gestum. Húsini vórðu smíðað úr viði, sum varð feldur í
skóginum tætt við. Niðursetufólkini høvdu harðbalið lív og mong doyðu av sjúku
og mattroti, og onnur settu til av kulda og møði.

Á vári í 1781, eftir bardagan ímillum amerikansk og bretsk herlið við Greensboro
í North Carolina, gav Charles Cornwallis herovasti hjá bretsku herliðunum boð um
at taka seg aftur til Virginia. George Washington lokkaði bretar í eina fellu
við Yorktown. Sameind herdeild, mannað við fraklendingum og niðursetumonnum, fór
úr New York at sameina seg við franska herovastan Lafayette (Gilbert du Motier,
marquis de Lafayette) (1757–1834) við Yorktown. Ein franskur floti sigldi inn í
Chesapeake Bay og niðan eftir Yorká. Amerikanski herurin stongdi allar leiðir
til Yorktown, og bretsku herliðini fingu hvørki útgerð ella neyðsynjarvørur.
Bretar ásannaðu, at teir vórðu kringsettir úr øllum ættum og góvu seg undir. Í
oktober gav Cornwallis seg upp í hendurnar á Washington herovasta, og kríggið
var av. Tá ið teir løgdu vápnini, staðfesti eitt ljómlið hjá amerikanska herinum
bretska tapið við at spæla sangin "the World Turn Upside Down". Flestu menninir
í gonguherliðunum í Frælsisbardaganum vóru í síðum, litføgrum reyðfrakkum. Fyri
tað mesta vóru niðursetuhermenninir í bláum frakkum og bretarnir í reyðum, so
bretsku hermenninir vórðu nevndir reyðfrakkar.



https://fo.wikipedia.org/wiki/Vestursahara

Vestursahara er oyðimarkarland sunnan fyri Marokko í Útnyrðingsafrika. Har búgva
uml. 540 000 fólk. Størsi býurin og høvuðsstaður er El Aaiún. Vestursahara er
hersett av Marokko; Vestursahara bleiv í 1975 hersett av Marokko, eftir at
Spania tók seg úr landinum. Vestursahara er landið har flytifólkið saharawiar
hava búð síðani langt áðrenn nakar fór at gera landamørk í Afrika. Í dag býr ein
stórur partur av saharawiunum í flóttafólkalegum eystanfyri Vestursahara, í
Algeria. Eitt harðrent marrokanskt stýrið hevur fingið fólk at flýggja inn í
oyðimørkinina í Algeria. Altjóða samfelagið góðtekur ikki at Marokko hevur lagt
landið undir seg, og ST-samtyktir vísa á at tað eru saharawiar sum eru røttu
eigarar av landinum.

Áður var tað undir sponskum yvirræði. Síðan 1976 hevur Marokko kríggjast her
fyri at fáa yvirvaldsrætt yvir økinum og dýru steinsløgunum í landinum. Marokko
hertók Vestursahara í 1979. Ímóti marokkanum er Polisario, geriljaeild av
oyðimarkarfólkum, ið vilja vinna Vestursahara fult frælsi.



https://fo.wikipedia.org/wiki/Vanuatu

Vanuatu er eitt oyggjaland í Kyrrahavinum. Høvuðsstaðurin eitur Port Vila.
Vanuatu liggur í Melanesia, einar 1750 km. eystur úr Avstralia. Vanuatu er
vestan úr Fiji og norðan úr Nýkaledónia. Vanuatu gekk áður undir navninum
Nýhebridurnar. Í Vanuatu - sum gjørdist sjálvstøðug tjóð í 1980 - búgva góð
267.000 fólk. Talan er um eitt oyggjasamfelag við 85 oyggjum, har fólk býr á 65
teirra. Landaøkið er tilsamans góðar 4.700 ferkilometrar - á leið tríggjar
ferðir størri enn Føroyar. Matthew- og Hunter oyggjarnar eru undir vanuatiskum
yvirræði, men Nýkaledónia krevur eisini rættin yvir Matthew og Hunter.

Í 2014 var fólkatalið 266,937. Fólkið, sum býr í Vanuatu, eitur melanesar (uml.
95 % av fólkinum). Almennu málini eru trý í tali: enskt, franskt og bislama.
Bislama er eitt kreolmál grundað á enskt. Bislama er móðurmál hjá um 6200
fólkum, harav um 5000 í Vanuatu og um 1200 í Nýkaledónia. Til ár 2005 hava tað
bara verið óbygdar oyggjar sum fóru undir í Indiska Havinum og Kyrrahavinum, av
tí at havið veksur. Men í 2006 er Lohachara í Bengal farið undir við alla, har
10.000 fólk einaferð búðu, og aðrar oyggjar sum Vanuatu, Maldivurnar og
Marshalloyggjarnar standa skjótt fyri skotum. Øki har eini 70.000 fólk búgva í
løtuni. Orsøkin verður hildin at vera vakstrarhúsárin.

Av tí at nógvar náttúruvanlukkar hava tikið stað tey seinastu árini í Vanuatu,
hava umhvørvisvinarlig tiltøk verið sett í gongd. Jarðskjálvtar eru vanligir har
á leið, og ofta hava teir gjørt stóran skaða. Í mars 2015 gjørdi ódnin Pam
stóran skaða. Fríggjakvøldið 13. mars, lokala tíð, herjaði ódnin Pam
oyggjalandið við aldoyðileggjandi hvirlum, sum vórðu máldar til 350 kilometrar
um tíman. "Vit hava ment landið hesi seinastu árini, men henda melduródnin hevur
oyðilagt infrakervið, sum vit hava bygt upp. Tað er lagt í oyði. Vit hava brúk
fyri altjóða fígging fyri at byggja landið uppaftur", segði forsetin Baldwin
Lonsdale. Fleiri av heimsins leiðarum hava lovað stuðul, og hernaðarflogfør úr
Avstralia, Ný Sælandi og Fraklandi eru komin fram við mati, tjøldum, heilivági,
generatorum og neyðhjálpararbeiðarum. Í høvuðsstaðnum, Port Vila, eru 90 prosent
av íbúðunum sambært neyðhjálpararbeiðarum, oyðilagdar. Sambært fólkunum kann tað
taka fleiri samdøgur, áðrenn hjálp er komin fram til allar 80 oyggjarnar í
landinum, har fólk býr. Serliga eru tey bangin fyri oynni Tanna, sum liggur 200
kilometrar sunnan fyri Port Vila. Tað var her, at hvirlurnar vórðu harðast
leygarnáttina 14. mars.

Forsetin í oyggjalandinum, Baldwin Lonsdale, hevur heitt á umheimin um hjálp
aftaná at ódnin Pam gjørdi storan skaða um stórar partar av oyggjasamfelagnum.
Ein óvanliga hørð ódn, sin sukallað supersyklon, hevur fullkomiliga oyðilagt
stórar partar av oyggjasamfelagnum. Í høvuðsstaðnum eru níggju av tíggju húsunum
í knúsi, sambært ST. Talið á deyðum er ikki kent, men 17. mars 2015 vóru minst
44 funnin deyð, men myndugleikarnir óttast at talið kemur at vaksa munandi.
Forsetin í Vanuatu sigur, at neyðugt er við menningarhjálp frá heimssamfelagnum
til at endurbyggja, eftir at oyggjatjóðin varð rakt og oyðiløgd av ógvusligastu
ódnunini, sum nakrantíð er skrásett. Hernaðarflogfør frá Australia, USA og Ný
Sælandi hava flogið vatn, heilsuútgerð, heilivág og tjøld til Vanuatu. Í dag
verður vanliga flúgvingin tikin upp aftur, og harvið kann hjálp koma til, og
ferðafólk flúgvast burtur.

Landið er skuldarbundið upp um háls og er í dag bundið av útlendskari
menningarhjálp úr t.d. Avstralia. Flestu ferðafólk, ið koma til Vanuatu er
eisini avstraliar. Tað er av fátækastu londum í Osiania; fólkini í Vanuatu eru
sera fátøk, tey flestu mugu stríðast og strevast fyri at fáa mat á borðið.
Fiskur er mest týðandi útflutningsvøran. Kakao er eisini ovurstór vinna. Hóast
nógv hevur verið gjørt til tess at menna landbúnaðin, má landið flyta inn
týðandi matvørur og rávørur, men eisini tubbak. Hesi lond handlar Vanuatu við
(sbrt. CIA World Factbook 2012 ):



https://fo.wikipedia.org/wiki/United_States

Sambandsríki Amerika (alment enskt heiti: United States of America, stytt USA,
eisini America framborið /uh-mer-i-kuh/ ) ella Sameindu Statirnir (á enskum
United States, stytt U.S.) er heimsins triðstørsta land, bæði í stødd (minni enn
Kanada og Russland) og fólkatali (færri enn í India og í Kina). Landið er býtt í
50 lutstatir, eindardistriktið Washington DC (sum eisini er høvuðsstaður) og
fleiri partar handan hav. Av teimum er oyggin Puerto Riko í Karibiska havinum
størsti parturin og har tað búgva flest fólk. Aðrar oyggjar, sum USA eigur, eru
t.d. Amerikonsku Jómfrúoyggjar, Amerikanska Sámoa, Guam, Norðurmarianoyggjar og
nógvar oyggjar við ongum fólki (t.d. Midwayoyggjar, Palmyraoyggj, Johnstonoyggj,
Bakeroyggj, Wakeoyggj, Howlandoyggj, v.fl.). Á mongum oyggjum eru amerikanskar
hernaðarstøðir. Síðani 1898 hevur USA havt eina stóra marinustøð á Kuba -
Guantánamoflógvi. Guantánamoflógvin hevur serligan leiklut og verður stýrdur av
amerikonsku verjuni.

USA er heimsins máttmiklasta og ríkasta land (BTÚ) . Stórt tilfeingi av kilo,
olju og steinsløgum, umframt ógvisliga tilflytingin í 19. og 20. øld, hevur
verið høvuðsatvoldin til bráða vøksturin í ídnaðinum og góðu lívskorini.
Amerikonsk vøra og amerikonsk mentan eru nú á døgum kend um allan heimin. Markið
ímillum USA og Kanada er heimsins longsta óvarda landamark . New York City í New
York er størsti býur, har búgva 8 milliónir fólk, síðan eru tað Los Angeles í
Kalifornia og Chicago í Illinois. Landslagið er fjølbroytt, her eru oyðimerkur,
skógir, slættlendi, grasfløtur og høg fjøll.

Eftir at USA í 1776 fekk fullveldi frá Bretlandi, bleiv USA eitt av fyrstu
modernaðu og umboðanarfólkaræðum í heiminum. Upprunaliga politiska skipanin var
eitt samveldi millum statirnar. Eftir nógv kjak varð eitt miðsett stýri sett í
staðin; hetta var í 1789. Í 19. øld vórðu fleiri nýggir statir tiknir uppí,
antin av fríum vilja ella eftir kríggj, og USA vaks vestureftir og suðureftir
(jørð í Meksiko) á Norðuramerikanska meginlandinum. Tvær stórar kreppur meðan
hetta varð, vóru borgarakríggið (1861-1865) og Depressiónin Mikla (1929-1939).
Eftir Annað heimskríggj var USA onnur av tveimum risaveldum; hin var
Sovjetsamveldið. Hesar báðar risaveldirnar stríddust nógv gjøgnum tað Kalda
kríggið. Eftir at Kalda kríggið í 1991 endaði óavgjørt, upploystist
Sovjetsamveldið og USA var einasta risaveldi eftir.

Upprunafólkið í USA vóru indiánar. Í 17. øld komu fólk úr ymsum heraðshornum at
seta búgv. Bretar, skotar og írar komu á eysturstrondina, fraklendingar at
teimum stóru vøtnunum, og spaniólar í útsynningslendið. Í 18. øld misti Frakland
síni hjálond. Hesi londini komu nú undir bretskt vald. Um sama mundið komu
fyrstu trælirnir til Amerika. Nakað upp í 18. øld, tá ið lítið lendi var eftir,
vórðu viðurskiftini millum indiánar og hjálandafólkið ógvuliga ring.

Hildið verður, at Beringssundið var ikki til fyri 20.000-30.000 árum síðani. Tað
var landfast ímillum Ásia og Amerika. Veiðimenn og savnarar komu úr Ásia henda
vegin. Hetta fólkaslagið fór um alt Amerika og var eyðkent. Slætt, svart hár og
reyðbrúnan húðarlit. Tey vórðu kallað indiánar, tí Kolumbus helt, at hann var
komin til India.

Fyri 10.000 árum síðani komu onnur fólkasløg sama veg, og búsettust har norðuri
í kuldalondunum í Amerika. Hetta eru forfedrarnir hjá inuittum. Hildið verður,
at einar 15-20 milliónir indiánar vóru í øllum Amerika, tá ið Kolumbus kom hagar
í 1492. Av teimum vóru bara 2 milliónir í USA.

Í USA vóru einir 300 ættarbólkar, og teir talaðu 200 ymisk mál. Lendið vestan
fyri Mississippi vestur ímóti Klettafjøllum var grasfløta. Vanliga verður hon
kallað prerian, og har búði lítið fólk. Nakrir ættarbólkar búðu í útjaðaranum,
teir livdu av jørðini og veiði.

Tey flestu hildu lítið um indiánar. Júst sum um afrikanar. "Einasti góði
indiánin er ein deyður indiáni". Soleiðis tók ein generalur til, hann hevði
verið í fleiri bardøgum ímóti indiánum .

Í skógarlendunum eystanfyri livdu indiánskir ættarbólkar, sum vit hava sæð í
cowboyfilmum og lisið um í bókum: Mohikanar, huronar, irokesar og shavahoar. Í
skógunum vóru nógv rádjór, bjarnir, hjørtir, elgar og bævrar. Eisini var ovmikið
av fugli og fiski. Í hesum filmunum og bókunum vóru fáir indiánar, sum nakar
dugur var í. Nevnast kann, at ”Hjartarfótur” var ein av fáu hetjunum. Í flestu
førum vóru teir lýstir sum blóðtystir ránsmenn bara við einum í huga – at skræða
húðina av høvdinum á teimum hvítu. Heilt upp at okkara døgum hevur lítið verið
skrivað um, hvussu teir hvítu tóku land teirra.

Á mangan hátt vóru teir hvítu betur fyri, men indiánarnir stóðu ikki aftari, sum
fleiri hildu. Ikki dugdu teir at gera jarn, men mentanarliga vóru teir ikki
aftari. Teir yrktu, málaðu, høvdu sína egnu trúgv, og felagsskapurin var góður.
Indiánarnir livdu so tætt upp at náttúruni og vistu, hvussu teir skuldu fáa gagn
burtur úr henni.

Fyrst í 18. øld komu fleiri og fleiri indiánar út á grasfløtuna. Bisonin varð
mest veiddur, tí av honum var ovmikið. Hildið verður, at umleið 70 milliónir
bisonar vóru til á grasfløtuni í USA. Ein fullvaksin bisonur vigaði o.u. 1100
kilo, og av honum fingu indiánar alt tað, teimum nýttist. Kjøtið og avroðini
vórðu etin. Skinnið varð nýtt til tjøld, klæði, mokkasinir og togverk.
Spengurnar vórðu nýttar til tráð og bogastreingir. Beinið til knívar og
ørvaroddar. Úr kleyvum og hornum gjørdu teir lím, og í vombini goymdu teir vatn.
Myrkjuna turkaðu teir at brenna. Í góðum samstarvi millum ross og veiðimann bar
til hjá 100 indiánum at fella 300-500 bisonoksar um tíman. Teir veiddu bara við
boga og píli. Fór nakar á veiðiferð einsamallur, varð hann revsaður. Á
veiðiferðum hild uteir saman.

Indiánasamfeløgini í USA vóru smærri enn tey í Meksiko og Peru. Men fleiri
ferðir varð roynt at ganga saman í størri eindir. Kendast man vera
irokesasamgongan, sum var sterkast um 1700. Fyri betur at kunna standa ímóti
ágangi uttanífrá, vóru 5 ættarbólkar gingnir saman í eina samgongu. Hvør
ættarbólkur hevði egið sjálvstýri, men í serligum felagsmálum, og tá ið
trupulleikar tóku seg upp við aðrar ættarbólkar, varð prátað saman til
trupulleikarnir vóru loystir.

Irokesar høvdu stóra virðing fyri konufólki. Rætturin at arva var frá mammuni.
Hon hevði eisini eitt orð at siga, tá ið høvdingar vórðu valdir ella vórðu
settir frá. Vildi kona skiljast, gav hon manninum boð um at fara. Kortini varð
maðurin verandi í grannalagnum. Konurnar vóru eisini uppi í friðarsamráðingum,
og tá ið tey skuldu gera av, um farast skuldi í kríggj. Irokesar livdu mest av
jørðini, men vóru eisini dúgligir veiðimenn.

Í Arizona, Utah, Kalifornia og Nevada vóru eisini fleiri ættarbólkar, sum
dyrkaðu jørðina. Puebloindiánarnir høvdu byrgt áir og grivið veitir. Tá ið so
turkur kom, veittu teir vatnið út á lendið. Puebloindiánarnir vóru friðarfólk,
men teir ræddust at apasjarnar skuldu leypa á. Teir vóru grannar.

Flestu niðursetufólkini í USA í 17. og 18. øld komu úr Onglandi. Í Onglandi
høvdu tey mist rættin til jørðina, og søkt varð at mongum fyri trúarsakir. Ikki
bara fátækrafólk rýmdu heimanífrá. Eisini fólk, sum ikki vóru nøgd við lívið
heima, fluttu til USA. Aðalsfólk fóru eisini og búsettust sunnanfyri. Har komu
tær fyrstu gróðrarlundirnar. Norðanfyri, har umstøður ikki vóru fyri stórum
gróðrarlundum, búsettust at kalla bara bøndur, fiskimenn og handverkarar. Í
teimum puritansku samkomunum, sum vuksu í tali, var eingin stættarmunur, og
fólkið livdi í friði og náðum.

Niðursetufólkið og indiánarnir sótu væl um sátt í fyrstuni. Teir hvítu fingu góð
ráð, hvussu teir skuldu veiða, hvar best var at velta; men í seinnu helvt av 18.
øld, tá ið minni var at býta, gjørdust viðurskiftini ótrygg. Fraklendingar, sum
mest hugsaðu um handil, høvdu gott samband við indiánarnar fyrstu tíðina.

Í fyrstani var lívið strevið. Niðursetufólkið sunnanfyri visti lítið um
landbúnað, og torført var at útvega mat. Mong doyðu av svongd fyrst í 17. øld,
og søgur ganga um, at summi løgdust á lík. Niðursetufólkið, sum arbeiddi í
gróðrarlundunum, hevði skrivað undir sáttmála, og tá ið so ein tíð var umliðin,
suttust tey niður sum smábøndur. Niðursetufólkið visti, at tey svørtu úr Afrika
vóru trælir í Suðuramerika og á oyggjunum í Karibiahavi. Í 17. øld vórðu trælir
tiknir at arbeiða í gróðrarlundunum. At byrja við vóru trælirnir í minniluta,
men miðskeiðis í 18. øld vóru 170 000 trælir í Virginia. Hetta var um helvtin av
øllum fólkinum har.

Trælirnir, sum komu livandi um havið, vóru illa fyri bæði til likams og sálar,
tá ið teir at enda komu til Amerika. Tey hvítu virdu teir lítið og fóru við
teimum, sum best bar til. Hesi neyðars fólk vórðu seld á uppboði og viðfarin sum
djór. Tey, sum vóru best fyri, fóru fyri hægsta boð. Maður og kona vórðu
atskild, og børn sóu ongantíð foreldrini aftur.

Tá ið trælirnir komu hagar, teir skuldu vera, varð merki brent á kroppin á
teimum. Fleiri konufólk vórðu sett til húsligt arbeiði, sum ikki var so strevið.
Men ofta vórðu tey fyri kynsligum ágangi frá eigara og øðrum arbeiðismonnum í
húsinum. Sum tíðin leið, lótu teir konufólk og mannfólk búgva saman. Tað ráddi
um at vaksa um barnatalið, tí trotið á trælum vaks. Kortini arbeiddu flestu
konufólkini í gróðrarlundunum. Tey høvdu eisini ábyrgdina av, at nóg mikið varð
dyrkað til matna.

Trælir, sum settu seg upp ímóti eigaranum ella royndu at rýma, vórðu harðliga
revsaðir. Tað var ikki óvanligt, at slíkir trælir vórðu bukaðir til deyða. Í
Maryland kom lóg í gildi, hon segði, at sló ein svartur ein hvítan, vórðu oyruni
skorin av honum. Men í flestu førum fóru teir hampiliga við trælunum. Eigaranum
tørvaði teir. Tí vildi hann hava teir so kropsliga væl fyri sum gjørligt.

Stríggið var hjá teimum hvítu, sum settu búgv í hjálondunum. Men tey livdu í
álitinum og vónini, at her høvdu øll ein møguleika at koma fram og gerast
lukkulig. Um ikki eydnaðist so væl einastaðni, so var møguleiki at flyta
vestureftir og royna eydnuna har.

Tænastufólk, sum við sáttmála høvdu bundið seg at vera ávísa tíð, vóru verst
fyri. Hesi fólkini vóru fátæk fólk úr Bretlandi. Tey máttu binda seg í 5-7 ár,
og so var ferðin goldin. Á ferðini vórðu tey innilæst, so at eingin møguleiki
var at rýma, angraðu tey. Tey vórðu stúvað saman umborð á skipinum, og hetta
minti nógv trælaferðirnar. Í 1741 fór sluppin ”Seaflower” úr Belfast í
Norðurírlandi við 106 fólkum, sum høvdu bundið seg við sáttmála. Ferðin vardi 16
vikur, og tá ið tey komu til Boston í Massachusetts, vóru 46 deyð í hungri.

Av tí at arbeiðsmegi treyt, fingu konufólk betri løn í hjálondunum. Meðan
Amerika enn var saman við Onglandi, vóru somu javnstøðulógir galdandi í báðum
londunum. Í Nýonglandi, har nógvir puritanar búðu, skuldi konan laga seg eftir
manninum. Maðurin kravdi, at konan skuldi vera lýðin, arbeiðssom og sparin. Gekk
hon ikki undir hesar treytir, var vanlig, at tey skildust.

Eisini var lættari hjá konufólkunum at fáa útbúgving í hjálondunum. Tey vóru í
minniluta, og hetta gjørdi kanska, at virðingin fyri teimum var størri.

Í 18. øld høvdu hjálondini í USA minni samband við Bretland enn áður. Nýggj
ættarlið vóru komin, og nú vóru flestu innflytararnir írar, skotar, týskarar og
fraklendingar. Hóast hjálondini enn vóru undir bretskum harraveldi, hevði
tjóðskaparrørslan ment seg. Hvítir ognarmenn valdu ting. Har varð peningur
játtaður, skattur ásettur og lógir samtyktar.

Bretar vóru ikki sinnaðir at lata hjálondini gera og vinna sínar egnu vørur.
Teir vildu hava ótilvirkaðar vørur úr hesum londum, helst bummull. Bretska
tingið gjørdi av, at tollur skuldi verða lagdur á allar lidnar vørur, sum vórðu
innfluttar, til dømis glas, pappír og vín. Men tingið kravdi eisini, at tær
vørur, sum Vesturindia sendi hjálondunum, skuldu verða tollaðar.

Tollurin fór til Bretlands. Niðursetufólkið var í ødini um hetta krav, og tað
bøtti ikki um, at tingið samtykti lógir, sum skuldu galda í hjálondini, hóast
tey høvdu ikki umboð í bretska tinginum.

Dúgliga varð mótmælt, og at enda varð tollurin tikin av. Men kortini varð tollur
lagdur á te, sum bretar fluttu inn og aftur seldu hjálondunum. Tollurin varð
tískil standandi sum tekin um, at bretska tingið tók sær rættin at skatta
hjálondini.

Í 1773 fóru nakrir bostonbúgvar, ílatnir sum indánar, umborð á trý skip, sum
vóru fermd við tei, og tveittu alt fyri borð. Viðurskiftini, millum
niðursetufólkið og bretar, gjørdust nú sera álvarslig.

Tvey ár seinni brast frælsiskríggið á, og 4. juli 1776 samtykti tjóðartingið
fyribils Amerikonsku Frælsisyvirlýsingina. Trettan hjálond høvdu tikið loysing
frá Bretlandi.

Kríggið vardi í 5 ár. Ein triðingur av fólkinum stuðlaði bretum, ein triðingur
var uttanveltaður, og ein triðingur var beinleiðis við í stríðnum fyri loysing.
Tað vóru serliga handilsmenn, ið sóu fyri sær teir stóru fyrimunur at kvetta við
Bretland. Flestu indiánsku ættarbólkarnir hjálptu bretum, og Frakland, gamli
fíggindi Bretlands, stuðlaði niðursetufólkinum. Bretar høvdu eisini leiguhermenn
– 20 000 týskarar vóru í ein góðseigari úr Virginia, stóð á odda fyri
hjálandaherinum.

Skamt eftir, at Amerikanski Frælsisbardagin ímóti bretum var brostin á, útnevndi
tingið í hjálondunum herovastin George Washington úr Virginia sum hægstráðandi
fyri herinum. Hann rak bretar úr Boston, og fyri tingini var hetta tekin um
formliga at loysa seg frá bretska yvirvaldsrættinum. Hin 4. juli góðtók
Kongressin Frælsisyvirlýsingina, sum umboðsmenn fyri øll 13 hjálondini høvdu
skrivað undir. Hon segði, at sameindu hjálondini vórðu og skuldu verða fræls og
óheft ríki. Kríggið vardi í 5 ár, men Washington og herlið hansara vunnu flestu
bardagarnar.

Ein gávuríkur, dugandi ungur tingmaður úr Virginia, Thomas Jefferson (13. apríl
1743 – 4. juli 1826), skrivaði Frælsisyvirlýsingina. Sum fyrimynd hevði hann
hugsanina hjá enska heimspekinginum John Locke (29. august 1632 – 28. oktober
1704), sum segði politiska valdið gera sáttmála við fólkið um tilverurætt
teirra, frælsi og – skoytti Jefferson uppí – eydnu. Hann skrásetti misbrotini
Bretlandskongur hevði gjørt, og segði hann hava brotið sáttmálan við tegnar
sínar í hjálondunum. Øll niðursetufólkini vildu ikki hava frælsi. Mong av teimum
kongstrúgvu fluttu til Kanada. Hugsanin um, at øll skuldu vera fræls, fekk summi
fólk at stríðast fyri, at trælirnir eisini skuldu gerast frælsir. Á
eysturstrondini í USA varð trælahaldið tikið av við lóg í 1804.

Undir Frælsisbardaganum fingust konufólk í hjálondunum við arbeiði, sum fólk
flest bara hildu vera mannfólkaarbeiði burturhav til dømis Molly Pitcher ið
stríddist á vígvøllinum.

Lond í Evropa nýttu amerikonsku grundlógina sum fyrimynd. Hesir tankar um frælsi
og sjálvbjargni birtu nýggja vón hjá teimum, sum vildu hava einaveldiskongarnar
settar frá. Men Amerikanska Kollveltingin broytti ikki stórvegis viðurskiftini
hjá teim svørtu. Tey vóru enn trælir, og indiánar máttu framvegis lata lendi.
Heldur ikki konufólkið hevði somu rættindi sum mannfólkið.

Á vári 1781, eftir bardagan ímillum bretsk og amerikansk herlið við Guilford
Court House í North Carolina, gav Corwallis herovasti hjá bretsku herliðunum boð
um at taka seg aftur til Yorktown í Virginia. Amerikanski herurin stongdi allar
leiðir til Yorktown, og bretsku herliðini fingu hvørki útgerð ella
neyðsynjarvørur. Í oktober gav Cornwallis seg upp í hendurnar á Washington
herovasta, og kríggið var av. Í friðarsamráðingunum í París í 1783 vórðu
hjálondini, ella USA, viðurkend sum frælst ríki. Mangir trupulleikar bíðaðu
nýggja ríkinum. Samveldisstjórnin var veik. Í mai 1787 buðu tingini øllum
sambandssríkjunum til fundar at evna til eina stýrisskipanarlóg. Á fundinum varð
gjørd tann sterka stýrisskipanin, sum enn er galdandi í USA.

Høvuðsvinnan í norðurríkjunum í USA var ídnaður, og trælahaldið var avtikið. Í
suðurríkjunum var landbúnaður høvuðsvinna og trælirnir gjørdu enn mesta arbeiðið
á gørðunum. Í 1860 varð Abraham Lincoln (12. februar 1809 – 15. apríl 1865)
valdur forseti. Hann sýttu fyri, at trælahald skuldi breiða seg í økjunum
vestanfyri. Sjey suðurríki, sum stúrdu fyri, at Lincoln fór at geva øllum trælum
í USA frælsi, tóku seg úr sambansríkinum og stovnaðu Sameindu Amerikonsku
Suðurríkini (CSA). Í apríl 1861 var fyrsti samanbresturin við Fort Sumter í
South Carolina. Fýra ríki afturat fóru í part við uppreistrarmonnunum, og kríggj
brast á ímillum norður og suður. Í fyrstuni vunnu suðurríkin – til dømis við
Stonewall Jackson (21. januar 1824 – 10. mai 1863) – á odda, men norðurríkini
høvdu fleiri hermenn og vóru betur útgjørdir. Teir avbyrgdu havnirnar í
suðurríkinum, og sum frá leið, máttu suðurríkini dvína og í 1865 legði herovasti
teirra, Robert E. Lee (19. januar 1807 – 12. oktober 1870), vápnini. Fleiri enn
600 000 fólk lótu lív. Í 1865 tóku tingini undir við yvirlýsingini um, at allir
trælir vóru frælsir.

Grundarlagið undir búskapinum í suðurríkjunum var bummull, og teir, sum áttu
bummullarlundirnar, høvdu harðliga brúk fyri trælunum. Tey hvítu fyri sunnan
tvíhildu um hesa samfelgsskipan, men sluppu ikki at varðveita hana, og tá ið
borgarastríðið var av, varð trælahald bannað við lóg - Í januar 1863 varð
trælahald bannað við "the Emancipation Proclamation". Frælsisloysingin gav
teimum rætt til egið arbeiði og rættin til at eiga jørð, men tað vóru stórir
trupulleikar knýttir at hesum frælsi, tey vóru ólærd og tey flestu vóru
analfabetar. Frælsir trælir fingu jørð at velta í, men áttu hvørki amboð ella
sáð, og kor teirra vóru lítið frægari enn frammanundan.

Borgarakríggið í USA var í mongum lutum líkt kríggjunum í 20. øld: jarnbreytir
og stálskip høvdu alstóran týdning, tá ið hermenn og útgerð skuldi verða flutt;
báðir partar gjørdu stórar fangalegur, har mangir hermenn doyðu, helst av
blóðsótt; heryvirmenninir sendu týðandi boð um fjarritaran; bløðini greiddu
nágreiniliga frá krígnum, og myndir vórðu tiknar av ræðuleikunum á vígvøllinum.

Seinna helming í 19. øld búsettu fleiri milliónir fátækir amerikanarar og
innflytarar úr Evropa seg vestan fyri Mississippi. Vónríkir gullgravarar fóru
til Kalifornia, har gull varð funnið í 1848, og stórbøndur løgdu lendi inn á
grasfløtunum og hildu stór neytafylgi. Tað var lógin Homestead Act frá 1862, sum
eggjaði bóndunum at fara vestureftir. Bøndur fingu um 650 000 m² at velta, og tá
ið teir høvdu dyrkað jørðina í 5 ár, áttu teir hana. Arbeiðarar løgdu
jarnbreytir til Kyrrahav, og við jarnbreytini enn fleiri arbeiðarar og grøðin
varð flutt til markaðirnar.

Stór framgongd var í ídnaðinum í USA ímillum 1900-1919. Hóast landið helt við
Bretlandi og Fraklandi, fóru amerikanar ikki uppí Fyrra heimsbardaga, fyrr enn
týska kavbátakríggið fekk so ilt í myndugleikarnar, at teir kendu seg noyddar
upp í bardagan. Í Suðuramerika og Miðamerika gjørdust fleiri stjórnir ónøgdar
við, at USA hevði so stóra ávirkan í land teirra. Í Argentina miseydnaðust
fleiri nýskipanarætlanir av rotinskapi og dugnaloysi.

Í 1904 vóru komnir um ein millión innflytarir til USA um árið. Men nú vórðu
protestantiskir innflytarar við lutfalsliga høgari útbúgving úr Norðurevropa
fyri harðari kapping frá ólærdum katolikkum og øðrum innflytarum úr Suðurevropa,
sum komu hagar at leita eftir amerikanska dreyminum – at sleppa burtur úr
fátækradøminum og vinna sær ríkidømi og eydnu.

Í 1903 taka brøðurnir Wright seg á flog í North Carolina og eru teir fyrstu, ið
flúgva við motorriknum flogfari. Fólk varnast ikki veruliga, hvønn týdning henda
stórhending hevur, fyrr enn fyrri heimsbardagi brestur á í Evropa á sumri 1914.
Hetta er fysta kríggj, har alt fólkið í landinum er partur í krígsførsluni ella
krígsframleiðsluni. Flogfør, stríðsvognar, kavbátar og eiturvápn verða nýtt
ímóti hermonnum og vanligum fólki í heimsumfatandi bardaga.

Amerikanski ídnaðarmaðurin Henry Ford (30. juli 1863 – 7. apríl 1947) fór at
hópframleiða bilar, so at teir skuldu gerast bíligari. Bilarnir vórðu settir
saman av lutum, sum komu til arbeiðaran á flutningsbandi. Lutirnir vóru so
meinlíkir í útsjónd og sniði. Og so einfalt og eintáttað var hetta arbeiðið, at
ófaklærdir arbeiðarar kundu gera tað. Hetta stytti nógv um framleiðslutíðina
fyri hvønn bil, úr fleiri døgum niður í 12 tímar ella færri. Seinni hevur
mannagongd hansara verið fyridømi í framleiðsluídnaðinum um allan heim. Ford
stovnaði bilverksmiðju sína í Detroit í Michigan í 1903. Fimm ár seinni kom hann
á marknaðin við einum lítlum bíli, Modell T. Hann var sterkur, álítandi og
bíligur. Bilurin var fyriboðan um eina mikla samferðslukollvelting. Í 1920 var
annar hvør bilur í øllum heiminum Ford Modell T. Sum arbeiðsgevari var hann
eisini slóðbrótari. Í 1914 setti hann í gildi minstuløn – 5 dollarar – fyri at
arbeiða 8 tímar, og hann hevði ætlanir um, at arbeiðarnir skuldu fáa burtur av
vinningsýtinum.

Henry Ford setti sær fyri at gera ”ein bil, sum skuldi verða hvørsmans ogn”. Í
1908 høvdu færri enn 200 000 amerikanarar bil, í 1930 vórðu seldir fleiri enn 15
milliónir bilar av slagnum Modell T. Fólk flest kundu koma skjótari fram enn tey
allar ríkastu 50 ár frammanudan.

Eftir fyrra heimsbardaga var búskaparlig framgongd í USA í nøkur fá ár, til
kreppa í landbúnaðinum, sum stóðst av ov nógvum korni og øðrum búnaðarvørum,
trýsti prísirnar niður. Virðisbrævamarknaðurin í New York rapaði í 1929, og tað
elvdi til eina búskaparkreppu, sum breiddi seg um allan heimin. Lond í
Latínamerika, til dømis Meksiko og Peru, royndu at fremja umfatandi
búskaparligar og samfelagsligar nýskipanir. Í Brasil gjørdist álvarslig
búskaparkreppa, tá ið prísurin fall á kaffi og gummi. Politisk kollvelting
stóðst av hesum, og Getulio Vargas gjørdist einaræðisharri.

Í 1920 varð bann sett fyri at gera og selja rúsdrekka í USA. Avleiðingarnar av
tí vóru svartsøla og kríggj ímillum ránsmannliðini, sum skipaðu fyri søluni.
Løgreglan læt eyguni aftur. Ránsmannaovastin Al Capone (17. januar 1899 – 25.
januar 1947) hevði í mong ár eftirlit við rúsdrekkasøluni í Chicago í Illinois,
og myndugleikarnir gjørdu einki við tað. Í kreppuni broyttist almenna hugsanin
um ránsmenninar, og Al Capone varð settur í fongsul.

Búskaparkreppan ávirkaði allar samfelagsbólkar í USA, men serliga illa fyri
vórðu bøndurnir. Landbúnaðurin hevði veriði illa fyri í 1920-árunum, og nú elvdi
herviligur turkur til upp aftur størri trupulleikar. Mangir bøndur máttu rýma av
garði. Støðan batnaði eitt sindur, tá ið nývaldi forsetin Franklin D. Roosevelt
(30. januar 1882 – 12. apríl 1945) tók við í 1933. Hann setti í gildi ”New Deal”
-máliskan er úr kortspæli- har miðað varð eftir at hava gomlu búskaparskipanina
og samstundis seta í verk djúptøknar nýskipanir, sum skuldu varða í fleiri ár.
New Deal skuldi skapa framgongd í ídnaðinum og stórar almennar byggiverkætlanir
skuldu geva fleiri milliónum arbeiðsleysum arbeiði. Lagalig lán til bøndur
skuldu eggja teimum til at fáa landbúnaðin á føtur aftur. Eisini uppskot vórðu
gjør dum eftirløn og arbeiðsloysisstuðul og at rudda og endurreisa
fátækrabýlingarnar í býnum. Arbeiðarar fingu størri ávirkan á
arbeiðsviðurskiftini. Lykilin at loysa kreppuna var at økja eftirspurningin.

Í miðvestri var so nógvur turkur, at akrarnir gjørdust oyðimerkur, og túsundtals
bøndur mistu garðar sínar og fóru til Kalifornia at sóknast eftir arbeiði. John
Steinbeck (27. februar 1902 — 20. desember 1968) lýsir hørðu kor teirra í stóru
skaldsøguni The Grapes Of Wrath, ið varð gjørd til film.

Alt fyri eitt, Roosevelt tók við, setti hann í verk ætlanir, sum skuldu minka um
arbeiðsloysið. Í 1933 varð nýggj landbúnaðarlóg viðtikin. Bøndurnir fingu
fíggjarligan stuðul at minka framleiðsluna. Lógir um samfelagsliga trygd og
betri arbeiðsumstøður vórðu eisini viðtiknar. Hann setti eisini á stovn
náttúrulið og friðingarlið, mannað við ungum monnum, ið gróðursettu trø og annað
tílíkt arbeiði. Best eydnaða verkætlanin var Tennessee Valley Authority.
Túsundtals fólk sluppu til arbeiðis, tá ið sett varð á í 1933, og allur
Tennesseedalur gjørdist stór inntøkukeldu, bæði hvat landbúnaði og
ravmagnsveiting viðvíkur.

Endamálið við Tennessee Valley-ætlanini var at gera byrgingar til tess at temja
ánna og sleppa undan vatnflóð, bøta um landbúnaðin, gera siglingarveitir og gera
ravmagn. Fleiri enn 20 byrgingar vórðu gjørdar, og í 1960-árunum veitti skipanin
6 prosent av allari ravmagnsnýtsluni í USA.

Talufilmarnir komu um somu tíð, sum heimskreppan tók seg upp. Hjá mongum
gjørdust kykmyndirnar vøkkultur uggi at flýggja undan harða og gleðileysa
gerandislívinum. Filmstríðarritini høvdu góðar dagar. Íspunnu, prangandi
frásagnir teirra um marglætislív filmsleikaranna fingu lesararnar at halda, at
teir eisini skuldu uppliva ”amerikanska dreymin”.

Japan hevði ikki sent USA krígsavbjóðing, tá ið teir lupu á Pearl Harbor í
Hawaii, sum var týdningarmesta herflotahavnin hjá USA í Kyrrahavinum. Fimm
amerikonsk slagskip og 15 onnur skip vórðu søkt ella oyðiløgd. Tíðliga í 1945
tóku amerikanarar japonsku oyggjarnar Iwojima og Okinawa. Hin 6. august tveitti
eitt amerikanskt bumbuflogfar fyrstu kjarnorkubumbuna niður yvir japanska býin
Hiroshima, og 80 000 menniskju lótu lív. Tríggir dagar seinni var aftur ein
kjarnorkubumba tveitt niður yvir Nagasaki. 15. august 1945 løgdu japanarar
vápnini. Annar heimsbardagi var av.

Tíðin eftir bardagan er ótrygg og spenningur stórur, tí tey bæði sterkastu
sigursveldini – USA og Sovjetsamveldið – stríðast um at gerast sterkasta veldið
í heiminum. Bæði stórveldini aldubba seg við kjarnorkuvápnum og øðrum vápnum og
gera heimsumfatandi hernaðarligar og búskaparligar samgongur. Hárfína javnvágin
ímillum teirra stendur við í yvir 40 ár og verður nevnd Kalda kríggið, tí at
ongantíð brestur kríggj á partanna millum. Men bæði stórveldini hjálpa hvør
sínum parti í ymsum kríggjum, til dømis í Korea, Vjetnam, Miðeystri og Afrika.

Meðan londini í Latínamerika kannaðu sær útvegir at menna búskap sín, gjørdust
USA ríkasta land í heiminum. Men ríkidømið varð ójavnt býtt: Svartir
amerikanarar vórðu javnan fyri bæði fíggjarligum og samfelagsligum vanbýti. USA
kappaðist við Sovjetsamveldið um at vinna sær vald og ávirkan í hvørjum króki í
heiminum og nýtti mangar milliardir dollarar til vápn og búskaparhjálp til
sameindu lond síni.

Borgararættindastríðið í 1950-árunum og 60-árunum er ein av størstu hendingunum
í amerikanskari søgu í 20. øld. Rættindi og lívskor teirra svørtu samsvaraðu
ikki lyftunum í Frælsisyvirlýsingini og Grundlógini. Tey svørtu vóru – 100 ár
eftir at trælahaldið varð avtikið – enn bundin av tí trældómi, ið teirra
forfedrar í so mong ár, sum trælir hjá hvíta manninum, høvdu livað við. Í
suðurstatunum var segregatión og tey svørtu í norðurstatunum vóru partvís
integrerað í verðina hjá hvíta manninum.

Í 1950-árunum herdu svartir amerikanarar stríðið fyri samfelagsligum,
fíggjarligum og politiskum javnrættindum. Fleiri milliónir fólk vóru við í
friðarligu mótmælistiltøkunum ímóti rasuskilnaði. Til dømis noktaðu fólk í
Alabama í eitt heilt ár (1955-56) at koyra við teimum bussum, sum høvdu serligar
sessir til svørt og hvít. Fyri átakinum stóð baptistpresturin Martin Luther King
(25. januar 1929 – 4. apríl 1968). Í 1963 gingu King og viðhaldsfólk hansara dag
um dag mótmælisgongu til ráðhúsið í Birmingham í Alabama, tó at myndugleikarnir
í býnum beittu hundar eftir teimum og spulaðu tey við brandslangum. Seinni sama
ár fóru nøkur 100 000 borgararættindafólk mótmælisgongu til Washington DC.
Tingið gav eftir, og í 1964-65 viðtók tað lógirnar um borgararættindi, sum
bannaðu, at mannamunur var gjørdur á svørtum og hvítum.

Fleiri mió. svørt fólk fluttu til norðara og vestara part í USA í 1950- og
1960-árunum. Fá fingu gott arbeiði, og býarpartarnir, har tey búsettu seg,
gjørdist fátækrabýlingar. Summi fóru í part við oddamonnum sum Malcom X (19. mai
1925 – 21. februar 1965), ið mælti til, at tey svørtu skuldu taka handlar og
skúlar, har ið tey búðu, og seta hart í móti hørðum. Í nógvum býum varð ófriður
(1965-1968), men lítið batti. Í USA hava vit nú havt 2 littar
uttanríkisráðharrar undir George W. Bush (R), hin fyrri Colin Powell og síðan
Condoleezza Rice. Og sjálvandi, so kulmineraði tað tann 20. januar í 2009, tá
Barack Obama, sum er littur, gjørdist tann 44. amerikanski forsetin.

Borgararættindastríðið hjá teimum svørtu í 1960-árunum eggjaði eisini øðrum til
at stríðast ímóti órættvísi. Eftir at National Organization For Women varð
stovnað í 1966, gingu konufólk saman í stríðnum fyri somu løn og somu
arbeiðsmøguleikum, betri heilsuverki og rætti til fría fosturtøku. Nýggjar lógir
bannaðu kynságangi á arbeiðsmarknaðinum, men javnarættindalógin varð ikki
viðtikin í so mongum ríkjum, at hon varð tikin við í stjórnarskipanarlógina í
USA.

Seinast í 1960-árunum fóru samkynd konufólk og mannfólk at stríðast fyri
javnrættindum. Einkjan eftir Martin Luther King, Coretta King, arbeiðir enn fyri
borgararættindum í USA. Hon sigur at Martin Luther King í síni dreymasjón eisini
hevði samkynd við borðið. Hon samanber homofobi við antisemitismu og rasismu .

Í 1945 tveitti USA kjarnorkubumbur niður yvir Hiroshima og Nagasaki í Japan,
báðir býir vórðu fullkomiliga lagdir í oyði. Hetta prógvaði, hvørja megi hesi
nýggju vápn høvdu. Annar heimsbardagi endaði tí alt fyri eitt av hesi orsøk, men
brátt var friðurin aftur í vanda av spentu støðuni ímillum USA og
Sovjetsamveldið. Við ringum tannabiti sóu amerikanarar, hvussu Sovjetsamveldið
tók sær harradømið í Eysturevropa, og í 1947 gjørdi USA av at stuðla øllum
londum, sum settu seg upp ímóti sovjetiskum trýsti. Bæði stórveldini gjørdu nógv
kjarnorkuvápn, ið vóru so sterk, at einki annað land vágaði sær at leypa á tey.
Henda ”ræðslujavnvágin” var vernd fyri friði. Í 1959 tók Fidel Castro (f. 13.
august 1926) ræðið í Kuba. Hann knýtti samband við Sovjetsamveldið og bað um
sovjetiska verju, tá ið flýddir kubanar, hervandir í USA, royndu at gera innrás
í 1961. Í 1962 varnaðist amerikanska fregnartænastan sovjetskar
kjarnorkurakettir í Kuba. Kennedy gav flotanum boð um at avbyrgja Kuba. Allur
heimurin bivaði av ræðslu fyri kjarnorkukríggi, men Sovjetsamveldið slakaði og
tók vápnini niðuraftur. Ríkisovastar um allan heim sóu, hvørjum vanda heimurin
hevði verið í, og í 1963 skrivaðu teir undir at minka um
kjarnorku-royndarspreingingarnar.

Í øldir høvdu fólk droymt um at fara út í rúmdina. Síðan í 17. øld høvdu
vísindamenn eygleitt og granskað rúmdina við landkikara, men ikki fyrr enn eftir
annan heimsbardaga, tá ið ferð kom á rakettmenningina, bar til at granska
rúmdina beinleiðis. Í 1957 sendi Sovjetsamveldið fyrsta gjørda fylgissveinin,
Sputnik 1, í ringrás um jørðina. Amerikanarar vórðu ógvuliga illa við, og tað
var ein dyggur smeitur fyri stoltleika teirra. Teir kvíddu fyri, at stóra
rakettin, sum bar fylgissveinin, eisini kundi bera eina kjarnorkubumbu vestur um
Atlantshav. ”Kappingin um rúmdina” ímillum stórveldini tók dik á seg. Sovjetiski
rúmdarmaðurin Jurij Gagarin (9. mars 1934 - 27. mars 1968) var fyrsti maður, sum
í rúmdarfari fór ringrás um jørðina (1961), men í 1969 var amerikanski
rúmdarmaðurin Neil Armstrong (f. 5. august 1930) fyrsti maður á mánanum. Seinni
hava amerikanskir vísindamenn lagt dent á at skjóta fylgissveinar út í rúmdina,
sum til dømis verða nýttir at granska verðurlagið, at eygleiða hernaðarvirksemi
og til samskiftiskervið, til dømis sjónvarp.

Búskapurin í USA ferfaldaðist frá 1945-1970, og keypiorkan hjá einum
amerikonskum miðalhúski meira enn tvífaldaðist. Amerikanarar fingu ráð til at
keypa meira av øllum. Á hvørjum ári vórðu fleiri enn ein mió. hús bygd, mest í
forstøðunum í stórbýunum. Bilsølan varð tvífaldað, og tingið játtaði, at
túsundtals kilometrar av høvuðsvegi vórðu lagdir. Amerikanarar keyptu
nýtsluvørur fyri milliardir dollarar, til dømis vaskimaskinur, sjónvarpstól,
uppvaskimaskinur og myndatól. Men øll áttu ikki lut í vælferðini. Í hvørjum
einasta býi vóru fátækrabýlingar, har fátæk og arbeiðsleys búðu, eins og lægri
inntøkur í landbúnaðinum elvdu til fátækradømi í landbúnaðarøkjunum.

Í 1990 áttu hundrað milliónir húski í USA litsjónvarp, og hvørt fólk hugdi í
sjónvarp fýra tímar í miðal um dagin. Sjónvarpið gav síggjarum sínum høvi til
við egnum eygum at fylgja við týðandi tilburðum, politikki, ítrótt og
undirhaldi. Heimurin tyktist at vera minkaður, nú fólk kunnu kaga inn í øll
herðashorn.

Í 1960-árunum noktaðu summi ungfólk at arbeiða sum foreldur síni at fáa sær
pening til hús og bilar. Hippiarnir, ið teir vórðu nevndir, løgdu dent á eitt
lív í friði og kærleika, við drøgg, virknum kynslívi og tónleiki. Hesin
lívsháttur ávirkað milliónir um allan heim. Aðrir ungdómar fóru upp í politiskar
bólkar, til dømis Studentar Fyri Fólkaræðiligum Samfelagi, sum var ímóti, at USA
kríggjaðist í Vjetnam.

Ríkar fyritøkur í USA nýttu nógvar milliónir dollarar at menna nýggjar vørur. Í
1970-árunum lærdu granskarar at brenna túsundtals elektróniskar ravrásir, sum
kundu goyma og viðgera ógvuliga mangar upplýsingar inni í erflísum. Tær vórðu
bíligar at gera og vórðu nýttar í tólum, sum kollveltu tilveruna heima og í
arbeiðslívinum, til dømis teldur, ídnaðartólmenni og telefaks.

Amerikanarar vórðu skelkaðir, tá ið granskarar gjørdu vart við í 1980, at ein
nýggj sjúka hevði tikið seg upp í USA. Fólk, ið annars høvdu verið frísk og
ferðig, fingu brádliga eina ávísa, ókenda krabbasjúku ella sjáldsamar
ígerðarsjúkur, og í 1981 varð skrivað um nýggju sjúkuna í einum amerikonskum
læknavísindariti. Í 1982 fekkð sjúkan navnið – Acquired Immune Deficiency
Syndrome (AIDS), á føroyskum nevnd eyðkvæmi. Sjúkan breiddi seg skjótt. Í 2010
vórðu fleiri enn 583 298 fólk í USA deyð av eyðkvæmi, alt fleiri fólk vórðu
smittað um allan heim. Eyðkvæmi stendst av, at eitt virus, - Human
Immunodeficiency Virus (HIV), oyðileggur mótstøðuføri í mannakroppinum. Læknar
staðfestu fyrst eyðkvæmi ímillum samkynd og tvíkynd mannfólk. Skjótt kom fram,
at bløðarar og tey, ið sprændu seg við drøgg, og onnur, ið høvdu fingið blóð,
eisini vórðu HIV-smittað. Síðan er staðfest, at HIV smittar við blóðflutningi og
kynsligum sambandi. Enn vita granskarar ongan heilivág, sum kann lekja
eyðkvæmissmittað, tó kunnu tey nú liva nógv longri við sjúkuni, enn tey kundu í
fyrstani. Við røttu viðgerðini gongur eisini longri tíð, áðrenn AIDS sjúkan
brýtur út hjá teimum sum hava fingið staðfest, at tey eru HIV-positiv. Átøk vóru
gjørd og verða enn gjørd, fyri at fáa fólk at verja seg móti smittuni eitt nú
við at nýta hít og við at lata vera við at brúka sproytur ella nálir, sum onnur
hava brúkt áðrenn.

Felagsskapir hjá samkyndum monnum tóku skjótt greiða støðu í spurninginum um
eyðkvæmi og stovnaðu grunnar og vístu á, hvussu fólk kundu verja seg fyri
smittuni. Kortini vórðu bæði fólk og miðlar í USA merkt av fordómum ímóti
samkyndum. Stjórnin hjá Ronald Reagan (6. februar 1911 – 5. juni 2004) tók
heldur ikki málið í álvara. Og ikki fyrr kenda filmstjørnan Rock Hudson (17.
november 1925 – 2. oktober 1985) doyði av eyðkvæmi í 1985, og hann og vinfólk
hansara tosaðu opið og ærliga um sjúkuna, kom broyting í.

Í 2010 vóru í USA fráboðaðir 1 106 400 tilburðir av eyðkvæmi, og av hesum vóru
25,2 % kvinnur, 583 298 vóru deyð . Áhugavert er at vita, at av teimum
AIDS-sjúku búgva 184 429 í Los Angeles-økinum, 92 669 í New York City og til
dømis bara 40 í North Dakota . Samkyndir menn fingu sjúkuna fyrst. Men nú eru
eisini onnur enn samkyndir menn, ið fáa AIDS. Av hvørjum fýra tilburðum eru nú
bert 2 samkyndir menn . Hinir tilburðirnir fyrst og fremst í teimum serligu
vandabólkunum, t.d. bløðarar, sproytunarkomanar og børn hjá narkomanum. Tó eru
myndugleikarnir við at fara burtur frá at tosa um vandabólkar, tí sjúkan nú er
so útbreidd millum fólk sum ikki hoyra til nakran av so-nevndu vandabólkunum.
Ein annar kendur amerikanari, sum doyði av eyðkvæmi er sangarin og tónleikarin
Freddie Mercury, sum doyði í 1991. Hann var forsangari í tónleikabólkinum Queen.

Yvirgangsatsóknin 9/11 kostaði uml. 3000 mannalív. Tað var 11 septembur í 2001,
at 2 flogfør rendu í bygningarnar World Trade Center, eisini nevnt, The Twin
Towers (Tvíburðatórnini) á Manhattan í New York City, New York. Hetta vóru
yvirgangsmenn hjá Al-Qaeda, sum høvdu yvirtikið flogfør og rendu á bygningarnar.
Tvey teirra flugu inn í bæði World Trade Center tornini og gjørdust á tann hátt
ímyndin um sjálvt álopið, men eitt annað flogfar rendi á Pentagon-bygningin í
Arlington, Virginia (nær við Washington, D.C.) . Líka síðan hevur verið leitað
eftir Osama bin Laden, fyrrverandi leiðari í bólkinum. Í eini beinleiðis røðu í
Hvítu Húsunum greiddi Barack Obama forseti frá hvussu Osama bin Laden 2. mai
2011 varð dripin í Abbottabad, sum liggur norðanfyri Islamabad í Pakistan.

Yvirgangsatsóknin 11. september var byrjanin til eina nýggja tíð. Amerikanar
grundaðu Kríggið móti yvirgangi eftir hetta. USA vóru fast avgjørdur um at fara
í herna móti yvirgangi og móti teimum, sum vardu yvirgang. Kríggið í Afganistan
og Irak var grundað á álopini 9/11.

USA er stórur partur á norðuramerikanska meginlandinum. USA er vestan úr
Atlantshavi, eystur í Kyrrahav, norðan úr Meksiko og suður úr Kanada. Tilsamans
er USA 9,8 mió km² stórt, 7024 ferðir størri enn Føroyar. Í so stórum landi er
stórur munur á veðurlagnum. Í Norðuralaska er tað kaldasta, ið veðurfrøðingar
hava mált, heilt niður á -62,2 °C (-80°F), meðan tað hinvegin í Death Valley,
Kalifornia er mált upp á 56,7 °C (134 °F), ið er tann næsthægsta hitamáting í
øllum heiminum.

Fimmti lutstatir eru í sambandsríkinum, tá eru Alaska, ið fer langt norður um
pólkring, og Hawaii, langt vesturi í Kyrrahavi, við. Tveir stórir fjallaryggir
eru, Appalakkufjøll eystantil og Klettafjøll vestantil; stórur partur av
landslagnum eru víðar grasfløtur.

Landslagið og veðurlagið í vesturríkjunum í USA eru ógvuliga skiftandi. Ísur og
kavi í Alaska og Colorado, oyðimørk í Nevada og Arizona og lýsbeltisveðurlag í
Hawaii og Guam. Í Kyrrahavsstrondini flyta stórbýir sum Seattle, Portland og San
Francisco út fisk, frukt og við um allan heim. Fyri vestan er eisini Hollywood,
háborgin hjá filmídnaðinum, og Silicon Valley í Norðurkalifornia, sum er
miðdepil fyri hátøkniligari teldumenning. Sun Valley í Idaho, har tú kanst sóla
tær um summarið og standa á skíðum um veturin, er ein av kendastu
frítíðarstaðunum í USA.

Miðskeiðis í USA og Kanada eru Stóru Grasfløturnar (enskt: Great Plains) ella
prerian, sum lendið eisini verður kallað. Á hesum óføra víða lendið er heitt og
turt um summarið og kuldi og kavi um veturin. Trø vaksa bara við áir og vøtn.
Fyrr, tá ið fløturnar vóru albeittar við síðum grasi, gingu fleiri milliónir
visundar har. Nú eru fløturnar veltar. Mesta grøðin er hveiti og mais.

Miðríkini í USA eru best kend fyri cowboylívið og stórar neytagarðar, men har er
eisini besta kornlendið í USA og nógv stór oljureinsiverk. Her eru høg fjøll,
fruktagóðar fløtur, og her renna Mississippi og allar áirnar, sum renna í hana.
Í Texas og Oklahoma er nógv olja og gass, og í Wyoming og Montana er nógv kol. Í
Klettafjøllum eru stórir tjóðargarðar, til dømis Yellowstone National Park og
Glacier National Park, og í fjøllunum eru mong steinsløg. Veðurlagið í
miðríkjunum skiftir við árstíðunum; kalt um veturin og brennandi heitt um
summarið, og har eru javnan melduródnir og heglingsstormar.

Góðar havnir, fruktagóð jørð og nógv ráevni hava gjørt, eysturríkini er eitt
hitt fjølbygdasta í landinum. Tað var á eysturstrondina, at niðursetufólkini úr
Evropa komu í 16. øld. Nú eru nakrir av størstu býunum í landinum her, m.a. New
York City og Washington DC, umframt teir áður so týdningarmiklu ídnaðardeplarnir
Chicago, Detroit og Cleveland við Stóruvøtn.

Størstu fjallaryggirnir í USA, kavataktu Klettafjøll og skógarklæddu
Appalakkufjøll, eru ólíkir í útsjónd og í skapi. Atvoldin til tað er aldur.
Klettafjøll eru ung fjøll, sum enn ikki eru brýnd niður og broytt í skapi.
Appalakkufjøll eru ímillum elstu fjøll í heiminum, og vindur, regn og skriðísur
í farnum ístíðum hava brýnt tey niður.

Fleiri hundrað melduródnir eru á hvørjum ári í melduródnarbeltinum, sum gongur
ígjøgnum Kansas, Oklahoma og Missouri. Melduódnirnar taka seg upp, har ið heit
luft úr Meksikoflógva og turr, køld luft úr Kanada reka saman. Hørðu
melduródnirnar slætta alt, sum fyri er, við jørðina. Melduródnir kunnu ganga upp
í 180 km/t. Hvørt ár volda ódnir teimum, sum búgva fram við strondini við
Meksikoflógva og Atlantshav, stóran skaða.

Nógvar melduródnir hava verið í USA í 2011. Amerikanska veðurstovan sigur, at
2011 kann enda sum tað ringasta meldurhvirluárið, sum fólk vita um at siga.
Høvuðsorsøkin er verðurfyribrigdið La Nina, sum ger vart við seg við jøvnum
millumbilum. Veðurstovan sigur, at í apríl 2011 vóru meiri enn 900
meldurhvirlur, og at tann eina dagin vóru 164 meldurhvirlur í statunum
Mississippi og Virginia .

Heili 82 % av fólkinum búgva í býum , og USA verður eisini mett at vera eitt tað
mest urbaniseraða landið í heiminum. New York City í New York er størsti býur,
har búgva 8 milliónir fólk, síðan eru tað Los Angeles í Kalifornia og Chicago í
Illinois. Í teimum flestu býunum hevur fólkið ymsan uppruna og er nógv blandað,
og fólk, ið eru úr sama landi, búgva ofta saman í býarpørtum, nevndir t.d.
Little Italy ella Chinatown. Nú búgva flestir amerikanarar í býum, men fyri
hundrað árum síðan búðu tveir fimtingar av fólkinum á bygd. Enn eru nógvar
bygdir og nógvir smáir býir í USA, har færri enn 10 000 fólk búgva. Hesir býir
eru mest í landbúnaðarøkinum, og fólk fara hagar til handils, í skúla ella í
kirkju.

Amerikanski búskapurin er heimsins størsti búskapur, og tað ger, at broytist
hesin í styrki, ella broyta amerikumenn atburð, so merkjast árinini kring allan
heim. Amerikanski búskapurin er ikki lutfalsliga eins stórur nú, sum hann hevur
verið. Men kemur búskaparligur stígur í, so fer tað merkist í Evropa og eisini í
Føroyum. USA er heimsins ríkasta land, og amerikanarar eru ímillum teir fremstu
at vinna úr jarni, stáli, viði, umframt at gera elektróniska útgerð, bilar og
flogfør. Hesin ídnaður hevur nógv arbeiði; næstan helvtin av arbeiðsmegini í
landinum er konufólk. Fíggjarstøðan í USA hevur støði í kapitalismu, og dám av
blandingsbúskapi. Landið er fremsta fíggjarliga stórmakt í heiminum, og
amerikanarir hava yvirhøvur eitt høgt livistøði. Privati geirin hevur størsta
partin av búskapinum um hendi. Uppileggingar frá statinum eru nakað færri enn í
flest øðrum londum í Vesturheiminum.

Í nýggjari tíð hevur eingin tjóð verið í nánd av USA við atliti til
búskaparstyrki, men kommunistiska Kina kann nú meta seg ájavnt. Í fleiri ár
hevur Kina havt stóran búskaparvøkstur, og altjóða gjaldoyragrunnurin
International Monetary Fund (IMF) spáar nú, at í 2018 hevur landið lagt USA
aftur um seg. Og lagnunnar speisemi má tað sigast vera, at tað júst eru
amerikanskir borgarar, ið eru orsøk til, at Kina leggur seg á odda, tí eingin
keypir fleiri vørur við merkinum "Made in China" enn júst amerikanar. Til
samanberingar nevnir The Daily Mail, at tá búskapurin í Sovjetsamveldinum á
sinni náddi tindinum, framleiddi landið bert triðingin av tí, sum USA megnaði.
Og tá Japan náddi tindinum, var framleiðslan helvtina minni enn tann
amerikanska. Fyri bert tíggju árum síðan var amerikanski búskapurin tríggjar
ferðir so sterkur sum tann kinverski. Tí kemur metingin hjá IMF óvart. Í
metingum sínum leggja búskapargreinarar hjá IMF seg serstakliga eftir inntøku og
brúki hjá fólki í londunum, teir kanna búskapin hjá.

Fura, grann og setrisviður vaksa væl í lýggja og slavna strandaveðurlagnum í
ríkjunum Oregon og Washington. Í hesum báðum ríkjum er mesta skógarvinnan í USA.
Trøini verða flutt heil til strondina við lastbili. Umhvørvisverndarfelagsskapir
royna nú at verja partar í skógunum, har mong trø eru yvir 200 ára gomul.

USA er tað land í heiminum, ið letur mest í menningarhjálp, meiri enn 22,7
milliardir dollarar árliga .

USA er vorðið heimsins størsti framleiðari av olju og gassi í 2014 og hevur
harvið yvirhálað bæði Russland og Saudiarábia . USA er tí størsta oljuland í
heiminum, og einki annað land ger so nógvar oljuúrdráttir, til dømis bensin.
Hetta var heilt óhugsandi fyri 10-20 árum síðani, nú Russland hevur ræði á nærum
óavmarkaðum og risastórum olju- og gassgoymslum. Exxon Mobil metir, at um 40 ár
er framleiðslan av olju í USA 11 faldað í mun til í dag. Í eini
langtíðarprognosu, sum Exxon Mobil hevur kunngjørt í 2013, sigur forstjórin,
Kenneth Cohen, at tíðin við oljutroti er farin. Hann grundgevur millum annað við
skiferoljuni, sum er eitt serligt slag av olju sum liggur sera djúpt í
undirgrundini, og sum higartil ikki hevur verið gjørligt at fingið hendur á .
Amerikanska oljuframleiðslan fer framvegis at veksa í komandi tíðum, og sambært
teimum seinastu metingunum hjá orkumálaráðnum (U.S. Energy Department) í
District of Columbia kemur framleiðslan upp á 9,6 milliónir tunnur um dagin í
2016 . Tað merkir, at amerikanska framleiðslan fer skjótt at nærkast metárunum í
sjeytiárunum. Til sammetingar er framleiðslan í Kina 4,0 milliónir um dagin.
Tann dagliga norska framleiðslan er um tvær milliónir tunnur . Metingin hjá
amerikanska orkumálaraðnum sigur, at oljuframleiðslan verður rættiliga støðug
frá 2016 til 2020, men at hon so fer at minka eitt vet. Samstundis væntar
orkumálaráðið, at framleiðslan av gassi fer at veksa í komandi árum, og at
vøksturin hetta til 2040 verður um 55 prosent.

USA, sum leingi hevur verið heimsins størsti brúkari av orku, hevur seinastu
árini økt munandi um framleiðsluna av olju og gassi fyri eitt nú at nøkta sín
egna eftirspurning. Framleiðslan er vorðin so mikið stór, serstakliga orsakað
nýggja skifurgassinum og skifuroljuni, at hetta hevur gjørt USA til útflytara av
orku eisini. Um somu tíð er amerikanski innflutningurin av gassi og olju
minkaður munandi seinastu árini; USA er í 2014 mestsum sjálvhjálpið við olju.
Fyri fyrstu ferð síðani 1982 hevur USA í 2013 tikið meira gass upp úr
undirgrundini enn Russland, vísa tøl frá International Energy Agency (IEA) .
Olja varð fyrst funnin í Texas í 19. øld, og tað hevði við sær, at Texas
gjørdist ógvuliga ríkt ríki. Nú er Texas næst Alaska at vinna út olju.
Oljuprísurin í USA liggur væl undir prísinum á heimsmarknaðinum, tí USA í 40 ár
hevur havt útflutningsforboð .

Víðu fløturnar ímillum Klettafjøll og Mississippi, sum áður vóru beitilendi hjá
millióntals visundum, eru næstan allar lagdar undir plógv; og har verða meiri
hveiti og mais velt enn nakra aðrastaðni í heiminum. Landbúnaðurin er
hámekaniseraður, og ógvuliga stórar maskinur heysta grøðina. Har turrast er,
veksur bara, verður vatn veitt á markirnar. Nógvastaðni verður vatn pumpað upp
úr jørðini at væta við.

Á grasfløtunum og vestur at Klettafjøllum er nógv neytahald. Fyrr róku cowboyar
á rossabaki neytafylgini av einum belti á annað um summarið, og aftur á
garðarnar um heystið; har vórðu sláturneytini seld á uppboði. Filmar úr
Hollywood lýstu cowboyar sum sannar hetjur, men lívið á rossabaki var alt annað
enn lætt. Lønin var vánalig, og teir sótu javnan í saðlinum einum 15 tímar um
samdøgrið, í nógvum hita ella oysregni. Nú á døgum eru garðarnar ikki so stórir,
og lastbilar koyra nú cowboyar og rossini á beitilendini.

Miðskeiðis í 19. øld veltu suðurríkini 80 % av allari bummull í heiminum, og tey
vunnu sær stórt ríkidømi av henni. Bummullin varð dyrkað í ovurstórum lundum, og
tað vóru trælir úr Afrika, sum hentaðu hana við hond. Trælahaldið í USA varð
avtikið í 1865. Bummull er enn týdningarmikil grøði; men nú gera maskinur alt
tað tunga arbeiðið. Nú á døgum eru soyabønir týdningarmesta grøðin í
suðurríkjunum. Tær verða mest fergdar til olju.

Í hagtølum kalla vit innflutning og útflutning av vørum fyri uttanlandshandil.
Inn- og útflutningurin av vørum, skift á ávikavist upprunaland og nýtsluland
fyri 2012, sær soleiðis út sambært CIA World Factbook :

USA er ein sera týdningarmikil marknaður fyri føroysku alivinnuna. Tann
amerikanski marknaðurin er rættiliga týðnandi fyri føroyskan útflutning av aldum
laksi ; í 2013 útflutti føroyska alivinnan laks til USA fyri yvir 630 mió. kr.,
tvs. at fjórðihvør laksur endaði í USA. Av vørum, ið Føroyar útflyta til USA,
telur laksurin heili 99 prosent av útflutninginum til USA, tvs. at bara 1% eru
aðrar vørur. Í USA fær føroyskur laksur eisini hægri prís enn annar laksur og á
matstovum í USA er føroyskur laksur ofta á mátskránni - serliga á sushi
matstovum har góðskan skal vera í hásæti.

Amerikonsk mentan ávirkar allan heimin. Snarføði, sum burgari, hot dogs og kola,
umframt fólk úr sjónvarpsraðsendingum og filmum, eru kend úr Berlin til Beijing.
Fólk i øllum londum hoyra amerikanskan tónleik, og amerikanskir filmar verða
sýndir um allan heim. Henda marknaðarførslan við amerikonskum lívsstíli gevur
milliardir og er ógvuliga týdningarmikil fyri búskapin í USA.

Nógvar tónleikagreinar, sum eru vældámdar kring heimin, koma upprunaliga úr USA.
Serliga suðurstatirnir hava havt nógv við tónleik at gjørt. Tónleikagreinar sum
blues, country og rock koma upprunaliga harfrá; jazz- og bluestónleikur eru
spottnir úr arbeiðarasangum og andaligum sangum hjá svarta fólkinum.
Countrytónleikur tók seg upp sum fólkatónleikur ímillum hvíta, fátæka fólkið í
Kentucky og Tennessee.

Best dámdu ítróttir í USA eru amerikanskur fótbóltur (NFL), hornabóltur (MLB),
kurvabóltur (NBA) og íshockey (NHL). Størsta ítróttarhendingin í USA er Super
Bowl, sum er finalan í amerikanskum fótbólti. Síðani boksing varð til eina
ítróttargrein, hevur USA altíð verið ein av bestu tjóðunum í boksing. Bæði innan
amatør og professionella boksing.

Miðallívsævin í landinum er 80,51 ár, og 1 % av fólkinum eru ikki lesifør .
Arbeiðsloysið í USA var í januar mánað 2014 6,6 prosent, ið er tað lægsta, tað
hevur verið í fimm ár - síðani 2008 . Arbeiðsloysið er størst í Rhode Island
(9,1 %). Arbeiðsloysið er lægst í North Dakota (1,9 prosent) fylgt av Nebraska
(3,6 prosent).

Fólkið í Sambandsríki Amerika er blandingur av ymsum fólkasløgum. Tey flestu eru
eftirkomarar eftir tilflytarar - fólk, sum komu hagar aðrastaðni úr heiminum,
til dømis úr Evropa og Ásia. Fleiri fólkasløg við egnum máli og serstakari
mentan eru í USA. Málini eru fleiri, til dømis cherokesiskt í Oklahoma, franskt
í Louisiana, spanskt í New Mexico og týskt í Pennsylvania.

Afroamerikanarar, sum tey svørtu verða nevnd, fáa størri og størri ávirkan í
norðuramerikanska samfelagnum. Mangir afroamerikanarar eru ættaðir frá trælum,
sum vórðu seldir til USA í 17., 18. og 19. øld. 12 % av fólkinum eru
afroamerikanarar. Flestu tilflytararnir, sum búgva í vesturríkjunum, eru úr
Meksiko. Teir verða nevndir hispanics (latínoamerikanarar) og tala spansk, tí at
forfedrar teirra komu úr Spania. Mangir halda enn fast við gamlan sið og egna
mentan. Hispanics eru eisini fluttir hagar úr Puerto Riko, El Salvador og Kuba.

Tað fólkið, ið talar spanskt, kemur úr Latínamerika: Tey fjølgast skjótt, og
somuleiðis afroamerikanarar og ásiatar. Fyri 2042 verða hesi fólk stív helvtin
av fólkatalinum . Men sambært blaðnum Los Angeles Times vísa tøl, at tað eru
ikki so nógvir latínamerikanar, sum hava hug at fara norður um markið longur .
Orsøkin er sambært blaðnum, at arbeiðsloysið er vorðið so stórt í USA, at tað er
einki at fara hagar til. Nógvir av teimum ólógligu innflytarunum hava vanliga
fingið arbeiði í byggivinnuni ella matstovuvinnuni, men júst í teimum
vinnugreinunum er arbeiðsloysið vaksið nógv, skrivar blaðið. Keldurnar hjá Los
Angeles Times siga, at tað er ikki bara arbeiðsloysið í USA, sum fær meksikanar
og onnur í Meksiko at setast aftur. Ein onnur orsøk er, at vaktarhaldið við
markið er styrkt nógv, og harafturat ræðast mong tey illa gitnu
rúsevnaharkaliðini, sum ofta gera um seg á marknaleiðini. Nú republikanararnir
fyrireika seg til forsetavalið í 2016, hevur spurningurin um teir nógvu
útlendingarnar, sum koma ólólgiga til USA, verið eitt av umrøðuevnunum .

Enn liva indiánsk fólkasløg í USA. Upprunafólkið í Amerika og fyrsta fólk í tí,
sum nú er USA, er nú bara uml. 1,5 % av øllum fólkinum. Síðan evropeararnir komu
í 16. øld, hava indiánsku fólkasløgini stríðst fyri lendi sínum. Hóast stóran
mótgang hava mong teirra megnað at varðveitt mál sítt og gamlan sið. Nú á døgum
er umleið ein fimtingur í friðingarøkjum - land - øki, sum amerikanska tingið
hevur latið indiánunum aftur.

Nú búgva flestir amerikanarar í býum, men fyri hundrað árum síðan búðu tveir
fimtingar av fólkinum á bygd. Enn eru nógvar bygdir og nógvir smáir býir í USA,
har færri enn 10 000 fólk búgva. Hesir býir eru mest í landbúnaðarøkinum, og
fólk fara hagar til handils, í skúla ella í kirkju.

Meira enn 75 % av fólkinum í USA búgva í býum ella býarforstøðum. Tey flestu, ið
búgva í forstøðum, hava síni egnu hús og koyra í bili til arbeiðis. Í teimum
flestu býunum hevur fólkið ymsan uppruna og er nógv blandað, og fólk, ið hava
røtur úr sama landi, búgva ofta saman í býarpørtum, nevndir til dømis Little
Italy og Chinatown. Nógvar kirkjur eru í øllum stórbýum.

Kirkjan hevur stóra ávirkan á gerandisdag fólksins. Næstan allir amerikanar eru
kristnar. 1 % av teimum hoyra til tað grikskt-ortodoksu kirkjuna, og yvir 23 %
eru katolikkar. Tað eru 51,3 prosent protestantar. Í USA eru eisini umleið sjey
miljónir muslimar og hvør einasti statur hevur minst eina mosku. Í USA eru
statur og kirkja skild sundur.

Sambært Katólska Bíbliufelagnum lósu 75 prosent av íbúgvunum í Sambandsríki
Amerika í Bíbliuni í 2007. Einans 20 prosent av spaniólum hava gjørt tað sama,
meðan 21 prosent av franskmonnum lósu í henni í 2007. Kanningin, ið umfataði 9
lond - USA, Stóra Bretland, Pólland, Týskland, Spania, Frakland, Holland,
Russland og Italia - vísir harafturat, at amerikanarar eisini biðja meira enn
íbúgvarnir í hinum londunum. 87 prosent søgdu seg hava biðið í 2007, meðan 47
prosent av franskmonnum bóðu í 2007 .

USA er kent fyri sínar góðu útbúgvingar. Sum sæst á m.a. stuðulsskipanum, leggur
USA stóran dent á, at fólkið útbúgvir seg. Hvørt ríki skipar fyri sínum
skúlaskapi, og kommunur (municipalities) ella einstøk fólk ella feløg eiga
nógvar av skúlunum. Tað kann tí vera rættiliga ymiskt, hvussu skúlaskipanin er í
teimum ymsu plássunum. Men vanliga eru børnini í barnagarði, frá tí at tey eru 4
til 6 ár, frá 6 til 14 ár í fólkaskúlanum (elementary school), og framhildið
kann so verða frá 14 til 18 ár í hægri skúla (junior high school og high school)
og síðani 18 til 22 ár í college og eftir tað á universiteti. Tey gitnastu av
hesum eru Harvard University í Boston, MA og Columbia University í New York
City, NY.

Sjá eisini lista yvir forsetarnar í Sambandsríki Amerika og forseti Sambandsríki
Amerika.

Amerikanskir politikarar taka avgerðir, sum ávirka allan heimin. Hvør statur
hevur egið lóggávuvald og senda umboð til Kongressina (á enskum Congress), so at
øll kunnu verða við at gera av, hvussu landið skal verða stýrt. Kongressin er
býtt í tvey: Senatið og Umboðsmannatingið (á enskum House of Representatives).
Hvør statur velur tveir limir í Senatið, men til Umboðsmannatingið verður valt
eftir íbúgvatali. Onkuntíð er ósemja ímillum summir statir og kongressina. Í USA
er fólkaræði og talufrælsi. Amerikanskur politikkur er mest tveir flokkar,
Republikanski Flokkurin (GOP) og Demokratiski Flokkurin. Hesir báðir flokkar
hava allir hugsjónir í landinum, men lokalt stilla uttanveltað ofta upp.
Yvirhøvur eru Republikanarar afturhaldssinnaðir og Demokratar tað, sum
amerikanarir kalla «liberalir» (vinstrahallir). Liberali vongurin og
afturhaldssinnaði vongurin eru polariseraðir. Sjónvarpsrásirnar senda valfundir
hjá flokkunum, skipaðar dystir millum valevni umframt lýsingar. Tað er tíðuligt
at MSNBC er sera Demokratiskt litað , meðan til dømis Fox News hellur meira til
Republikanarnar . Annars eru strandastatirnir í vestri og New England meira
Demokratiskir, meðan miðstatirnir og suðurstatirnir stuðla Republikanarnum.

Vallutøkan í USA er lág í mun til onnur Vestanlond; valluttøkan hevur verið
minkandi síðani valið í 1964, tá 61,9 % av amerikanarum atkvøddu. Vit kunnu á
løgtingsvalum fegnast um, at valluttøkan í Føroyum er sera høg. Fleiri enn 90 %
av veljarunum velja at luttaka. Í 2012 atkvøddi 58,2 % prosent í USA, meðan tað
í 2008 vóru 61,6 % prosent av øllum veljarum, ið fóru á val. Hægsta valluttøka
var í Minnesota, har fleiri enn 75 % vóru á vali. Lægst var valluttøkan í Utah,
nevniliga 52 %. Hægsta valluttøka í USA var til forsetavalið í 1860 tá 81,2 %
greiddu atkvøðu.

Valdið í USA kann býtast í tríggjar partar: lóggevandi, útinnandi og dømandi
vald. Hetta tríbýtið av valdinum hevði stóra ávirkan á amerikanska
grund­lógarsmíðið við James Madison á odda. Hugsanirnar hjá Montesquieu
(1689-1755) og John Locke (1632-1704) vóru týdningarmikil íblást­rarkelda hjá
amerikansku grundlógarsmiðunum. Amerikanska grundlógin staðfestir í Grein 1
tríbýtið av valdinum: All legislative Powers herein granted shall be vested in a
Congress of the United States, which shall consist of a Senate and House of
Representatives. Lóggevandi valdið hevur tí Kongressin við Umboðsmannatingið og
Senatið, útinnandi valdið er í hondunum á forsetanum, og dømandi valdið liggur
hjá dómstólunum. Harumframt hevur amerikanska stjórnarskipanin eitt íborið
vatnrætt valdsbýti millum samveldið og londini. Forsetin er ikki bundin av einum
meiriluta í Kongressini. Tí er tað eisini ofta vanligt, at t.d. republikanarar
hava meiriluta í Umboðsmannatinginum ella/og í Senatinum, meðan forsetin er
demokratur. Lóggevandi valdið, Kongressin, og útinnandi valdið, forsetin, eru
beinleiðis vald av fólkinum, tí hava vøldini bæði sjálvstøðugan fólkaræðiligan
legitimitet. Í Umboðsmannatinginum sita 435 umboð, og eru hesi deild út á
statirnar í mun til fólkatalið í statinum. Valskeiðið í Umboðsmannatinginum er
einans 2 ár, og verður alt Umboðsmannatingið endurvalt samstundis. Í Senatinum
eru 100 umboð, har hvør av teimum 50 statunum hevur 2 umboð í part. Valskeiðið í
Senatinum er 6 ár, men ein triðingur av hesum umboðum standa fyri vali 2. hvørt
ár.

Stýrismátin í USA er sambandslýðveldi við einum forseta á odda. USA er eitt ríki
samansett av fleiri ríkjum sum hvørt hevur ávíst sjálvræði í innanlandsmálum. Í
USA ráða ríkini sjálv í sermálum, tey eru til dømis løgregla,
sjúkrahúsfyrisiting og vegakervi. Á odda fyri stýrinum í hvørjum ríki stendur
ein guvernørur. Statirnir hava heimastýri við egnari stjórn og egnum
høvuðsstaði. Fyrr vóru statirnir at kalla sjálvstøðugir, men síðan er meiri vald
lagt undir samveldisstjórnina við forsetanum á odda. Felagsmál, sum
sambandsstjórnin ræður fyri, eru til dømis uttanríkispolitikkur, verjumál og
gjaldoyra. Á odda fyri stjórnini stendur ein forseti, sum verður valdur av øllum
fólkinum. Stjórnin heldur til í Washington DC, har forsetin og húski hansara
búgva í Hvítu Húsunum. Forsetin er hægsti myndugleiki landsins, og hann verður
valdur fjórða hvørt ár. Donald Trump úr New York er 45. og núverandi forseti í
USA. Hann hevur nógv persónligt vald, til dømis uttanríkisviðurskiftum
viðvíkjandi. Í USA verður ikki valt eins og í Føroyum, har fólk atkvøða fyri
hvør sínum valevni. Amerikanarar hava tveir kandidatar at velja ímillum: umboðið
hjá Demokratiska flokkinum og umboðið hjá Republikanska flokkinum.

Í USA verður ikki talað um einkultatkvøður, men heldur um samlaðu atkvøðurnar
hjá hvørjum stati. Hvør statur hevur nevniliga eitt ávíst tal av valmonnum (á
enskum "'Electoral college'"), alt eftir hvussu nógvir íbúgvar eru í statinum –
jú fleiri íbúgvar, jú fleiri valmenn. Tan lítli staturin, Vermont, har 626 000
fólk búgva, hevur til dømis bara 3 valmenn, meðan tann fólkaríkasta staturin,
Kalifornia, hevur 55. Og gandatalið fyri at vinna valið er 270 atkvøður av
teimum samlaðu 538. Klárar annað av valevnunum at koma uppá hetta talið, so er
valið avgjørt. Tá so funnið er fram til, hvønn meirilutin í statinum atkvøðir
fyri, hava hesir valmenninir skyldu til at atkvøða fyri tí valevninum á
valdegnum. Hetta kann kallast fleirtalsval. Tað vil altso siga, at í øllum
statum verða atkvøðurnar taldar saman, og tað forsetavaldømið, sum hevur fingið
flest valmenn, vinnur so allar valmenninar í tí statinum. Um eitt forsetavalevni
altso fær meirilutan (t.d. 50,1 %) av teimum 55 valmonnunum í Kalifornia, so
vinnur hann allar tær 55 atkvøðurnar. Í USA hevur verið forsetaval sum t.d. í
2000, George W. Bush (R) vann (271 valmonnum, 47,9 % atkvøðum), meðan Al Gore
(D) fekk samanlagt fleiri atkvøður enn Bush (266 valmonnum, 48,4 % atkvøðum).
Íalt eru 538 valmenn, so 270 skulu til fyri at vinna.

Ein av hvørjum hundrað sita fongslaði í USA í 2008. Talið á fangum er 1,6
milliónir fólk. Umframt hetta sita 723 000 í smærri brummum kring landið. Hetta
er hægsta talið nakrantíð í USA og tað hægsta í heiminum. Merkisverdur er eisini
stóri munurin millum samfelagsbólkar. Av latínamerikanarum situr 1 av 36 inni,
meðan talið fyri afroamerikanarar er 1 av 15. Verður so hugt at aldursbólkum, so
er talið fyri afroamerikanarar millum 20 og 34 ár 1 av 9 .

Í USA er deyðadómur; USA er einasta landi á amerikanska meginlandinum, ið hevur
avrættað sínar borgarar síðani 2003. Í 1972 varð deyðarevsing forbjóðað í øllum
USA eftir at Hægstrirættur hevði staðfest, at hon stríddi ímóti stýrisskipanini
. Men eftir eina nýggja hægstarættaravgerð varð revsingin aftur loyvd í 1976.
Síðan tá eru 1303 fólk avrættað í USA - av teimum umleið triðingurin í Texas .
Texas er tann lutstaturin í USA, har flest deyðadømd verða tikin av døgum . Tær
53 avrættingarnar, ið vórðu framdar í 2006 í USA, eru lægsta talið av
avrættingum síðani mitt í 1990-unum . Tveir triðingar av amerikanska fólkinum
halda, at tað er rætt at hava deyðarevsing, og meiri enn annar hvør amerikanari
heldur, at ov fá verða dømd til deyða. Í einari meiningakanning hjá Gallup í
2006 siga 65 prosent, at tey eru fyri deyðarevsing, og 31 prosent halda, at
uppaftur fleiri skuldu fingið deyðadóm. Tað eru serliga republikanskir veljarar,
sum eru fyri deyðarevsing. 81 prosent av teimum republikonsku veljarunum styðja
deyðarevsing, meðan 49 prosent av teimum demokratisku veljarunum hava somu
hugsan.

Maryland avtók deyðarevsing í 2013, og sostatt eru nú 18 amerikanskir statir,
har deyðarevsing ikki er ein møguleiki. Roknað verður við, at 3 aðrir statir –
New Hampshire, Delaware, og Colorado – komandi ár fara at taka deyðarevsingina
upp til politiska viðgerð og møguliga avtaka hana. Seinastu seks árini hava seks
statir – ein um árið – avtikið deyðarevsingina, sum nú er galdandi í 32 av
teimum 50 amerikansku statunum. Í 2013 vórðu 80 fólk deyðadømd í USA, og hóast
tað er eitt vet fleiri enn í 2012, er tað væl færri enn miðskeiðis í 1990-unum,
tá tað var vanligt, at fleiri enn 300 fólk vórðu dømd til deyðan um árið.

Harðskapur orsakað av kynsligu orienteringini hjá offrinum verður bólkaður sum
hatursbrotsverk í USA, og fer at hava við sær herda revsing. Hetta er úrslit av
einari søguligari nýggjari lóg, sum Senatið hóast stóru mótstøðu fekk góðkent í
2010. Uppskotið kom fyri Senatið, eftir at 237 demokratar og 44 republikanarar í
Kongressini høvdu stuðla uppskotinum; 131 republikanarar og 15 demokratar vóru
ímóti.

Við nýggju lógini verður skilmarkingin av hatursbrotsverki frá 1960unum, sum
higartil hevur umfatað rasu, húðalit, religión og uppruna, víðkað við kynsligari
orientering, kyn, kynssamleika og brek. Felagskapir fyri borgararættindir hava
stríðst fyri hesari víðkan í nógv ár, og hava minni víðgongd uppskot áður verið
feld í Kongressini. Afturhaldsinnaðir bólkar hava tó protestera móti lógini, sum
teir meta, er brot á talifrælsi, og vilja hesir bólkar vera við, at hendan lógin
er bert eitt stig á leiðini fyri fleiri rættindum til samkynd. Lógin er
uppkallað eftir tveimum offrum fyri hatursbrotsverk: Matthew Shephard, ein 21
ára gamal samkyndur lesandi, sum í 1998 bleiv dripin í Wyoming, og James Byrd,
ein littur maður, sum doyði í Texas í 1998, eftir at tríggir hvítir menn høvdu
bundið eina ketu um bein hansara og drigið hann eftir teirra pickupbili fleiri
kilometrar.

Við nýggju lógini verður eisini meir almennur peningur fluttur til lokalar
myndugleikar, soleiðis at teir kunna granska hatursbrotsverk, meðan
landsmyndugleikarnir fáa møguleika at blanda seg, um teir ikki halda, at lokala
løgreglan ger nokk við at basa haturbrotsverkum. Amerikanski hægstirætturin
hevur avgjørt í juni 2015, at samkynd sleppa at giftast í øllum 50 statunum. Av
teimum níggju hægstarættardómarunum í Amerika atkvøddu fimm fyri og fýra ímóti
eini boyting av hjúnabandslógini. Áðrenn vóru homohjúnabond bert loyvd í 36
statum. "Avgerðin um homo-hjúnabond er eitt stórt stig móti javnrættindum",
skrivar amerikanski forsetin, Barack Obama, á Twitter. Í juni mánaða 2013
avgjørdi amerikanski hægstirættur, at ein ikki kann definera hjúnabandið sum
bara verandi ímillum mann og kvinnu. Hetta viðførdi, at samkynd kundu fáa somu
rættindi sum hinkynd. Tó var tað upp til hvønn einstakan stat, um hjúnaband
millum samkynd var lógligt. Men í 2015 er avgjørt, at øll samkynd sleppa at
giftast.

Í USA hava samkynd loyvi at ættleiða í Hawaii, Connecticut, Minnesota, Indiana,
Oregon, Florida, Arkansas, Iowa, Illinois, Vermont, New Hampshire, Rhode Island,
Maine, Kolorado, Nevada, Kalifornia, Massachusetts, Delaware, New Jersey, New
Mexico, New York, Ohio, Washington, Wisconsin, Maryland, Washington DC, Guam,
Pennsylvania, og ein samkyndur partnari kann ættleiða børnini hjá hinum
partnaranum í Montana og Idaho.

Heilsuskipanin, sum varð samtykt 21. mars í 2010, er størsta og umfatandi
heilsuskipan í USA síðani Lyndon B. Johnson í 1965 fekk sínar heilsuskipanir
ígjøgnum. Síðani hava fleiri forsetar roynt at endurnýggja skipanina, uttan at
tað hevur eydnast. Heilsuskipanin var eitt størstu vallyftunum hjá Obama í
valstríðnum upp undir forsetavalið í 2008. Nýggja heilsuskipanin hevur við sær,
at allir amerikanskir borgarar fyri fyrstu ferð í søgu landsins nú hava eina
almenna sjúkratrygging. Higartil hava okkurt um 32 milliónir amerikanarar ikki
verið umfataðir av sjúkratrygging. "Hetta er ein stórur sigur fyri alt tað
amerikanska fólkið", segði Barack Obama, forseti, í røðu sínari, tá
Umboðsmannatingið í mars 2010 samtykti heiluskipanina við 219 atkvøðum fyri og
212 ímóti.

USA er hernaðarliga sterkasta ríkið í heiminum . Amerikanska verjan telur 1,4
miljónir fólk í virknari tænastu, og haraftrat fleiri hundrað túsund í
Tjóðargarduni og í trygdarherinum. USA hevur heimins bestu verju, og landið er
heimins einasta risaveldi. Amerikanska verjan eigur meir enn 700 støðir runt um
í heiminum og virka kring heimin. Annars eigur landið ellivu hangarskip í nýtslu
og ein stóran flota við strategiskum kavbátum, eitt, sum ger verjuna sera
fleksibla.

Í 1949 var USA við til at stovna NATO. Aftrat londunum í NATO eru trý onnur
lond, ið eru sameind við USA, umráðandi hjá USA: Ísrael, Japan og Avstralia. Av
NATO-londunum hevur Stóra Bretland inniligasta samband við USA, og londini
samstarva væl á verjuøkinum.

20.000 kvinnur eru í amerikanska herinum, og tað er umleið 15 % av samlaða
talinum. Síðan 20. september 2001, tá Kríggið Móti Yvirgangi brast á, hava
41.000 kvinnur verið við herinum í Afghanistan og í Irak. Meðalaldurin er 23 ár
og flestallar eru giftar og eiga børn. Fyri ikki at tær skulu koma sær í
óneyðugan vanda, skulu tær sambært amerikanskari lóg ikki sendast til hermóti
ella arbeiða í servandum deildum, men í dag er tað ein stórur spurningur, hvar
hermótið í grundini er.

Í 2011 førir USA heimsumfatandi Kríggið Móti Yvirgangi, serliga í Afghanistan og
Irak. Hesi átta árini, USA hevur havt herfólk í Irak, hava 4 432 latið lív .
Álopið á World Trade Center í New York í 2001 og Kríggið Móti Yvirgangi hevur
havt við sær eina nýggja trygdarstrategi, sum sigur, at USA skal vera størsta
hernaðarveldið í heiminum, og ein og hvør sum kemur í nánd av USA á hesum
økinum, verður mettur at vera fíggindi.



https://fo.wikipedia.org/wiki/Torkil_Veyhe

Torkil Veyhe (føddur 9. januar 1990) er Føroya besti súkklari. Torkil súkklar
frá 2017 fyri danska kontinentalsúkkluliðið Team ColoQuick-Cult. Áðrenn tað
súkklaði hann fyri Team WeBike-CK Aarhus í 2015-16 og fyri Føroyar. Hann hevur
fyrr súkklað fyri Team WeBike-CK Aarhus 2015-16, Odder Cykel Klub 2012-15 og
Tórshavnar Súkklufelag 2007-12.

Torkil hevur vunnið fleiri ymiskar súkklukappingar, eitt nú Oyggjaleikir,
Pinsecuppen í Danmark, Statoil Kring Føroyar (Effo Kring Føroyar ella bara Kring
Føroyar) og FM. Í november 2015 gjørdi hann 2 ára stuðulsavtalu við P/F Wenzel í
Havn, sum kann leingjast til at vara í 3 ár. Tá ið Torkil í november 2015 skifti
felag og fór frá Odder Cykle Club til Team WeBike-CK Aarhus, setti hann sær sum
mál at vinna ein A-sigur og at vinna síni fyrstu UCI-stig. Bæði hesi mál
eydnaðust í april og mai 2016, tá ið hann vann tey fyrstu 3 UCI-stigini í
Himmerland Rundt og tá ið hann vann Marcello Bergamo Cuppen 2016 (eisini kent
sum Pinsecuppen). Hann hevur fleiri ferðir verið millum topp-3 og topp-10 í
kappingum í Danmark í 2016.

Á hvítusunnu í mai 2016 luttók hann á Pinsecuppen í Jútlandi, hvørs almenna navn
er Marcello Bergamo Cuppen. Hann gjørdist nummar tvey leygardagin 14. mai 2016 í
Silkeborg, bert aftanfyri Lasse Norman Hansen (HM vinnari í bana súkkling).
Torkil vann tí silvur á teininum. Hvítusunnudag vann hann sterkasta bólkin í
Danmark, A-bólkin. 2. hvítusunnudag endaði kappingin, og Torkil gjørdist
samlaður vinnari av kappingini og vann tí gulu troyggjuna. Hann vann sostatt á
fulltíðarprofessionellum súkklarum sum Lasse Norman Hansen og
WorldTour-súkklaran Matti Breschel. Harvið skrivaði hann føroyska súkklusøgu.
Tað er ongantíð fyrr eydnast einum føroyingi at vinna í bestu deildini í
Danmark.

Síðst í mai 2016 luttók Torkil í súkklukappingini Sønderborg-løbet. Hann
gjørdist nummar tvey av A-liðnum hjá monnum.

5. juni 2016 gjørdist Torkil nummar tvey í Post Cup 2016 á Bornholm, talan av um
aðru av fýra Post Cup kappingum í 2016.

Síðst í juli 2016 luttók Torkil í donsku kappingini PostNord Danmark Rundt, har
hann umboðaði tað danska súkklulandsliðið. Talan var um kapping á fimm teinum.
Triði teinur varð súkklaður ólavsøkudag, og tann dagin eydnaðist tað honum at
koma við í eitt útbrot saman við fýra øðrum. Hann var tó so óheppin, at hann
punkteraði stutt eftir, at teir vóru komnir nakað frá restini. Hann súkklaði
eina løtu við fløtum bakhjóli, til ein servicebilur kom og hjálpti honum at
skifta dekk, hann helt síðan fram men noyddist enn einaferð at støðga, tí dekkið
sat ikki sum tað skuldi. Kappingin varð víst beinleiðis á Danmarks Radio, og
teir báðir ið viðmerktu søgdu, at hann ongan møguleika hevði at náa hinum fýra í
útbrotinum aftur, tí hann var komin umleið hálvan annan minutt frá teimum. Men
Torkil kempaði, og eftir umleið einum hálvum tíma hevði hann vunnið fram aftur
til hinir fýra. Viðmerkjararnir vóru bilsnir og róstu honum og tosaðu um sterkir
føroyingar, um svimjaran Pál Joensen og um føroyska fótbóltslandsliðið hjá
monnum, ið vann tveir dystir móti Grikkalandi og um at tað var føroyskur
tjóðardagur. Torkil skiftist við hinum um at taka leiðsluna eins og vanligt er,
og tá ið útbrotið varð innheintað meira enn hundrað kilometrar seinni, av einum
øðrum bólki, so eydnaðist tað honum enn einaferð at koma við í eitt útbrot, men
at enda dragnaði hann afturúr og endaði sum nummar 68 av 121. Torkil varð kosin
dagsins stríðsmaður og fekk troyggjuna fyri álopsheiður. Eftir at súkklusesongin
2016 var liðug, varð kunngjørt, at Torkil Veyhe hevði skrivað undir sáttmála við
danska kontinentalliðið ColoQuick-CULT.

Torkil vann fyrsta gullheiðursmerki fyri Føroyar á Oyggjaleikunum 2015, tá ið
hann vann gull í einkultstarti 28. juni 2015. Hann vann eisini eitt
bronsuheiðursmerki í landavegssúkkling.

Torkil Veyhe luttók í fleiri súkklukappingum á Oyggjaleikunum á Rhodos í 2007.
Besta úrslitið var eitt silvur heiðursmerki í Men's Team Road Race. Hann
gjørdist nummar 8 í kappingini Men's Individual Time Trial.

Torkil Veyhe hevur vunnið súkklu kappingina Kring Føroyar fimm ferðir: 2009,
2010, 2012, 2014 og 2015. Kring Føroyar verður av sponsororsøkum eisini verður
rópt Volvo Kring Føroyar (fyrr Statoil kring Føroyar og Effo kring Føroyar).
Torkil brúkti tilsamans 9:45:11 tímar um teir 341 kilometrarnar ið m.a. vóru
súkklaðir í Klaksvík, Eysturoynni, Suðuroynni, Vágum og Streymoynni. Liðið Team
PE, sum Torkil var partur av í 2010, vann kappingina Statoil Kring Føroyar 2010.
Umframt Torkil Veyhe vóru hinir á liðnum Guðmundur Joensen og Gunnar Dahl-Olsen.

Í 2015 gjørdist Torkil trýfaldur føroysmeistari, tá hann vann allar trýggjar
FM-kappingarnar í súkkling ið vóru frá 13. til 15. august 2015. Kappingarnar
vóru í landavegsúkkling, einkultstarti og býarsúkkling og Torkil vann allar.
Torkil hevur fleiri ferðir vunnið FM heitið, í 2008 vann hann gull á 30 km
teininum, hann gjøgnumførdi ikki 100 km teinin vegna vánaligt veður. Í 2007 vann
hann gull í 30 km og silvur í 100 km. Í 2006 vann hann gull á 40 km teininum og
silvur á 100 km teininum og gull í FM Býarkoyring, menn. Í 2005 var Torkil so
ungur, at hann súkklaði í kappingunum fyri unglingar. Hann vann gull í 100 km og
30 km teinunum umframt at hann eisini vann Ólavsøku súkklukappingina fyri
unglingar. Torkil gjørdist føroyameistari í landavegssúkkling í 2009 við tíðini
3 tímar og 3 minuttir, teinurin var 100 km.



https://fo.wikipedia.org/wiki/Tadsjikistan

Tadsjikistan (Тоҷикистон) er eitt lýðveldi í MiðAsia. Til 1991 var tað kent sum
tað tadsjikiska sovjettiska sosialistiska lýðveldi. Tadsjikistan var einaferð
partur av Samanidiska Ríkinum (819–999). Landið hevur mark við Afghanistan í
suðri, Kina í eystri, Kirgisistan har norðuri og Usbekistan í vestri. Teir
størstu býirnir eru høvuðsstaðurin Dusjanbe, og síðan Khujand og Kulob.
Tadsjikistan er fjallaríkt land, sum ikki liggur út til nakað hav ella størri
vatn. 90 % av landinum er fjallalendi. Tey flestu av íbúgvarunum hoyra til
persiskt talandi Tadsjik etniska bólkin, sum hevur nógv í felag við Afganistan
og Iran viðvíkjandi máli, mentan og søgu. Eftir at landið fekk fullveldi frá
Sovjetsamveldinum herjaði borgarakríggj í landinum frá 1992 til 1997. Síðan
borgarakríggið helt uppat og landið fekk hjálp uttanífrá er fíggjarligur vøkstur
aftur at síggja. Serliga eru tað náttúru ríkidømi við bummull, aluminium og
uranium, sum eru við til at skapa henda vøkstur. Tó eru bardagar aftur byrjaðir
í juli 2012.



https://fo.wikipedia.org/wiki/Skr%C3%A1sett_parlag

Skrásett parlag er parlag millum tvey vaksin menniskju. Parlagið verður skrásett
fyri at tryggja arv og fíggjarlig viðurskifti í einum parlagi og kann í summum
londum nýtast av bæði hetero- og homopørum. Til dømis er hettar galdandi í
Grønlandi, Bretlandi, Íslandi, Finnlandi, Svøríki, Noregi og Danmark. Í USA er
tað ymiskt frá ríki til ríki. Føroyar eru einasta landið í Norðurlondum, sum enn
ikki hevur samtykt lóg um skrásett parlag .

Danmark verður í 1989 fyrsta landið í heiminum, ið innførur skrásett parlag fyri
fólk av sama kyni. Axel og Eigil Axgil verða tí fyrstu giftu samkyndu fólkini í
heiminum . Lógin um skrátsett parlag verður ikki sett í gildi í Føroyum, men
fleiri samkyndir føroyingar hava hinvegin valt at gifta og búseta seg í Danmark
og øðrum londum, har lógin er galdandi.

7. juni 2012 samtykti Fólkatingið eina nýggja lóg, ið gevur heimild til at
samkynd pør kuunu giftast á sama hátt sum hinskynd. Lógin kom í gildi 15. juni
sama árið. Harvið gjørdist hjúnabandið kynsóheft, men skrásett parløg ið eru
skrásett áðrenn hjúnabandslógin frá 2012 kom í gildi, halda fram við at vera
galdandi og kunnu eisini broytast til hjúnaband.



https://fo.wikipedia.org/wiki/Skalds%C3%B8ga

Ein skaldsøga er ein longri, íspunnin frágreiðing innan fagrar bókmentir, sum í
okkara døgum sum oftast verður útgivin sum ein bók. Ein skaldsøga kann eisini
gevast út í bløðum ella tíðarritum í pørtum. Hetta var til dømis vanligt í Stóra
Bretlandi í 1800-talinum, og tann stóri enski rithøvundurin Charles Dickens
útgav tær flestu av skaldsøgum sínum á henda hátt. Nú á døgum kemur tað eisini
fyri, at skaldsøgur verða útgivnar á internetinum.

Sum oftast snýt ein skaldsøga seg um lív og lagnu hjá menniskjum. Á enskum eitur
skaldsøga novel. Á øðrum norðurlendskum málum (donskum, norskum, svenskum)
verður skaldsøgan nevnd roman, tað orðið kemur frá romanz, sum í miðøldini var
tað orðið sum í franskttalandi økjum merkti, tað málið ið verður tosað av
"rómarum", tvs. latínska málið. Orðið fekk síðan annan týdning og fór at verða
tað orðið ið segði nakað um eitt ávíst slag av søgum, sum antin vóru týddar úr
latínska málinum til fólkamálið (tvs. franskt ella provensalskt) - ella var
skrivað á fólkamálinum eftir fornum rómverskari fyrimynd. Fyrstu ferð at orðið
roman kemur fyri í fronskum, er í heitinum Roman de Brut, sum er ein týðing frá
1155 av einari enskari krøniku. Tann teksturin, ið verður roknað sum tann fyrsta
skaldsøgan í evropeiskum bókmentum er tó Don Quijote hjá Miguel de Cervantes.

Í 1800-talinum mennir skaldsøgan seg til at gerast tann best dámda sjangran
innan bókmentir, og frá síðst í 1800-talinum hava fleiri rithøvundar ført
skaldsøgusjangruna á nýggja leið, soleiðis sum hon helt fram við at gera undir
moderniskmuni: Fjodor Dostojevskij, Knut Hamsun, Marcel Proust, Franz Kafka,
James Joyce, Virginia Woolf og Robert Musil.

Fyrsta skaldsøgan á føroyskum máli kom út í 1909, tað var Bábelstornið, ið Regin
í Líð skrivaði.



https://fo.wikipedia.org/wiki/Sao_Tomi_og_Prinsipi

Gosoyggjarnar Sao Tomi og Prinsipi (portugisiskt: República Democrática de São
Tomé e Príncipe) ella Fólkaræðiliga Lýðveldið Sao Tomi og Prinsipi, eru úti fyri
strondini á Ekvatorguinea og Gabon. Størsi býurin og høvuðsstaður er Sao Tome.
Landið hevur umleið 167 000 íbúgvar. Høvuðsmálið er portugisiskt.

Oyggjarnar vóru óbygdar, tá ið portugisar komu higar á fyrsta sinni í 15. øld.
Eftir tað var mesta fólkið í oyggjunum trælir, fluttir higar av afrikanska
meginlandinum. Oyggjarnar vóru undir Portugal til 1975.

Meginparturin av fólkinum livir av landbúnaði og fiskiskapi. Kakao er enn
týdningarmesta útflutningsvøran.

Fjølmentasta fólkaslagið eru kreólar, ið eru blandað fólk av portugisiskari og
afrikanskari ætt. Tey tala egið mál og hava sínu egnu byggilist.

Fjøllini eru avtakin við regnskógi, og niðri á slættlendinum eru bóndagarðar og
stórar kakao- og sukurlundir. Gosøskan ger, at jørðin í oyggjunum er ógvuliga
fruktagóð.



https://fo.wikipedia.org/wiki/Sandav%C3%A1gur

Sandavágur er ein bygd í Vágum. Sandavágur er tríggjar ferðir kosin at vera best
røkta bygd í Føroyum. Tað hendi í 1997, 2003 og aftur í 2008. Í Sandavági eru
ymisk felagshús. Við fótbóltsvøllin er SÍF-húsið, og harumframt eru eisini onnur
felagshús, t.d. kirkja, samkomuhús til kristiligar fundir og losjan Vakhús. Í
bygdini er eisini ein viðarlund, Viðarlundin á Abbreyt.

Í Sandvági er eitt virkið ítróttarfelag – SÍF, sum stendur fyri "Sandavágs
Ítróttar Felag". Virksemið hjá felagnum fevnir um fótbólt, hondbólt, flogbólt og
kappróður. Ørnin hevur vunnið FM í 5-mannaførum við kvinnum árini 1988, 1990,
1991, 1997, 1998 og 2006. Í bestu fótbóltsdeildini manna bygdirnar Sandavágur og
Sørvágur eitt felags lið undir heitinum 07 Vestur. Ítróttarhúsið í Sandvági
virkar sum eitt bygdar- og ungdómshús. Tað er karmur um so at siga alt felagslív
í bygdini. Gjørdur er graslíkisvøllur og hús til ítróttafelagið á Valloyruni.
SÍF húsið er mentanarmiðdepil í bygdini; har eru fundir, brúdleyp, veitslur,
dansur o.a.

Sandavágur er gomul bygd; men vit vita ikki við vissu, hvussu gomul hon er. Í
bøstykkinum, sum rópt verður í Toftini, tað er har, sum bygdarráðshúsið nú er,
hava fornfrøðingar grivið hústoftir út, sum teir halda hava verið bústaðir
seinast í víkingaøld.

Í Eingjartoftum, sum er millum býlingarnar Sandar og Steig, varð funnin ein
rúnasteinur í 1917, ið seinni fekk navnið Sandavágssteinurin. Innskriftin verður
lisin soleiðis: Torkil Onundarson eystmaður av Rogalandi bygdi henda stað fyrst.
Rúnakønir menn siga, at rúnasteinurin er frá umleið ár 1200. Hildið verður tí,
at hesin Torkil Onundarson er tann fyrsti, sum bygt hevur á tí staðnum í
bygdini. Rúnasteinurin stendur nú í Sandavágs kirkju.

Stórur og seyðaríkur hagi liggur til bygdina, 24 merkur á Sondum og 24 merkur á
Steig. Í 1555 var Steigargarður lagdur til løgmansembætið. Hetta kom í lag við
kongsbrævi, dagfest 19. mars. Flestu løgmenninir fluttu á Steig at búgva.
Íløgmanstíðini setti løgmaður sín dám á bygdina á mangan hátt, eitt nú kirkjuna.
1816 var løgtingið avtikið og løgmansembætið niðurlagt, og Steigargarður var
seldur í 1822; tá høvdu 17 løgmenn verið í hesum embætinum. Seinasti løgmaðurin
æt Jørgen Frants Hammershaimb (1805 – 1816). Sonur hansara, Vencil Ulrik
Hammersheimb, var føddur á Steig í 1819. Hann gjørdist væl kendur millum
føroyingar, tí at hann legði grundina undir føroyska skriftmálið, og hann gav út
ymsar bøkur á føroyskum. Føroyingar reistu honum prýðiligan minnisvarða á Steig
í 1919.

Tá ið løgmansgarðurin varð seldur, var jørðin lutað sundur í átta lutir.
Tríggjar merkur hvør. Bæði sandavágsmenn og fremmandir menn keyptu, og summir
teirra fluttu í bygdina at búgva. Hetta hevði týdning fyri bygdarlívið og eisini
búskaparligan týdning.

Í bóndasamfelagnum vóru høvuðsvinnuvegirnir annaðhvørt jarðarbrúk ella útróður.
Um aldarskiftið fingu sluppirnar rættiligan týdning. Fólksins lívskor og
viðurskifti broyttust. Í 1895 varð fyrsta skipið keypt til Sandavágs, og so við
og við komu fleiri skip aftrat, so at í fyrra krígnum vóru 20 skip.

Størsta handilsvirkið og reiðaravirkið hevði Jógvan Elias Thomsen í
Haraldsstovu. Fyrsta skipið keypti hann í 1906, og í 1920 reiddi hann 14 skip
út. Tíðliga fór hann at turka fisk frá skipum og útróðrarbátum, og turkihús
bygdi hann úti í Gjógv.

Aðrir góðir vinnulívsmenn hava eisini verið, eitt nú feðgarnir Niels Jacob og
Hjalmar Nielsen, Eivind Rasmussen og Zacharias Nielsen. Zacharias Nielsen bygdi
sær nútíðar turkihús, og í fimmtiárunum og sekstiárunum var nógvur fiskur
turkaður har. Hann reiddi nøkur skip út, sum hann átti saman við øðrum, og
línuskipið Reynsatind, sum hann átti einsamallur.

Samvinnufelagið hevur átt fleiri trolarar. Í 1984 keyptu teir stásiliga
rækjutrolaran Høgafoss. Samvinnufelagið hevur verið týdningarmikil arbeiðsgevari
í bygdini. Onkuntíð varð maður út næstan øðrum hvørjum húsi við trolara hjá
felagnum. Høgifossur bleiv seldur av bygdini í 2005.

Onnur reiðaravirki, ið nú eru, eru: P/F Fossá, sum eigur Venus, P/F Hýsisá, sum
eigur skipini Vesturtúgvu og Mars Chaser, og P/F Hans Pauli í Horni, sum eigur
kemikaliuskipi Tóru.

Sandavágur er brimpláss, tí varð farið í samarbeiði við miðvingar at gera
brimgarð og bryggju í Miðvági. Eisini bygdu teir flakavirkið, Snarfrost, í
felag. Nú eigur Føroya Fiskavirking flakavirkið. Á Giljanesi er
niðursjóðingarvirkið Kovin, har sjóað verður niður rogn og rækjur. Norðuri við
Fútaklett er stór smoltstøð. Hesi virkini hava stóran búskaparligan týdning fyri
bygdina. Annars er at nevna, at vakstrarhús, tannlæknastova, hárfríðkanarstovur,
snikkaravirki, bilverkstaður, timburhandil, málingahaldil, klædnahandlar og
aðrir handlar eru í bygdini.

Skúlin í bygdini er bygdur í 1896; fyri stuttum er hann gjørdur av nýggjum
innan. Á Giljanesi bygdu báðar bygdirnar felagsskúla í 1961. Ítróttahøll varð
bygd upp í skúlan í 1983. Tá vóru eisini gjørdar skúlastovur, skúlakøkur,
smíðstova og bókasavn. Nógv virksemi er í ítróttarhøllini, bæði skúlin,
ítróttarfeløgini og onnur brúka hana.

Sandavágur er gomul kirkjubygd og einki er at ivast í, at kirkjur hava verið í
tí katólsku tíðini. Úr skrivligum keldum vita vit, at seks kirkjur hava verið í
bygdini. Niðri á Oyru hava fýra kirkjur staði. Kirkjan, ið nú er, er bygd í
1917. Magnus á Kamarinum, arkitektur, úr Havn teknaði kirkjuna og stóð fyri
byggingini. Meiniheitshús varð bygt í 1926. Nú er nógv bygt upp í tað. Har eru
sunnudagskúli, møti, ungdómsmøti og annað kristiligt virksemi. Losja Vakhús, sum
er fráhaldsfelag, varð stovnað fyrst í tríatiárunum, og nøkur ár seinni bygdu
teir sær hús.

Prýðiligt bygdarráðshús er bygt í 1982. Avtrat kommunalu fyrisitingina, eru Vága
Sjúkrakassi, Vága Kunningarstova og Barnaverndartænastan fyri Vágar, Vestmanna
og Kvívík, í húsinum eru eisini viðtalurúm til læknarnar.

Í Dagstovnurin Sóljugarði eru vøggustova, barnagarður og frítíðarheim, eini 80
børn eru í skipanini. Í Sóljugarði starvast 20 fólk.

Arbeitt verður við at gera nýggja útstykking í Sørpum, omanfyri vegin , har
verða 30 grundstykkir. Meira enn helvtin av stykkinum eru umbiðin.

Bøtt er um tey tøkniligu viðurskiftini ymsastaðni í bygdini. Dentur er lagdur á
at hava bygdina reina og vakra. Í 1997, 2003 og 2008 vann Sandavágur kappingina
um at gerast best røkta bygd í Føroyum.

Sandavágssangurin varð yrktur til eina vestanstevnu, sum varð hildin í
Sandavági. Jóhannes Olsen (pápi Knút Olsen) yrkti orðini til lagið Venner ser på
Danmarks kort, men seinni hevur Knút Olsen smíðað lag til sangin.



https://fo.wikipedia.org/wiki/ST

Sameindu Tjóðir er týdningarmesti altjóða felagskapurin í heimskipanini. ST er
stytting fyri Sameindu Tjóðir . Á donskum kallast felagsskapurin Forenede
Nationer (FN), á enskum United Nations (UN) og á fronskum Organisation des
Nations Unies (ONU). Alheimsfelagsskapurin Sameindu Tjóða er ein felagsskapur,
ið arbeiðir fyri at beina burtur mismun millum tjóðir, millum fólkasløg, millum
borgarar og millum ymsar samfelagsbólkar. Felagsskapurin virkar fyri javnbjóðis
rættindum fyri øll. Stovnurin Sameindu Tjóðir varð stovnaður fyri at forða fyri
fleiri kríggjum sum Fyrra- og Seinna heimsbardaga. Sameindu Tjóðir vórðu settar
á stovn í 1945, beint eftir Seinna heimsbardaga.

Føroyar eru ikki sjálvstøðugur limur í Sameindu Tjóðum, men eru partur av danska
limaskapinum. Hóast Føroyar ikki eru stjálvstøðugur limur, so hava tó atlimaskap
í felagsskapum, sum eru knýttir at ST. Næstan øll fullveldislond eru í ST, har
tey samstarva og samráðast um øll heimsins viðurskifti. Í 2013 eru 193 lond
limir í ST . Vatikanríkið og Palestina hava eygleiðarastøðu. Sameindu Tjóðir er
ein millumtjóða felagsskapur, og meginreglan er, at bara fullveldislond kunnu
verða limir. Dømi eru tó um lond uttan fullveldi, sum hava verið limir.
Hvítarussland og Ukreina vóru limir í ST, hóast tey vóru partur av
Sovjetsamveldinum undir Kalda krígnum . Hildið verður, at Sovjetsamveldið kravdi
at fáa størri vald í ST, og at hetta varð gjørt við at geva Sovjetlýðveldunum
Hvítarusslandi og Ukreina status sum ST-limir og harvið fullan atkvøðurætt.

ST hevur fýra aðalmál: at verja friðin og trygdina í heiminum, eggja londunum
til rættvísi, at stuðla og menna samstarvið landanna millum og at virka sum
stovnur, har londini í heiminum kunnu samstarva til tess at røkka hesum málum .
Øll limalond taka undir við grundsjónarmiðunum um, at allar ósemjur teirra
millum skulu verða loystar friðarliga, og at tey skulu ikki fara við hørðum
ímóti øðrum londum uttan í sjálvverju.

Tá ið Fyrri heimsbardagi var av, stovnaðu londini, ið vunnu, í 1919 ein
millumtjóða felagsskap, Fólkasamgonguna (FS), at tryggja friðin. Men hesin
felagsskapur hevði einki at siga, tá ið Japan leyp á Kina í 1931, og tá ið
Italia leyp á Etiopia í 1935. Tá Seinni heimsbardagi brast á, varð hildið, at
ein av orsøkunum til kríggið var, at Fólkasamgongan hevði ikki nóg stórt vald
til at forða fyri stórkríggi. Tá ið Seinni heimsbardagi var av í 1945, gjørdu
teir sameindu av - t.e. tey londini, sum høvdu barst ímóti Týskland, Japan og
Italia - at alt skuldi gerast, at stórbardagi ikki verða aftur. Teir settu á
stovn Sameindu Tjóðirnar (ST) og skrivaðu sáttmála, sum skuldi tryggja frið og
semju millum øll heimsins lond. "Vit fólkasløg Sameindu Tjóða hava avgjørt at
bjarga komandi ættarliðum frá plágu krígsins, sum tvær ferðir í okkara livitíð
hevur givið mannaættini ósigandi lýðing". Hetta er fyrsti setningurin í
stovningarsáttmála Sameindu Tjóða, sum 50 lond skrivaðu undir 26. juni í 1945.
Skipanin tók lutvíst støði í Fólkasamgonguni, men varð bygd á onnur virðir .
Fólkasamgongan bygdi á rættvísi, ST harafturímóti varð grundað á trygd og
støðufesti. Vónin var at fáa frið og virðing fyri mannarættindum við at stegða
kríggi, fátækradømi, sjúku, analfabetismu og umhvørvisoyðilegging.

UNESCO, UNICEF, WFP og WHO hava gjørt vala arbeiði í Afrika. Í stórum pørtum av
Afrika var fólkið plágað av herviligum sjúkum, til dømis malaria, sum
malariaflugan ber við sær. WHO sendir fólk til Afrika við drepandi flugueituri
at spræna út yvir teir víðu vøllir, har sum malariaflugan heldur til . Á sama
hátt runna teir eisini út aðrar sjúkur, eitt nú sovisjúkuna. Sovisjúkan verður
borin frá manni til mans av eini flugu, sum eitur tsetse-flugan. Verður henda
flugan útruddað, hvørvur sovisjúkan. Fyrr vóru nógvar bygdir, har helmingurin av
bygdarfólkinum var óarbeiðsførur av hesum sjúkum. Tá ið fólkini hava fingið
heilsuna og eru arbeiðsfør aftur, batna lívilíkindini munandi. Tað er ikki bara
fólkið, sum sjúkan rámar, hon rámar eisini neytini. Tað hevur tí verið ómøguligt
at hava neyt, har sum hesar smittuberandi flugur hava livað, og veldug landaøkir
hava ligið oyðin við fólk og fæ.

Fleiri staðir eru fólk sjúk, tí tey fáa ov einstáttaðan mat og koma soleiðis at
tróta nøkur evni, sum kroppurin tørvar. Tí er WHO farin at læra hesi fólkini at
dyrka aðrar matplantur og hjálpa teimum at selja nakað av teimum matplantum, sum
tey heysta, so at tey kunnu keypa nakað av øðrum mati í staðin fyri. Ein annar
ST-stovnur, WFP, tekur sær av børnunum og roynir at fáa teimum góðan og gagnandi
mat, so at tey kunnu fáa gott í beinini. Í summum støðum er tað ikki nóg mikið
at grøða tey sjúku. Sjúkurnar koma aftur, tí vatnið, sum tey drekka og hava til
matgerð, er fult av eitrandi bakterium. UNICEF ger megnararbeiði at útvega
børnum heilivág fyri teim verstu barnasjúkum . UNESCO hjálpir eisini teimum
afrikansku londunum at fáa útbúgvið teimum lærarar og at fáa teimum góðar
skúlabøkur til vega. Teir senda lærarar úr ymsum londum at halda skúla fyri
afrikanskum børnum.

Sameindu Tjóðir er eisini ein mannarættindafelagsskapur, sum er grundaður á
Heimsyvirlýsing Sameindu Tjóða um Mannarættindi frá 1948. Tá ST varð sett á
stovn, vórðu limalondini samd um, at tað var neyðugt at gera avtalur, sum skuldu
verja heimsins íbúgvar. Hetta førdi til Mannarættindayvirlýsingina hjá ST, sum
varð samtykt í 1948. Hendan yvirlýsing var slóðbrótandi, tí við henni staðfestu
heimsins tjóðir, at øll menniskju hava rætt til frælsi og virðing. Men
limalondini vóru ikki noydd at halda yvirlýsingina. Tí varð neyðugt við einum
millumtjóða sáttmála. Ein slíkur sáttmáli bindur einstaka landið til at halda
tað, sum samtykt verður.

Tað tók ST langa tíð at finna fram til ein sáttmála, sum londini kundu semjast
um. Semja var millum annað ikki um, hvat mannarættindi í grundini eru.
Rættindini vóru tí býtt sundur í tveir sáttmálar. Tann fyrri snýr seg um sosial,
búskaparlig og mentanarlig rættindi, tann seinni um borgarlig og politisk
rættindi. 35 lond undirskrivaðu sáttmálarnir í 1976. Í 2013 hava nógv fleiri
undirskrivað. Vit hava í Føroyum samtykt 7 ymiskar ST mannarættindasáttmálar:
Semingina um borgarlig og politisk rættindi, semingina um búskaparlig, sosial og
mentanarlig rættindi, kvinnurrættindasáttmálan, sáttmálan móti mismuni vegna
rasu, barnarættindasáttmálan, sáttmálan móti nýtslu av tortur og sáttmálan um
rættindi hjá einstaklingum, ið bera brek.

Mannarættindi eru universel tvs. at tey eiga at vera ein íborðin rættur hjá
øllum menniskjum, og tey eru ómissandi. Mannarættindi eru sostatt ikki nakað,
sum er okkum givið av eini stjórn ella øðrum landi. ST-yvirlýsingin um
mannarættindi fevnir um viðtøkur, sum skulu tryggja rættindi hjá øllum
menniskjum. Grundleggjandi mannarættindi eru rætturin til frælsi, lív og
javnlíkindi. At sleppa at liva er týdningarmesti mannarættur. Rættindi hjá
samkyndum eru tí eisini mannarættindi - Sudan, Jemen, Móritania, Iran, Somalia,
Nigeria og Saudiarábia hava t.d. deyðarevsing í verk fyri samkyndleiki .

ST hevur ikki egnan her, men friðarvarveitandi herlið, sum eru mannað við
hermonnum úr limalondunum. ST-hermenn verða settir inn millum stríðandi partar,
til dømis fyri at stegða bardøgum, meðan friðarsamráðingar fara fram. Viðhvørt
verður heitt á ST um at senda friðarherlið til eitt land, har ófriður er. Í 1989
vórðu herlið send til Namibia í syðra parti í Afrika at kanna valið, tá ið
Namibia fekk fullveldi .

Eftir at Kalda kríggið var av, er ST vorðið alsamt virknari í royndunum at loysa
altjóða ósemjur. Á sumri í 2013 var ST til dømis við í 15 altjóða stríðum . Til
samanberingar var ST við í til saman 19 stríðum alt tíðarskeiðið 1945 til 1985.

Í 1993 setti ST á stovn ein krígsbrotsmannadómstól, sum skuldi handtaka og
rættarsøkja krígsbrotsmenn úr krígnum í fyrrverandi Jugoslavia, í 1994 var
krígsbrotsmannadómstólurin fyri Ruanda settur á stovn. Og í 1998 varð Altjóða
Krígsbrotsmannadómstólurin í Haag (ICC) stovnaður . Hesin kundi handtaka og
rættarsøkja krígsbrotsmenn úr øllum heiminum. Strangasti dómur, sum dómstólurin
kann áseta, er lívslong fongsulsrevsing.

Stórur partur av arbeiðinum hjá ST verður gjørt á ymsum serstovnum. Til dømis
eru Millumtjóða-arbeiðarastovnurin ILO, Heimsheilsustovnurin WHO og
Menningarstovnurin UNDP. Trygdarráðið og Aðalfundurin hava fundir sínar í
høvuðsborgini í New York City í USA. Eisini nógvir serstovnar hava skrivstovur
her. Politikarar og stjórnarovastar úr øllum heimsins londum koma á hvørjum ári
til New York at halda røðu í ST.

Stórur partur av øllum altjóða samstarvi fer umvegis ST ella ein av stovnunum í
sonevndu ST-familjuni, og stovningarsáttmáli Sameindu Tjóða (á enskum Charter of
the United Nations) verður mettur sum eitt slag av stjórnarskipan fyri allan
heimin. ST er skipað í seks høvuðsstovnar: Aðalfundur Sameindu Tjóða,
Trygdarráðið, Búskapar- og Almannaráðið, Aðalskrivarin, Altjóða Dómstólurin og
Tilsjónarráðið . Harumframt eru fleiri sjálvstøðugir stovnar, sum hoyra til
ST-familjuna, t.d. UNICEF, Heimsbankin og UNESCO.



https://fo.wikipedia.org/wiki/S%C3%A1larfr%C3%B8%C3%B0i

Sálarfrøði er frøðigrein um sálarligar eginleikar og atferð hjá fólki. Hetta er
nýggj vísindagrein, ikki grundað fyrr enn miðskeiðis í 19. øld, og hon mennist
ógvuliga skjótt. Sálarfrøði er um menniskjunnar hugsan, kenslur og hugmyndir, og
sálarfrøðingar kunnu hjálpa okkum at skilja okkum sjálv betur. Sálarfrøðingar
kanna spurningar, vit øll spyrja okkum sjálvi av og á. Hví eru vit, so sum vit
eru, hvat duga vit ella hví nýtist okkum at læra? Sálarfrøðin kannar, hvussu
fólk rigga saman við øðrum. Sálarfrøðingar royna at hjálpa okkum, tá ið
lívsgrundin ryður undan okkum.

Í føroyska fólkaskúlanum er møguleiki at leita sær ráð hjá skúlasálarfrøðingi .
Sálarfrøðingar royna at greina, hvussu frægast er at hjálpa barni, sum hevur
trupulleikar í skúlanum. Trupulleikar kunnu standast av at læra at skriva, rokna
ella lesa. Barnið trívist ikki í skúlanum. Sálarfrøðingarnir geva sær góðar
stundir at práta við foreldrini, barnið og lærararnar. Við samrøðum og royndum
royndir sálarfrøðingurin at greina, á hvørjum økjum barnið er væl fyri, og hvar
tað er illa fyri, so tað kann læra at skilja seg sjálvt betur. Sálarfrøðingurin
kann heva foreldrum og børnum ráð um trupulleikar heima við hús.



https://fo.wikipedia.org/wiki/Rakel_Helmsdal

Rakel Helmsdal er fødd 25. september 1966 í Tårnby á Amager, men hevur búð
meginpartin av lívi sinum í Havn. Tó hevur hon búð fimm ár í Frankaríki, har hon
skrivaði fýra av bókum sínum. Rakel er dóttir Guðrið Helmsdal. Hon hevur
undirvíst í kreativari skriving og drama og hevur skrivað og sett upp leikir
saman við ungdómi. Rakel er serliga kend fyri bøkurnar um dreingin Viktor Hugo
Persson og myndabøkurnar um lítla og stóra skrímsl. Fýra bøkur eru komnar út um
Hugo og ein við søgum úr Port Janua, har hann býr. Fyrsta bókin: Tey kalla meg
bara Hugo, er týdd til norskt. Bøkurnar um skrímslini hevur Rakel skrivað saman
við svenska rithøvundanum Kalle Güettler og íslendska myndprýðaranum og
høvundanum Áslaug Jónsdóttir. Bøkurnar eru komnar út í Føroyum, Íslandi,
Svøríki, Fraklandi, Finlandi, Spania og Noregi. Rakel Helmsdal hevur
marionett-leikhúsið Karavella Marionett-Teatur, har hon setir upp egnar leikir.
Hon var forkvinna í Rithøvundafelag Føroya 2009 til 2011.



https://fo.wikipedia.org/wiki/Pluto

Pluto er fjar dvørgagongustjørna uttanfyri gongustjørnuna Neptun. Klótan Pluto
er flokkað í bólkin gongustjørnudvørgar, og melur klótan kring sólina í eini
ringrás uttanfyri henni hjá Neptun. Henda umflokking av Pluto fór fram eftir 24.
august 2006, tá ið 2500 vísindafólk, sum vóru komin saman á ráðstevmiu í Sveis
samdust um at Pluto ikki longur skuldi verða roknað millum gongustjørnur. Um
Pluto gongur ein máni, Charon nevndur, Charon varð funnin í 1978. Hann er um
1 120 km í tvørmál, og hann er bara 20 000 km frá Pluto. Pluto og Charon eru
helst ísknøttir av frystum vatni, metani og ammoniakki. Pluto eitur eftir
grikska gudinum Pluton, sum var gudur fyri ríkidømi umframt myrkri og deyða.
Charon var ferjumaðurin, sum flutti tey deyðu um ánna Styx til deyðans ríki.
Nøvnini tykjast hóska væl til hesar køldu og fjaru knøttir ytst í sólskipanini.

Niggjunda og ytsta gongustjørnan er Pluto, sum tó í løtini bara er næstytst frá
sólini. Rásin er so háttað, at Pluto árini 1979 til mars 1999 er nærri enn
Neptun. Áðrenn Pluto varð funnin, bendu frávik í rørslunum hjá ytru
gongustjørnunum á, at ein himmalknøttur mátti ganga um sólina uttan fyri Neptun.
Pluto er so kám, at hon sæst bara í stórum kikara, og leitað hevði verið eftir
henni í mong ár, tá ið Clyde Thombaugh umsíðir fekk eyga á hana í 1930.
Umferðartíðin um sólina er stívliga 248 ár, og í miðal er hon stívliga 39 ferðir
frá sólini sum jørðin. So langt burturi munar sólarljósið lítið, og hitin á
ytjuni fer valla upp um -230 °C.

Tvørmálið er eftir nýggjastu metingunum bara einar 2 300 km, og evnisnøgdin um
1,9 kg/dm3. Í juni 1988 varð staðfest, at um Pluto er tunt lofthav av metani.
Hetta kann tykjast ikki sørt løgið, tá atdráttarmegin har er so lítil. Pluto er
sum heild ikki sørt gátufør, og gitingarnar um hana hava verið mangar. Kanska er
hon ikki verulig gongustjørna, men heldur ein máni hjá Neptun ella ein
smástjørna, sum er farin av kós? Ella kanska er hon bara hin fyrsti av mongum
halastjørnulíkum ískroppum uttast í sólskipanini? Tað, at máni melur um Pluto,
og at har er lofthav, man tó benda á, at hon er fullgild dvørgagongustjørna.

Fyrst og fremst var ætlað um støddina, tí klótan er rættiliga nógv minni enn
hinar 8 gongustjørnurnar; haraftrat eru eisini aðrir gongustjørudvørgar funnir í
sólskipanini, bæði áðrenn Pluto varð funnin í 1930 (t.d. Ceres), og ikki minst
hesi seinastu árini, tá ið betraðu stjørnukikararnir hava latið okkum sæð
smálutir, sum fyrr vóru fjaldir fyri eygum okkara (t.d. Sedna).

Vísindafólk høvdu valið: Skal Pluto, ið ikki er nevnivert størri enn hinir
gongustjørnudvørgarnir, framvegis hava serstøðun sum verulig gongustjørna, bert
tí klótan fekk hetta heitið afturi í 1930'unum? Ella skulu allir hinir
gongustjørnudvørgarnir flytast upp mill gongustjørnurnar, so vit fáa eitt
møgulig óendaligt tal av klótum av hesum slag? Men hinvegin, so var Merkur
heldur ikki so øðiliga nógv størri enn Pluto ... og hvussu við mánunum Titan og
Callisto? Skuldu teir nú eisini flokkast umaftur?

Skal klóta í ringrás um sólina kunna kallast ein gongustjørna krevst, at talan
er um himmallikam í beinleiðis umfari um sólina (1), sum er nóg stórt, at
atdráttarmegin hevur gjørt tað runt (2), tó uttan at hava ruddað burt onnur
likam í grannalagnum (3), og tá ið Pluto hoyrir til Kuiper-beltið, sum verður
hildið at hava líka nógvar klótur, klettar og ís sum Asteroidu-beltið, kann
valla sigast, at gongustjørudvøgurin uppfyllir seinastu treytina.

Tvørmátið á Pluto er bara fimtingur av tvørmáti Jarðar. Pluto er kaldasta klótan
í sólarskipaini við einum miðalhita upp á -260 °C. Pluto hevur ein mána, Karon,
sum varð sæddur í 1978.



https://fo.wikipedia.org/wiki/Papua_N%C3%BDguinea

Papua Nýguinea ella Papua Ný Guinea (enskt; Independent State of Papua New
Guinea, tok pisin; Papua Niugini) er størsta tjóð í Melanesia. Landið var
avstralskt hjáland til 1975 og er eystrari partur í oynni Ný Guinea umframt 600
aðrar oyggjar skamt norður, suður og eystur úr Ný Guinea. Port Morresby er bæði
høvuðsstaður og størsti býur. Papua Ný Guinea hevur bara mark við Indonesia.
Miðallívsævin í landinum er 66 ár. Landið er limur í Bretska Samveldinum. Har er
nógv gull og kopar.

Færri enn 6 milliónir fólk búgva í Papua Ný Guinea; flestu teirra búgva í smáum,
fjarskotnum bygdum. Í eygum vesturlendinga eru mong fólk har fátæk. Flestu fólk
í Papua Ný Guinea liva av landbúnaði. Papua Nýguinea við 5,8 milliónum fólkum og
fleiri enn 700 tungumálum tók lysing frá Avstralia í 1975. Síðan hevur stór
framgongd verið í landinum, men gamli siðvandi lívshátturin er enn vanligur.
Nýtíðar fjølmiðlar, helst sjónvarp og útvarp, geva teimum ungu í Papua Nýguinea
innlit í okkara heim, men ikki tøkni ella pening, sum er treyt fyri, at tey
kunnu liva sum fólkið í framkomnu ídnaðarlondunum. Vaksandi ónøgd helvur elvt
til stóran samfelagsligan spenning. Fyri stuttari tíð síðan vóru fjarskotnastu
økini í Papua Nýguinea fullkomiliga avbyrd frá umheimurin. Nú er nýggja tíðin
komin við ferð inn í tilveru teirra.

Av tí at so illa er framkomandi um høgu fjøllini og ígjøgnum tættu skógirnar,
hevur altíð verið lítið samband ímillum mongu ættarbólkarnar, ið búgva her, til
dømis sorimi. Hetta ger, at nú á døgum eru fleiri enn 1000 ættarbólkar í
landinum, og fleiri enn 700 mál og bygdamál verða talað.

Nógv tilfeingi er í landinum, helst steinsløg til dømis kopar og gull.
Koparnámið í Panguna í oynni Bougainville er ímillum tey størstu í heiminum. Á
oynni Bougainville, har stór koparnám eru, er meiriluti fyri at loysa frá hinum
partinum av landinum. Viður úr stóru regnskógunum er eisini týdningarmikil
útflutningur. Tað, sum ræður um her, er at vinna út tilfeingið og ikki skaða
viðkvomu náttúruna. Meginparturin av jørðini hoyrir til bygdasamfeløgini, ikki
til hvønn einstakan.

Papua Ný Guinea er beint sunnan Miðkring, og tí er veðurlagið heitt og slavið.
Høg fjøll eru eystur og vestur alla oynna; fjøllini eru avtakin við tøttum
regnskógi langt niðan í líðirnar. Í hesum mest sum ógongdu skógum er satt meingi
av dýrum og vøkstrum, og mong dýr og plantur eru ikki nakra aðrastaðni í
heiminum. Við strendurnar eru stórar mangrovumýrar. Í landinum er stórur skógur
og nógv fjøll, og tað er ótætt bygt.



https://fo.wikipedia.org/wiki/P%C3%A1skir

Páskirnar eru størsta kristna hátíðin. Vit minnast Jesu deyða og uppreisn og
siður hansara á deyða og á tí illa. Fyri tey kristnu er hetta gleðiboðskapurin
um, at menniskjan nú hevur at­ gongd til Guds ríki í trúnni á Jesus. Paulus
ápostul sigur, at um Jesus ikki var deyður, so var kristni boðskapurin
syndarligur, og tá var trúgvin til fánýtis. Tað er ikki vist, at tey fyrstu
kristnu hava hildið páskir. Seint í 3. øld varð semja gjørd um, at Jesus doyði
langafríggjadag og reis upp sunnudag. Eftir kirkjufund í Nikea ár 325 varð
tíðar­ bilið fyri páskirnar lagt. Halgidagarnir um páskirnar eru:
Pálmasunnudagur, skírhósdagur, langifríggjadagur, páskadagur (páskasunnudagur)
og 2. páskadagur. Skírhósdagur, langafríggjadagur og páskaaftan vórðu róptir:
Triduum sanctum – tríggjadagahalgan, síðsta stigið í fyrireikingunum til at
halda páskir. Hátíðarhaldið hevur frá fyrndini verið til at fagna várinum og
hinum vaknandi gróðrinum.

Bíbliunnar frásøgn um Jesu líðing, deyða og uppreisn hevur hugkveikt mong
tónaskøld og sálmayrkjarar gjøgnum tíðirnar, klassisk og nútímans. Ofta verða
ymisk tónaverk og sangverk framførd um páskirnar. Nevnast kann
passiónstónleikurin í protestantisku kirkjuni, ið snýr seg um Jesu líðing.
Kendasta klassiska tónaskaldið er Johann Sebastian Bach, ið hevur skrivað
Matteus- og Jóhannes­passiónina. Tað verður hildið, at hann eisini hevur gjørt
Lukas­passiónina og Markuspassiónina. Her fnna vit solistar, ið umboða Jesus,
Judas, Pilatus og onn­ur kend nøvn. Einstøku partarnir eru knýttir saman við
sálmum, ið undirstrika søgugongdina og samstundis knýta samband við
protestantisku gudstænastuna.

Páskir er kvennkynsorð í fleirtali og ikki hvørkikynsorð, sum hoyrist so mangan.
Tí eiga vit av røttum at siga eitt nú "gleðiligar páskir" og ikki "gleðilig
páskir", "eg var og ferðaðist um páskirnar" og ikki "um páskini". Í norrønum
máli var tað kallkynsorð í fleirtali páskar, men kom eisini fyri sum
kvennkynsorð í sama sniði. Men í norrønum kemur tað eisini hendingaferð fyri í
teirri mynd, sum vit kenna tað: páskir sum kvennkynsorð. Soleiðis t.d. í hinum
stóra fornnorska bíbliusøguverkinum, sum gongur undir navninum Stjórn. Har
stendur undir 1. Mósebók "laugardaginn fyrir pásk¬ir", t.e. "leygardagin fyri
páskir". Á nútíðaríslendskum er tað kallkynsorð páskar. Men hví er so stór
óvissa um kyn og form á hesum orði longu frá fyrndini? Frágreiðingin man helst
vera tann, at hetta er tøkuorð, ikki upprunaorð í málinum, men innkomið
uttaneftir, t.e. sunnaneftir við kristindóminum. Tað er komið um grikskt og
latín úr hebráiskum máli, tí máli, sum Gamla Testamentii er skrivað á, har tað
æt pesach og merkti "páskalamb". Ein týðandi táttur í páskahaldinum hjá gýðingum
var at eta páskalambið. Á týskum eita páskir Ostern og á enskum easter. Hildið
verður, at tað er komið av navninum á eini gyðju ella gudinnu fyri várinum. Tað
er skylt millum annað við ættarnavnið eystur, har sum sólin kemur upp.

Jødar halda páskir til minnis um, tá ið ísraelsfólk sluppu út úr trælahaldinum í
Egyptalandi. Jerúsalem í Ísrael var staðurin, har øll fóru á páskum, tí her stóð
templ­ið. Tá ið tað var rivið niður, seinastu ferð ár 70 e.Kr., helt
fólkastreymurin uppat, men enn er Jerúsalem staðurin, har nógvir jødar ferðast á
páskum. Í tempultíðini ofraðu tey lomb á páskum. Í dag eta jødar páskamáltíð,
har maturin hevur symbolskan týdning.   Jødisku páskirnar stava frá tí ferðini,
tá ið Gud bjargaði ísraels­ fólki undan teimum tíggju plágunum. Tá ið tíggjunda
plágan skuldi koma, sigur Gud ísraelsfólki, hvussu tey skulu bera seg at, skal
deyðseingilin ikki koma á gátt. Tað var blóðið av lambi, ið skuldi smyrjast um
úthurðina, sum tekin fyri, at Gud vildi bjarga teimum. Hetta var ikki fremmant
fyri teimum, tí vanligt var at ofra til Gud, at bøta um syndir, og tá varð blóð
nýtt. Prestar tóku sær av hesum. Blóðið av lombum undan seyði ella geitum varð
ofrað á altarinum í templinum. Fólk tóku deyða lambið, ið tey høvdu samsýnt
fyri, heim við sær og mat­ gjørdu. Hetta var páskalambið, sum tey ótu á páskum.
Jødar ferðaðust tríggjar ferðir um árið til Jerúsalem, tá ið templið stóð. Teir
høvdu offurgávu við sær til prestarnar og templið.



https://fo.wikipedia.org/wiki/Ohio

Staturin Ohio (enskt: State of Ohio) er ein lutstatur í Sambandsríkinum Amerika
við umleið 11,5 mió. íbúgvum. Høvuðsstaðurin og størsti býurin er Columbus. Í
1803 bleiv Ohio lutstatur í USA. Í útnorðri hevur Ohio mark við Michigan, í
eystri við Pennsylvania og West Virginia, í suðri við West Virginia og Kentucky,
og í vestri við Indiana. Í norðri liggur Erievatn. Eyknevni er
Hestkastanjutræstaturin (enskt: The Buckeye State). Orðið Ohio kemur úr Seneca
og merkir stórur streymur.

Staturin Ohio verður mettur sum ein tann týdningarmesti í amerikanska
forsetavalstríðnum. Ohio er ein av teimum sokallaðu sveigstatunum, og tann, sum
vinnur har, fær 18 valmenn, og tí hevur staturin stóran týdning fyri úrslitið.
Valsigurin í 2012 bleiv staðfestur, tá myndugleikarnir í statinum kunngjørdu, at
Barack Obama (D) hevði vunnið har, tí við hesum sigrinum hevði hann tryggjað sær
meiri enn teir 270 valmenninar, sum eru neyðugir fyri at vinna.

Hopewellfólkið helt til í Ohio frá um 300 f.Kr. til uml. 700 e.Kr. Mentanin er
kallað upp eftir Hopewell-skipara, tá at í 19. øld vóru einir 30 gravheyggjar
funnir á ogn hansara. Hopewellfólkið tók við mongum siðum eftir Adenafólkinum,
serstakliga jarðarferðir. Líkið av vanliga hopewellborgaranum varð brent, men
tey múgvandi vórðu jarðað við miklari dýrd í stórum gravum við mongum kømrum.
Gravirnar vórðu fyltar við alskyns lutum og gripum, gjørdir av tilfari úr øllum
USA. Hopewellfólkið flutti m.a. inn kopar, silvur, skjeljar og alligatortenn úr
øllum USA at gera gravarfæ til tey deyðu. Andamanarar vóru serfrøðingar í gandi
og at mana og skipaðu eisini fyri, tá ið arbeiði skuldu gerast í felag til dømis
at gera gravheyggjar.

Hopewellfólki livdi í friði og vælferð. Tey dyrkaðu nógva mais, og tykjast at
hava havt vælskipað stýri, stjórnarovastin arvaði sín myndugleika. Mentan teirra
fór at vikna um ár 700 e. Kr.

Fyri 1750 bardust bretar og fraklendingar í Norðuramerika javnan um
handilsrættindi, og stríðið var eisini framhald av ósemjuni landanna millum í
Evropa. Í 1753 fóru fraklendingar suðureftir úr Kanada og hersettu part av Ohio.
Bretskir hermenn og niðursetumenn av eysturstrondini vórðu sendir ímóti teimum.
Báðir partar vunnu nakrar bardagar, men hvørgin vann avgerandi sigur.

Í Ohio dyrka teir ógvuliga nógv tubbak umframt korn og longri suðuri bummull.
Ikki er sjáldsamt, at vindur og regn kunnu gera stóran skaða upp á bøin í
Ohiodalinum, og til at forða fyri, at moldin fýkur ella skolast burtur, hava
teir tann máta, at teir pløga velturnar í longum fløttum á tvøran undir
brekkunum og skifta so grøði í øðrumhvørjum fløtti.



https://fo.wikipedia.org/wiki/Nil%C3%A1

Nilá er longsta á í heiminum og rennur úr Viktoriuvatni í Kenja og norður
ígjøgnum Sahara og út í Miðjarðarhav. Hon rennur ígjøgnum Etiopia, Sudan og
Egyptaland. Úr ánni fæst drekkivatn, vatn á akurlendið og fiskur. Nilá hevur
verið og er ein ógvuliga týdningarmikil flutningsleið í Egyptalandi og Sudan.
Harumframt ger vatnið í Nilá, at tað ber til at velta jørðina í tí turra
oyðimarkarveðurlagnum. Áin er eisini væl umtókt ímillum ferðafólk. Tey sigla
niðan eftir ánni í ferðamannaskipum ella seglbátum, nevndir felucca, at síggja
mongu fornminnini í Egyptaland. Ein tann longsta og størsta áin í verðini er
Niláin. Norðasti (niðasti) partur av Nilánni rennur gjøgnum oyðimarkarøki, sum
er millum tey fjølbygdastu í heiminum. Har reka tey ógvuliga nærtøknan
landbúnað. Tað ber til, tí at Niláin hevur við sær føðsluríka móru úr fjøllunum
í Uganda og Etiopia, og hendan móran hevur sum frá er liðið gjørt lendið í
Egyptalandi væl egnað til akrar og veltur. Men síðan Assuanbyrgingin varð bygd,
førir Niláin ikki longur líka nógva móru við sær. Nú taða tey í staðin akrar og
veltur við handilstøðum. Um 99 % av fólkinum í Egyptalandi býr í Nildali og á
Niloyrunum. Áin er lívæðrin í landinum og veitir landbúnaðinum, ídnaðinum og
bústøðunum vatn. Tá ið Aswanbyrgingin varð bygd um Nilá, varð ovurstórt lendi
sett undir vatn. Enn er tað størsta byrgda vatn í heiminum og verður kallað
Nassarvatn eftir forsetanum tá, Gamal Abdel Nasser.



https://fo.wikipedia.org/wiki/New_Hampshire

Staturin New Hampshire (enskt: State of New Hampshire) er ein lutstatur í
Sameindu Statunum við umleið 1,3 mió. íbúgvum. Concord er høvuðsstaðurin og
Manchester er størsti býurin. Í norðri hevur Maine mark við Kanada (Quebec), í
eystri við Maine, í suðri við Massachusetts, og í vestri við Vermont. Í eystri
liggur Atlantshavið. Eyknavni er Granittstaturin (enskt: The Granite State).
Stórur partur av landi er hagi og skógur. Størsti parturin av statinum er skógur
– góð 89 prosent. Norðan fyri bygdina Jackson røkkur Mount Washington upp í 1917
m hædd, tað hægsta fjallið í Nýonglandi (og í New Hampshire). Stakríkið hevur 29
kilometrar við strond í Rockingham County.

New Hampshire er ein týdningarmikil statur hjá teimum, sum vilja gerast
forsetavalevni hjá einum flokki í USA; New Hampshire er annar staturin við
undanvali. Tað er á undanvalunum, at stóru flokkarnir, demokratarnir og
republikanararnir (GOP), finna fram til hvør gerst forsetavalevni. Stendur eitt
valevni seg væl í New Hampshire, kann tað styrkja hann ella hana í hinum
statunum. New Hampshire er eitt av mest konservativu statum í Nýonglandi. Í New
Hampshire er m.a. deyðadómur. Í 1734 til 1939 eru í minsta lagi 24 fólk dømd til
deyða. Ongin hevur verið tikin av døgum tey seinastu 76 árini, hóast revsilógin
hevur loyvt deyðarevsing. Heinging er eisini ongantíð strikað í New
Hampshire-lóggávu, og dómararnir hava framhaldandi møguleika at døma
deyðarevsing.

1. januar 2010 samtykti stjórnin at broyta vígslulógina soleiðis, at samkynd nú
hava rætt til at giftast í statinum. Lógin er broytt soleiðis, at hjúnaband er
millum mann og kvinnu, mann og mann og kvinnu og kvinnu . Í New Hampshire hava
samkynd eisini fingið loyvi til at adoptera. Sostatt er lógin samtykt, og
samkynd kunnu nú ættleiða í New Hampshire, á jøvnum føti við hetroseksuell.



https://fo.wikipedia.org/wiki/Neptun

Neptun er blá og hevur ring rundan um. Hon hevur 13 mánar. Eingi fólk hava verið
har. Hon er 4 600 milliónir km frá sólini . Umferðartíðin hjá Neptun um sólina
er umleið 164 ár. Tvørmátið er 49 000 km. Neptun eitur eftir rómverska
havgudinum. Neptun varð sædd fleiri ferðir, áðrenn staðfest varð, at hon var
gongustjørna; tað var í 1846. Granskarar vistu um hana, áðrenn hon var funnin.
Frávik í ringrás Uranusar bendu á ein himmalknøtt ytri í sólskipanini, og støða
Neptuns á luftini var roknað neyvt, áðrenn kikararnir vórðu stillaðir á hana. Í
stødd og nøgd eru Uranus og Neptun sum tvíburar, men Neptun er so langt burturi,
at hon sæst ikki við berum eygum, og enntá í stórum kikara er lítið at síggja
annað enn blágrøna stjørnueyga hennara. Granskarar vóru tí sera spentir, tá ið
Voyager 2, sum byrjaði longu ferð sína í 1977, í august 1989 fleyg fram við
Neptun bara 4900 km frá norðurpólinum. Og teir vórðu ikki sviknir, tí eisini av
Neptun og mánum hennara eydnaðist at fáa frálíkar litmyndir. Tíverri lá ikki
fyri hjá rúmdarfarinum at koma i námind av uttastu gongustjørnuni Pluto. Voyager
2 hevur nú lagt leiðina burtur úr sólskipani. Ferðin er 65 000 km/h, og kósin er
sett móti Hundastjørnuni (Siriusi). Har á leiðini fer rúmdarfarið at vera um
eini 80 000 ár . Granskarar vóna at hava samband við farið nakað inn í komandi
øld. Tá fara teir at missa sambandið við hetta lítla farið, sum hevur sent so
ovurhonds nógva nýggja vitan um solskipanina til jarðar og Nasa, at ógvuliga
long tíð fer at ganga, aðrenn alt er gjølla viðgjørt, tulkað og fingið til
sættis.

Eitt magnetfelt er og somuleiðis tunn ringskipan. Snúningstíðin er um 16 tímar,
og Neptun hevur næstan 165 ár um umferðina um sólina. Granskarar vistu um tveir
mánar, Triton og Nereid, aðrenn Voyager fór fram við Neptun, men farið fann seks
nýggjar mánar, so nú vita vit um 8 mánar. Triton, sum er nógv tann størsti
mánin, gongur um Neptun vestureftir. Saman við 4 teimum ytstu Jupitermánunum og
ytsta Saturnmánanum er hann einasta undantak frá regluni, at mánar hava sama
umferðarveg sum snúningurin á móðurstjørnuni. Voyager 2 máldi -235 °C á Triton,
sum er lægsti hiti, ið máldur er í sólskipanini. Hóast nógva kuldan sýna
myndirnar fleiri goskeldur (geysir) á Triton. Í minsta lagi tvær teirra goystu,
tá ið myndirnar vórðu tiknar. Eisini eru á Triton jøklar av frystum metani og
fryst vøtn av nitrogeni, metani ella ammoniakki.



https://fo.wikipedia.org/wiki/Montana

Stakríki Montana (enskt: State of Montana) er fjórðstørsti stakríki í
Sambandsríkinum Amerika og hevur umleið 989 túsund íbúgvum. Høvuðsstaðurin
kallast Helena og størsti býurin er Billings. Í norðri hevur Montana mark við
Kanada (landslutir: British Columbia, Alberta og Saskatchewan), í eystri við
North Dakota og South Dakota, í suðri við Wyoming og Idaho, og í vestri við
Idaho. Í 1889 bleiv Montana stakríki í USA.

Um miðju 19. øld fóru vápnað niðursetufólk at byggja garðar á grasfløtunum í
Montana, herurin í USA veitti teimum stuðul . Tey týndu bisonneytini fyri at
rudda lendið. Í 1859 livdu milliónatals bisonneyt á fløtunum í Montana, men í
1889 vóru færri enn túsund eftir. Avleiðingarnar vóru, at indiánarnir høvdu
hvørki mat ella bústað.

Teir vóru vorðnir óførir at skjóta av rossabaki eftir tað, at spaniamenn høvdu
havt ross og byrsur við sær til USA í 16. øld, og nú í 1866 noyddi
siouxhøvdingin Red Cloud amerikonsk herlið burtur av veiðilendinum hjá
siouxindiánunum. Við Little Bighorn í Suðurmontana í 1876 drupu siouxkrígsmenn
hjá høvdingunum Sitting Bull og Crazy Horse 250 hermenn hjá USA, heryvirmaður
teirra var George Armstrong Custer . Men indiánarnir megnaðu ikki at verja seg,
og øll mótstøða í Montana varð bard niður.

Montana er um somu stødd sum Japan, men hevur umleið 1 mió. íbúgvar. Stóra
stakríkið Montana er umgyrt av øðrum lutstatum og hevur ikki mark út ímóti
sjónum. Stakríki hevur mark við Kanada, Wyoming, Idaho og Dakota (Suður- og
Norður Dakota). Í Montana er fólkatættleikin lutfalsliga lágur og íbúgvaratalið
er eisini lutfalsliga lágt. Fólkatættleikin er bara 2,65 persónar fyri
ferkilometurin. Flestu býir eru smáir. Landið goymir ørgrynni av ráevnum, men
størsti trupulleikin hinvegin er tað kalda veðurlagið og tey longu strekkini
millum býir og bygdarløg. Hetta navnið, montaña, er spanskt og merkir "fjøll".
Ein stórur partur av Montana er fjallaland. Fjallaryggurin Rocky Mountains í
vestara parti er í støðum hægri enn 3900 m. Hægsti tindurin eitur Granite Peak,
3,904 m. Á markinum ímillum Wyoming og Montana er Granite Peak. Inni í
lutstatinum eru tær ómetaliga víðu grasfløturnar, prerian, hundraðtals km. í
allar ættir. Í Klettafjøllunum er eisini nógv av rossum; talið av villrossum
hevur verið mett til uml. 47,000 djór í USA. Náttúran er fjølbroytt og stórbær,
fuglameingið er stórt eins og plantulívið. Ferðafólk koma til Montana at vera í
náttúruni, at fiska síl og annað. Náttúran hevur nógv at siga, til dømis
veðurlagið. Nakrir eru enn eftir í fjøllunum og liva sum búnaðarfólk. Náttúruni
liva tey av og eru sum eitt við hana: allur reiðskapur teirra er sjálvgjørdur,
tey fiska m.a. við boga og ørvi, veiða við byrsu, fáa eld við at gníggja trø
hvørt móti øðrum, og kenna allan vøkstur og týdning av vøkstrinum. Stórir partar
av Montana eru í nálaskógarøkinum. Her er veturin ógvuliga kaldur. Nálatrø
trívast í kalt tempraða veðurlagnum. Tey klára seg ígjøgnum kalda veturin, og tá
ið tað frysta jørðildið tiðnar um summarið, fáa røturnar føðslu, og trøini vaksa
væl.



https://fo.wikipedia.org/wiki/Mongolia

Mongolia (mongolskt: Монгол улс), eisini nevndur Ytra-Mongolia , er eitt stórt
land í Miðasia. Í norðri hevur Mongolia mark við Russland og í eystri, vestri og
suðri við Kina. Ulan Bator er høvuðsstaðurin og størsti býurin. Høvuðsstaðurin í
Mongolia er miðdepil í landsins vega- og jarnbreytakervi. Fyri hundrað árum
síðan var Ulan Bator lítil landsbýur, men kommunistastyrið gjørdi býin til
stórbý.

Fjarskotna og strálbygda landið Mongolia var einaferð miðdepil í einum stórum
heimsríki. Í 13. øld legði mongolhøvdingin Djengis Kan undir seg ovurstórt
heimsríki, ið fevndi um meginpartin av Miðasia og Kina. Tá ið hann doyði, var
sagt, at tað var næstan eitt ár at ríða úr øðrum enda í annan í ríki hansara.
Sonarsonur hansara Kublai Khan tók við eftir hann, men í 14. øld legði Kina
stórar partar av ríkinum undir seg aftur.

Mongolar vóru fólkasløg, sum livdi á skógarleysu víddunum í Landnyrðingsasia.
Mongolar búðu í rundum tjøldum, jurtum. Konurnar fluttu tey stað úr stað í
vognum. Ættbólkarnir flakkaðu um mongolsku grasfløturnar við alidjórum. Tey
høvdu t.d. ross, geit, neyt og seyð. Teir livdu mest á rossabaki, og við teimum
fekk Djengis Kan gjørt tátíðar sterkasta her. Teir brúktu nýggjastu vápnini, til
dømis bæði krút og roykbumbur, so at eigin sá teir í álopi. Mongolar gjørdu
avbera góðar bogar úr horni, viði og djórasinum. Tí vóru bogarnir ótrúliga
sterkir.

Seinast í 12. øld savnaði máttmikil høvingi, Djengis Kan, flakkandi ættbólkarnar
í Suðursiberia. Ættbólkarnir vóru mongolar, og honum eydnaðist at skipa fólkið í
stóran og máttmiklan her. Herur Djengis Kans var mannaður við reiðmonnum, ið
vóru tiknir úr leikum við boganum. Mongolsku reiðmenninir høvdu ein boga, tveir
ørvahúsar og einar 30 ørvar. Teir dúgligastu riðu til tey fjarskotnastu
mongolsku hjálondini og komu heimaftur við tíðindum um bardagar og um
viðurskiftini í fjarskotnu londunum. Reiðmenninir stýrdu rossunum við beinunum
bara og høvdu stríðsvápn í hendi.

Tey búðu í rundum tjøldum, sum tey tóku við sær, so hvørt tey fluttu. Konurnar
koyrdu tjødini á vagnum, og menninir veiddu, røktaðu djórini og seldu tey fyri
metal og korn.

Mongolar vóru flakkfólk í Miðasia. Í 1206 var máttmesti høvdingur teirra, 39 ára
gamli Temudjin, valdur til kan (valdsharra), og nevndi seg Djengis (prinsur av
øllum, sum millum heimshøv er). Hann setti sær sum mál at leggja allan heimin
undir seg. Í 1211 gjørdi herur hansara innrás í Kina, og í 1215 tók hann
Zhongdu, seinni kallaður Peking, nú Beijing. So herjaðu teir í Miðasia,
Afganistan og stórum pørtum í Iran. Tá ið Djengis Kan doyði í 1227, var tað, sum
hann sjálvur tók til, eitt ár at ríða úr enda í annan í ríki hansara.
Eftirkomarar hansara tóku stutt eftir Suðursiberia og herjaðu eitt stutt skifti
í Eysturevropa. Teir vunnu sær valdið yvir syndraðu ríkjunum í Norðurrusslandi
og gjørdu tey til skattlond síni.

Ættfólk Djengisar helt fram at leggja lond undir seg. Tey tóku Irak og tað, sum
eftir var av Iran. Abbasonurin Kublai varð valdur til stórkan í 1260. Hann
flutti til Beijing, týndi Songríki fyri sunnan og varð viðurkendur keisari yvir
øllum Kina í 1279. Kublai var bæði krígsmaður og politikari. Hann gav boð um, at
gera vegir, so samband var við fjarskotnastu landslutirnar í ríkinum, læt
vælgerðarstovnar gera til sjúk og gjørdi matgoymslur, skuldi hungursneyð komið.
Ymsu partarnir í ríkinum gjørdust, sum tíðin leið, sjálvstøðugir. Kublai Kan
hevði ikki ræðið yvir iranska kanatinum ella Gylta fylgis-kantinum í
Suðurrusslandi.

Meginpartin av 20. øld hevur landið verið kommunistiskt, og tað hevði gott
samband við Sovjetsamveldið, til fólkavalt stýrið tók við í 1990 . Ávirkanin úr
Sovjetsamveldinum sæst týðiliga á mongum almennum húsum í Ulan Bator.

Tað er ikki longur ólógligt at vera samkyndur í Mongolia. Tað bleiv lógligt í
2002 .

M.a. Mongolia, Siberia, Kina, Korea, Japan og Landsynningsasia eru lond í
Fjareystri .

Bæði Manchuria og Innara-Mongolia hava síðan 1950 hoyrt til kinesiska samveldið
. Mongolia er tann parturin av Mongolia, sum liggur næstur Kina. Hin parturin av
Mongolia gongur undir navninum Tjóðveldið Mongolia ella Ytra-Mongolia.

Fyri norðan og vestan er Mongolia umgirt av høgum fjøllum, og fyri sunnan er
Gobioyðimørk.

Veðurlagið er harðført, summarið stutt og veturin kaldur og langur. Veðurlagið í
Mongolia er temprað landveður og turrligt bæði summar og vetur. Serliga har
suðuri ber av. Og har er eisini ein stór oyðimørk, sum eitur Gobi. Nakað av
landinum er tó steppa ella vaksið við gras. Har ganga hirðar við kamelum og
seyðafylgjum. Nakað av fólkinum har er fastbúgvandi og dyrkar jørðina.

Stórt náttúrutilfeingi er í landinum, helst olja og kol, men tað var ikki fyrr
enn í 1990-árunum, at farið var at vinna út hetta tilfeingið.

Flakkbøndurnir í Mongolia fara víða um við fenaði sínum, vanligastu djórini eru
jakkneyt og onnur neytasløg, geit, seyður og kamelar. Um summarið verður
fenaðurin rikin langt niðan í fjøllini, har hann gongur á biti, til veturin
kemur, og farið verður oman aftur á slættlendið. Jakkneytið hevur lagað seg til
harðføra veðurlagið í Mongolia, og tað veitir bóndunum mjólk, kjøt, smør og ull.
Tey nýta serlig, strýtuskapað tjøld, nevnd jurt. Enn á okkara døgum búgva summir
mongolar í jurtum.

Fólkið í Eysturasia er runnið av tí mongolættindi, sum mong fólk í
Landsynningsásia, indiánararnir í USA og "skrælingararnir" í bæði Grønlandi og
Kanada eisini eru sprotnir av. Mesta fólkið býr miðskeiðis í landinum, har tey
liva av at halda fenað á víðu grasfløtunum.

Mangir mongolar eru framúr kringir á rossabaki. Alt frá tí barnið dugir at sita,
lærir tað at ríða, og longu trý ára gamalt hevur tað tamarhald á rossi. 11. juli
á hvørjum ári kunnu tey vísa, hvat tey duga, tí tá er Nadamstevnan, ið verður
hildin um alt landið. Tá verður m.a. kappast í kappríðing, glíming og
bogaskjóting.

Í tey seinastu 100 árini eru millióntals kinesarar fluttir úr Kina til Mongolia
at búgva, so nú er upprunafólkið við minniluta.



https://fo.wikipedia.org/wiki/Mi%C3%B0v%C3%A1gur

Miðvágur er ein bygd í Vágoynni. Í Vágum eru tríggjar stórar bygdir og tríggjar
smáar, men fara vit 100 ár aftur í tíðina, vóru sjey bygdir. Tann størsta er
Miðvágur við 1.035 íbúgvum (í 2014). Hon liggur miðskeiðis í oynni, so
høvuðsfyrisitingin er her, politistøð, keypsamtøka, læknamiðstøð og
prestagarður. Høvuðsvinnan her er fiskaídnaður, men eisini er nakað av aðrari
vinnu her. Miðvágs kommuna legði 1. januar 2009 saman við Sandavágs kommunu og
gjørdust tær til Vága kommunu.

Miðvágur er søgulig bygd. Her búði prestakonan Beinta, sum er kend ikki bara
fyri dygdir. Tí fekk hon eyknevnið "Illa Beinta". Tað er søgan um hana, ið
Jørgen-Frantz Jacobsen nýtir í skaldsøgu síni "Barbara". Í 1997 var filmur
gjørdur eftir hesi skaldsøgu. Náðinsgarðurin Kálvalíð oman fyri bygdina eru
elstu húsini í bygdini og kanska eisini í landinum. Tey verða í dag nýtt sum
bygdarsavn. Frá Miðvági kanst tú í góðum veðri síggja oyggjarnar sunnanfyri.

Komin inn í bygdina er møguleiki at fara niðan í Kálvalíð. Við Kirkjar liggur
Jansagerð, tann gamli prestagarðurin. Hesi bæði húsini eru kend fyri søguna um
Barbaru. Koyrir tú oman á Vatn, so sært tú kirkjugarðin hjá miðvingum til
vinstru. Har liggur eisini tann bretski kirkjugarðurin. Har liggja nærum allir
teir hermenn grivnir, ið lótu lív í Føroyum undir øðrum heimsbardaga.

Í 2008 varð felag sett á stovn í Vágum, sum skuldi arbeiða við at gera eitt
krígssavn. Í 2009 læt Krígssavnið upp í Miðvági. Savnið heldur til í sama
bygningi har Bónus og Vága kunningarstova halda til í.

Nógvir túrar kunnu gerast higani úr bygdini. Gongutúrar frá Jansagerði, framvið
Beitinum, heimið hjá Mikkjal á Ryggi, og niðan í Kálvalíð. Men er Hýsisáin
lítil, tað er hon helst, tá ið turkur er, so ber til at finna yrkingina, sum
Mikkjal á Ryggi høgdi niður í klettin har í ánni. Eisini ber til at fara ein túr
út á Bøsdalafoss á rossabaki.

Miðvágur hevur virkið ítróttarlív. Miðvágs Róðrarfelag varð stovnað í 1956 og
hevur felagið fýra kappróðrarbátar sum luttaka í FM kappróðri, tó ikki á hvørjum
ári, men í 2011 luttóku allir. Triðja hvørt ár er Vestanstevna í Miðvági. MB
(Miðvágs Bóltfelag) varð stovnað í 1905 og hevur lið í 3. deild hjá monnum
umframt fleiri barnalið. Flogbóltsfelagið Dráttur varð stovnað í 1983.



https://fo.wikipedia.org/wiki/Marjun_Syderb%C3%B8_Kjeln%C3%A6s

Marjun Syderbø Kjelnæs (fødd 1974) uppvaksin í Havn er føroyskur rithøvundur.
Hon hevur skrivað bæði bundnan og óbundnan tekst, umframt til pall. Tvey
yrkingasavn eru útkomin Rót tripp í 2012 og Opna í 2016. Í 2014 útgav Marjun sín
fyrsta sjónleik. Hann kom út sum e-bók hjá Sprotanum, og varð hann
frumframførdur á Tjóðpalli Føroya hin 15. februar 2014. Leikurin er eitt
eksistensielt drama um lívið og kærleikan, vónloysið og vónina. Eyðun
Johannessen leikstjórnaði, gjørt pallmynd og búnar hevur eysturríkarin Manfred
Blaimauer. Tróndur Bogason hevur skrivað nýggjan sermerktan tónleik til leikin,
Árni Baldvinsson er ljósdesignari og Jón McBirnie hevur gjørt ljóðmyndina, meðan
Vígdis Hentze Olsen er komin til Føroyar at koreografera. Tey leikandi eru:
Annika Johannessen, Annika Hoydal, Annfinnur Heinesen, Hjálmar Dam og Nicolaj
Falck. Sangin hava Eivør Pálsdóttir og Ólavur Jákupsson lagt rødd til. Tróndur
Bogason, Jóhannes Andreasen, Ólavur Olsen, Angelika Nielsen, Andrias Restorff og
Jón McBirnie hava spælt tónleikin inn. Í 2010, útgav hon ungdómsskaldsøguna
Skriva í sandin, sum vann norðurlendsku barnabókavirðislønina hjá
skúlabókavørðum í 2011, í 2012 varð hon tilnevnd Barna- og
Ungdómsbókmentavirðisløn Útnorðurráðsins og í 2013 Barna- og
Ungdómsbókmentavirðisløn Norðurlandaráðsins. Í 2011 fekk bók hennara pláss í
White Raven Deutsche Jugendbbibliothek, har bara tær bestu barnabøkurnar koma. Í
2008 fekk hon Barnabókavirðisløn Tórshavnar býráðs fyri Hvør fjalir seg røðina,
sum Hanne Bjartalíð hevur myndprýtt.



https://fo.wikipedia.org/wiki/Marita_Petersen

Marita Petersen (fødd Marita Johansen 21. oktober 1940, Vágur - 26. august 2001,
Tórshavn) var løgmaður í Føroyum 1993 - 94. Marita Petersen er fyrsta kvinnan,
ið náddi ovastu rók í føroyskum politikki. Tann 18. januar 1993 varð hon tann
fyrsti kvinnuligi løgmaður í Føroyum.

Í 1988 varð hon fyrstu ferð vald á ting. Frá 1990 – 1993 var hon
landsstýrismaður í mentamálum, har hon m.a gjørdi vart við seg við at endurskoða
yrkisútbúgvingarnar í Føroyum og fáa samtykt lógarverk innan hetta øki. Hon var
talskvinna fyri at skipa miðnámsskúlarnar í deplar. Eisini legði hon broytingar
í rúsdrekkalógini fram, ið viðførdu ta skipan, sum vit kenna í dag.

Tíðin, sum Marita var løgmaður í Føroyum, frá januar 1993 til september 1994,
var eitt av svárastu tíðarskeiðunum í Føroya søgu. Bankarnir vóru um at fara av
knóranum, og vinnulívið á sjógvi og landi var við at fara sama veg.
Arbeiðsloysið var methøgt, fráflyting úr Føroyum og tvangsauktiónir av sethúsum
vóru gerandishendingar. Sum løgmaður stóð Marita Petersen á odda fyri
samráðingunum við danir og Den Danske Bank fyri at forða fyri, at Føroyar fóru
av knóranum. Úrslitið av hesum samráðingum var millum annað, at Føroya
landsstýri keypti partabrøvini í Føroya Banka frá Den Danske Bank. Hetta keypið
hevði seinni sokallaða "bankamálið" við sær, har ákærur vórðu reistar ímóti Den
Danske Bank fyri ikki at hava kunnað Føroya landsstýri um veruligu
fíggjarstøðuna í Føroya Banka innan søluna av partabrøvunum.

Marita Petersen stóð sum løgmaður eisini á odda, tá ið semja var gjørd við
donsku stjórnina um eina bjarging fyri føroyska búskapin. Henda avtalan hevði
við sær, at danska stjórnin afturfyri setti krøv um kvotuskipan innan
fiskivinnuna og skipanina av Føroya Fiskavirking.

Fyri at sleppa undan hópuppsagnum innan tað almenna samráddist Marita við
almennu fakfeløgini um lønarniðurskurð. Eisini legði hon stóran dent á
skipanarlig viðurskifti og var stigtakari til nýggju føroysku
stýrisskipannarlógina frá 1994.

Í 1993 bleiv Marita Petersen eisini forkvinna fyri Javnaðarflokkin eftir Atla
Dam, ið ikki stillaði uppaftur sum formaður. Innanfloks arbeiddi hon við at
útbyggja demokratiið í flokkinum og at endurnýggja politikkin hjá flokkinum.

Hon legði dent á, at kvinnurnar eisini vóru virknar bæði innan- og uttanfloks.
Hon hevði eitt netverk av kvinnum, ið hon eisini gjørdi brúk av, meðan hon var
landstýrismaður og løgmaður. Hon hevði ein virknan leiklut í samband við at
løgtingið í 1994 samtykti Javnstøðulógina.

Aftaná løgtingsvalið í 1994 stóð hon á odda fyri samgongusamráðingunum.
Javnaðarflokkurin fekk ikki løgmann, og Marita Petersen valdi aftur at taka sæti
á løgtingi. Harvið breyt hon siðvenjuna hjá Javnaðarflokkinum um, at
floksformaðurin hevði sess í landsstýrinum. Hon var sum tann fyrsta kvinnan vald
til løgtingsformann í 1994.

Í 1995 bjóðaði Jóannes Eidesgaard henni av sum formansvalevni í
Javnaðarflokkinum, Marita vann formannsvalið, men á landsfundinum í 1996 legði
hon frá sær sum formaður fyri Javnaðarflokkin. Til løgtingsvalið í 1998 stillaði
Petersen ikki uppaftur, og fór hon sostatt úr føroyskum politikki.

Marita var leiðari av Sernámsdeplinum frá 1997 og til hon, eftir stutta
sjúkralegu, doyði tann 26. august í 2001.



https://fo.wikipedia.org/wiki/Mahatma_Gandhi

Mohandas Karamchand Gandhi (2. oktober 1869 – 30. januar 1948) varð føddur í
Porbandar í India tólv ár eftir sepoyara­uppreisturin, og átta ár áðrenn
Viktoria drotning fekk heitið keisarinna av India. Eyknevni hansara Mahatma
merkir "stórur andi". Nítjan ára gamal fór hann at lesa løgfrøði í London, og
var hann tá longu giftur og átti eitt barn. Sum advokatur átók hann sær eina
uppgávu fyri ein indiskan keypmann í Suðurafrika, og var hann verðandi í
landinum í einogtjúgu ár. Mangir av tilflytarunum í Suðurafrika vóru indarar.
Teir arb­eiddu hart, men so sum so var við rættindum teirra í tí
rasu-sundur­býtta Suðurafrika, og tað setti Gandhi sær fyri at gera nakað við.
Hann hevði, sum var, eitt lønandi advokat­virki, men eftirsum hann vágaði sær at
leggja eftir ymsu rasulógunum, var hann fleiri ferðir koyrdur í fongsul. Tað var
í hesum árunum, at hann menti sín hátt at mótmæla friðarliga – mótstandarin
skuldi "fáast at steðga við tolni og samkenslu". So líðandi kom eisini ígjøgnum
ein lóg, sum gjørdi støðuna lættari fyri indararnar í Suðurafrika.

Í 1915 vendi Gandhi aftur til heimlandið, og aftaná Fyrra heimskríggj byrjaði
stríð hansara fyri einum sjálvstøðugum India. Partur av hesum stríði var millum
annað ólýdnisátøk, boykott, til dømis av enskum tekstilvørum, og royndir at
vekja handverksídnaðin til lívs í indisku býunum, sum so á sín hátt kundi vera
við at virka móti fátæktini. Tað sigst, at Gandhi sjálvur spann 100 metrar av
tráði hvønn dag. Eitt ólýdnisátak vendi sær móti saltskattinum, eftirsum salt
var ein neyðsynjarvøra sjálvt hjá teimum allar fátækastu. Hann fyriskipaði ta
sonevndu saltgonguna, eina gongu upp á einar 400 kilometrar út til strondina,
har indarar sjálvir fóru at framleiða salt úr sjógvi. Herurin legði uppí, og
Gandhi var koyrdur í fongsul. Men indarar høvdu tikið ikki­harðskaps háttin til
sín og gjørdu ikki mótstøðu. Eitt annað Gandhi brúkti at leggja trýst á bretar
við var at fasta, matstreika. Hann fastaði stutt og greitt, til teir góvust.
Gandhi fór enntá í holtur við at berjast móti órættinum indarara framdu
sínámíllum, og royndi við tí at betra korini hjá teimum kastuleysu. Hann vildi
vera við, at tú mást seta teg upp ímóti tílíkum, ið gongur móti "viti og skili
og tínari hjartans meining".

Eftir Seinna heimskríggj var tíðin búgvin hjá Stóra Bretlandi at lata India fáa
sína loysing. Tann 15. august 1947 varð bretska flaggið tikið niður á India
House, háborg eingilskmanna, og tað indiska varð vundið húnarhátt í staðin.
Gandhi hevði tá virkað fyri hesum máli við serligu framferðarhættum sínum í
nærum fjórðings øld. Beinanvegin aftaná hetta tók mikil ófriður seg upp millum
ymisku fólkabólkarnar, hinduar, sikhar og muslimar, har hópin av fólki flýggjaðu
og nógv fólk doyðu. Gandhi vitjaði flóttafólkalegur, fastaði og bað. Men
eftirsum hann ikki eintýðugt stuðlaði áhuga­ málunum hinduara, fekk hann nú
eisini fíggindar millum lands­menn sinar. Tann 30. januar 1948 varð Gandhi
skotin til deyðis av einum hinduistiskum manni um 30 ára aldur. Ognirnar, Gandhi
legði eftir seg, vóru einar træsandalur, eitt bíligt nikkul­ur, brillur, ein
skál, ein skeið og ein sangbók.



https://fo.wikipedia.org/wiki/Madeira

Madeira liggur 600 km vestanfyri Marokko. Hóast tað eru 1000 km til høvuðsstaðin
í Portugal, Lissabon, hoyrir Madeira til Portugal eins og Asorurnar, ið liggja
1300 km vestur úr portugisiski strondini. Oyggjaflokkurin Madeira – tí talan er
í veruleikanum um 8 oyggjar: sjálv Madeira, Porto Santo, Ilhas Desertas og Ilhas
Selvagens – liggur í ein útsynning úr Portugal, norðan fyri Kanarisku Oyggjarnar
og vestan fyri Marokko og hevur eitt tað mest støðuga veðurlagið í heiminum við
meðaltemperaturum upp á 20 °C í januar-februar til 25 °C í juli/august. Bert á
sjálvari Madeira og Porto Santo býr fólk, meðan hinar oyggjarnar eru óbygdar. Á
Madeira, sum er 741 ferkilometrar til støddar, búgva 255.000 fólk og á Porto
Santo (42 ferkilometrar) 4500, so fólkatættleikin er høgur – á Madeira 337 fólk
fyri hvønn ferkilometur. Av hesum 255.000 fólkunum á sjálvari Madeira búgva yvir
2/3 í høvuðsbýinum Funchal. Madeira er partur av Portugal, og fólkið, har býr,
er sostatt portugisar. Madeira er kent fyri sítt góða veðurlag, sína vøkru flora
og fyri heitvínið Madeira.

Málið er portugisiskt, men nógv fólk duga væl enskt sum ein fylgja av tí tætta
sambandi við Stórabretland gjøgnum tíðirnar og upp á grund av ferðavinnuni, sum
er týdningarmesta vinnugreinin á oynni. Av uppruna eru oyggjarnar vulkanskar sum
Føroyar, og eru í veruleikanum topparnir av einum 6,5 km høgum sløktum
gosfjalli, sum stendur á botninum av Atlantshavinum. Tá ið portugisar komu til
oyggjarnar umleið 1420, vóru tær óbygdar og so tætt skógvaksnar, at næstan ikki
var framkomandi – Madeira merkir skógaroyggin. Tey fyrstu niðursetifólkini vóru
prestar, bøndur og munkar. Til at gera tað harða arbeiðið vóru trælir tiknir í
Afrika og Kanarisku oyggjunum, og tað eru teir, sum hava gjørt tær víðakendu
vatnveitingarnar, levadurnar, á suðursíðuni av oynni.

Í dag er Madeira ein tann mest framkomni parturin av Portugal, fyrst og fremst
vegna ferðavinnuna, við einum slagi av heimastýri og egnum lokalflaggi. Teir
hava eitt ting, sum smíðar lógir, og ger egna fíggjarlóg. Men uttanríkismál
verða umsitin í Lissabon. Tann portugisiska stjórnin hevur ein umboðsmann á
Madeira. Madeirabúgvar senda fimm umboð til tjóðartingið í Portugal.

Tað fyrsta vit vita um Madeira er, at oyggjarnar eru nevndar í einum sjókorti
frá Genova í Firenze í Italia. Hetta kortið er frá 1351. Annars siga sagnir, at
bæði kartagarir, fønikarnir og rómarnir kendi oyggjarnar um ár 0. Í 1400 árunum
gjørdist Portugal ein av fremstu siglandi tjóðum. Men tað var av tilvild, at
portugisarnir, sum kannaðu vestursíðuna av Afrika endaðu á Madeira. Hetta komst
av tí, at teir vóru farnir av kós og sostatt viltust til oynna. Árini eftir
kanna portugisar oyggjarnar nærri, og í 1420 gera portugisar krav uppá
oyggjabólkin Madeira.

Á Madeira er ferðavinnan høvuðsvinnan. Ferðavinnan er gomul á Madeira, men
hendan tók rættuligt dik á seg, tá ið tann sokallaða charterflúgvingin byrjaði
mitt í 1960'innum. Tað koma yvir ein hálv millión ferðafólk til Madeira um árið.
Eisini útflytur Madeira blómur, Madeiravín, bananir, ymsa kurva flætting og hond
seymaðar vørur.

Portugisisku oyggjarnar Madeira, liggja út fyri eysturstrond Marokko, og har
búleikast umleið 270 000 fólk. Madeira er 57 km long og 22 km breið har hon er
breiðast. Madeira er 741 ferkilometrar til støddar. Tað vil siga, at Føroyar eru
tvær ferðir størri enn Madeira. Á Madeira búgva umleið 267 000 fólk harav umleið
helvtin býr í høvuðsstaðnum Funchal. Til Madeira oyggjabólkin hoyra eisini aðrar
minni oyggjar. Bert á tí eini Porto Santo búgva fólk. Á hinum oyggjunum arbeiða
vísindamenn, serliga er tað lívfrøðin, ið hevur teirra áhuga. Allur
oyggjaflokkurin Madeira er tilsamans 796 ferkilometrar. Í dag eru stórir partar
av oynni dyrkaðar, men tað eru enn fleiri øki, sum eru órørd. Hesi økið eru sera
ymisk. Høg ber fjøll, onnur fjøll eru vaksin við frumskógar líknandi vøkstri.
Ber oyðimarkar líknandi økir eru eisini.

Madeira hevur eitt subtropisk veðurlag, sum minnir nógv um veðurlagið á teimum
Kanarisku oyggjunum. Av tí at Madeira liggur í Atlantshavinum uttanfyri Marokko
ger, at tað ikki er so stórur munur á teimum høgu hitastigunum, sum eru um
summari og teimum lægstu hitastigunum, sum eru um veturin, tí er tað eitt milt
veðurlag á Madeira. Tað sjáldsama og framúrskarandi veðurlagið gevur
einastandandi eginleikar til vøksturin av eksotiskum plantum, runnum og litríkum
blómum, sum vaksa runt allastaðni. Um summari er veðrið næstan altíð heitt og
sólríkt á Madeira. Hitin liggur millum 23 og 27 °C, men hitin kann eisini koma
uppum 30 °C. Sjálvt um náttina fer hitin ikki niður um 17 til 18 °C. Tann
frískliga havluftin, sum er á Madeira ger, at hitin ikki verður óbehagiliga
høgur mitt á degi. Men tað kann koma fyri, um vindur kemur frá Afrika, tá kann
tað blíva sera heitt.

Jarðfrøðingar meina, at Madeira bleiv til fyri 20 milliónum árum síðani. Tøtt
gos úr gosfjøllum á havbotninum hava trýst oynna Madeira upp úr
Atlantshavrygginum. Fyri 1,7 milliónum árum síðani kólnaðu gosfjøllini, og tey
góvust heilt at goysa fyri 400.000 árum síðani. Øll hesi árini síðani, hava
veður og vindur skapt jarðarslit. Hetta hevur spakuliga skapt tær oyggjar vit nú
kenna. Orsøkin til, at vit hava ein gosrygg mitt í Atlantshavinum er tí, at vit
hava tektoniskar plátur og tektoniskar rørslur. Ástøðið um tær tektonisku
pláturnar sigur í stuttum, at tilfarið í kápuni melur í ring. Skorpan á jørðini
liggur uttan á kápuni, og verður tí flutt av konvektsiónstreymunum í kápuni.
Skorpan liggur sum eitt skal uttanum kápuna. Talan er ikki um eitt heilt skal,
sum liggur um alla jørðina, men um fleiri petti, sum flyta seg eftir hvørjum
øðrum. Hesi petti ella plátur verða róptar tær tektonisku pláturnar. Hesar
plátur flyta seg frá, hvørjum øðrum summastaðni, meðan tær renna saman onkra
aðrastaðni. Eisini eru plátur, sum flyta seg síðuvegis. Millum hesar plátur hava
vit millum annað eldgos og jarðskjálvtar. Tá ið pláturnar flyta seg frá hvørjari
aðrari, kemur ein stór riva í. Úr hesi rivuni sprænir lava upp úr kápuni, sum
hevur við sær, at rivan ella holið tettist aftur. Á hesum støðum verður nýtt
lendið til, ella her verður bygt upp. Tað er soleiðis at Madeira er blivið til.



