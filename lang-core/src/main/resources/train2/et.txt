https://et.wikipedia.org/wiki/Tallinn

Tallinn on linn Põhja-Eesti rannikul Tallinna lahe ääres. Tallinn on Eesti
Vabariigi pealinn ja Harju maakonna halduskeskus.

Tallinna linna esmamainimisajaks peetakse 1154. aastat, kui Sitsiilia
kuningriigi kuninga Roger II õukondlane araablane Muḩammad al-Idrīsī joonistas
maailmakaardile Soome lahe ääres linna qlwry või flwry, mida on loetud ka
Kaleweny, mida peetakse tänapäeva Tallinna esmaseks asulaks ja sadamakohaks.
Tallinna ajalooline nimi on olnud saksapärane Reval (ka Revel), mis tuleneb
muinasmaakonna Revala nimest. Teadaolevalt esmakordselt mainiti Revalit koos oma
kodanikkonnaga (civitas Revaliensis) linnana 1238. aastal. Linn sai Lübecki
linnaõigused 15. mail 1248. Eesti Vabariigi iseseisvumisel 1918. aastal võeti
kasutusse eestindatud nimi Tallinna, mis 1933. aastal ainuüksi kohandati
nimetavas käändes Tallinn'aks.

Tallinn hõlmab 159,3 km² suuruse maa-ala, mis jaguneb kaheksaks linnaosaks, mis
jaotuvad 84 asumiks. Linna halduspiiridesse kuuluvad ka Ülemiste ja Harku järv
ning Aegna saar.

Tallinna sümbolid on vapp (täis-, suur- ja väikevapp), linnalipp ja logo.
Mitteametlikud sümbolid on ka Vana Toomas, kilukarbi siluett, Linda kuju, Koorti
«Metskits», Estonia teater ja Kolm Õde. Tallinna kaitsepühak on Püha Victor,
vana Rooma sõdur Marseille'st, ristiusu märter, kes hukati keiser Maximianuse
käsul.

Linn tähistab kahte tähtpäeva: 15. mail on Tallinna linna päev ja 22. detsembril
on Tallinna vapipäev.

Tallinn hõlmab 159,3 km² suuruse maa-ala. Linna halduspiiridesse kuuluvad
Ülemiste ja Harku järv ning Aegna saar. Linna kõrgeim punkt on Pääsküla
prügimäel 66,6 m üle merepinna.

Tallinna linnasüdameks on Tallinna vanalinn, mis koosneb kõrgendikul asuvast
Toompeast ja all-linnast. Vanalinna ümbritseb keskaegse Tallinna linnamüüri
kaitserajatised ja mööda kunagist esplanaadi kulgev haljasvöönd. Tallinna
vanalinn oma praegustes piirides kujunes välja 1355. aastal.

Kesklinnast lääne pool asuvad Kalamaja, Pelgulinna, Lilleküla ja Tondi asum,
neist kaugemal Paljassaare (Paljassaare poolsaarel) ja Kopli (Kopli poolsaarel),
Harku järvest lõunas Väike-Õismäe ja Mustamäe, mis asuvad kunagistel Kadaka küla
maadel. Idakaares paikneb Tallinna suurim park Kadriorg, mille kohal asuva
paekalda kohal asuvad Ülemiste ja Lasnamäe, kaugemal kirdes, Pirita jõe orus,
asuvad Kose ja Pirita, Viimsi poolsaarel lõpeb linn Merivälja ja Mähe
aedlinnaga. Edelas, laialdasel liivikualal, paikneb Nõmme aedlinn, kus
eristatakse Rahumäed, Männikut, Hiiut, Kivimäed, Pääsküla, Liivat jt paikkondi.
1960. aastatel alustati elamupiirkondade arendamist Mustjõe, Tondi ja Mustamäe
piirkonnas; 1971. aasta generaalplaani alusel aga 1970. aastatel Väike-Õismäel
ja 1980. aastatel Lasnamäel.

Tallinna linna täitevvõimu juht on Tallinna linnapea, kelleks on alates 2007.
aastast Edgar Savisaar. Linnapea juhib linnavalitsust. Tallinna kui kohaliku
omavalitsusüksuse esinduskogu on Tallinna linnavolikogu, mis alates 2009.
aastast on 79-liikmeline.

2011. aasta Eesti rahvaloenduse andmetel oli Tallinnas 392 331 püsielanikku.
Statistikaameti andmetel seisuga 1. jaanuar 2013 on Tallinna elanike arv 406
359. 1. aprilli 2016 seisuga oli Tallinnas 440 597 registreeritud elanikku.

Pärast Põhjasõda oli Tallinnas vaid paar tuhat elanikku, mille põhjustas
Tallinna piiramise ajal levinud katkuepideemia. Elanike arv suurenes järgmiselt:
1820. aastal oli see 13 000, 1881. aastal 45 900, 1897. aastal 58 800 ja
suurenes märgatavalt Esimese maailmasõjaga seoses alanud sõjatööstuse kiire
arenguga linnas. 1917. aastal oli linnaelanikke ligi 160 000[viide?].

1930. aastatel oli linnas 140 000 elanikku. 1940 liideti Tallinnaga Nõmme (oli
1926–1940 eraldi linn). 1962 alustati Mustamäe, 1973 Väike-Õismäe ja 1978
Lasnamäe linnaosa ehitamist.

Ajavahemikul 1944–1988 toimunud Eesti võimalustega ebaproportsionaalse tööstuse
arendamisega ning tööjõu suunamisega NSV Liidust asustati Tallinna
uuselamurajoonidesse (Mustamäe, Väike-Õismäe, Lasnamäe) elama hulgaliselt
peamiselt NSV Liidust pärit immigrante. Tallinna elanike arv kasvas
ebaproportsionaalselt kiiresti, ulatudes 1988. aasta alguseks koos tollal
Tallinna haldusalasse kuulunud Maardu ja Sauega üle 500 000 piiri. Eestlaste
osatähtsus langes samaks ajaks 47 protsendini. Taasiseseisvumise järel on
Tallinnast lahkunud kümneid tuhandeid mitte-eestlasi ning seetõttu on suurenenud
ka eestlaste osatähtsus Tallinna rahvastikus 54 protsendini. Tallinna elanike
arv oli 2000. aasta rahvaloenduse andmetel 400 378, nendest eestlasi 215 114
(53,7%), venelasi 146 208 (36,5%), muid rahvusi ja teadmata rahvusega 39 056
(9,7%). Statistikaameti arvestuse järgi olid 1. jaanuaril 2012 Tallinna
elanikest 55,6% eestlased, 36,2% venelased, 3,4% ukrainlased ja 4,8% teistest
rahvustest. Rahvastikuregistri arvestuse järgi olid 1. jaanuaril 2013 Tallinna
elanikest 52,8% eestlased, 38,3% venelased, 3,5% ukrainlased ja 5,4% teistest
rahvustest. 50,5% rääkis emakeelena eesti keelt, 46,3% vene keelt ja 1,2%
ukraina keelt.

Rahvastikuregistri andmetel oli 2. jaanuaril 2013 Tallinna elanikest Eesti
kodanikke 77,3%, määratlemata kodakondsusega isikuid 10,6%, Venemaa kodanikke
8,5%, Ukraina kodanikke 0,8%, Soome kodanikke 0,6%, Läti kodanikke 0,3%,
Valgevene kodanikke 0,2%, Leedu kodanikke 0,2%, Saksamaa kodanikke 0,2%, teiste
riikide kodanikke 1,3%.

Tallinna elanikkonnas toimuvaid protsesse iseloomustab ka paneelelamute elanike
siirdumine Tallinna äärelinnadesse ja Harju maakonda rajatavatesse madaltiheda
asustusega uusasumitesse. Seetõttu on viimastel aastatel suhteliselt kiirema
rahvaarvu kasvuga linnaosadeks Tallinnas muutumas Pirita ja Nõmme.

3. jaanuaril 2010 mõõdeti Tallinnas lumikatte paksuseks 62 sentimeetrit, millega
püstitati pealinna uus ilmarekord. Seni oli maksimaalseks lumikatte paksuseks
Tallinnas olnud 59 sentimeetrit, mis mõõdeti 18. märtsil 1968.

2009. aasta väljakaevamiste käigus Vabaduse väljakul leiti kiviaegse asustuse
jälgi, mille vanuseks hinnati esialgu 4500–5500 aastat.. Mainitud on veel
võimalikke küttide laagrikohti Härjapea jõe (Kivisilla eeslinn, praegune
Tornimäe) ja Liivalaia tänava kandis.

Praegu valitseb arvamus, et eestlased (rävalased) rajasid Toompeale (tollal
kandis see tõenäoliselt Härjapea nime) Väikese linnuse arvatavasti 10. sajandi
lõpul või 11. sajandil. Selle ümber oli aga Raekoja platsi kohal turg koos eesti
kaubitsejate sesoonse asula ja kabeliga. Toompeal paiknes alates 11. sajandi
keskpaigast linnus (Toompeal asuva Soome saatkonna remondi ajal avastati 8.
sajandist pärit ehitiste jäänused), Oleviste kiriku kohal Skandinaavia kaubahoov
kirikuga, sellest ida pool vene kaubahoov kirikuga.

1154. aastal joonistas Sitsiilia kuningriigi kuninga Roger II õukondlane
araablane Al-Idrīsī maailmakaardile linna qlwry või flwry, mida on loetud ka
Kaleweny, mida Tallinnaks peetakse.

Tallinn on silmapaistvalt rikas arhitektuurimälestiste poolest. Tallinna
vanalinn on kantud UNESCO maailmapärandi nimistusse. Vanimad ehitusmälestised on
13. sajandi alguses Toompeale püstitatud linnus ja toomkirik. Linnuse peatorn on
Pikk Hermann.

Tallinna all-linna ümbritsev keskaegne linnamüür on Põhja-Euroopa üks paremini
säilinuid (2,35 km pikkusest müürist on alles 1,85 km, 46 värava- ja
müüritornist 27). Keskaegse Tallinna õitsenguajast – 15. sajandist – pärineb
all-linna gooti stiilis hoonestus ja praktiliselt tervikuna kogu tolleaegne
tänavavõrk. Säilinud on enamik kirikuid, sealhulgas suurejoonelised Niguliste ja
Oleviste kirik, mida on küll vahepeal tarvis olnud olulises ulatuses taastada.
Varemetena on säilinud linna suurimad kirikud Püha Katariina Dominiiklaste
kloostri kirik ja Pirita kloostri kirik. Enam-vähem ehedalt on säilinud Püha
Vaimu kirik, raekoda, raeapteek, Suurgildi hoone ning kaupmeeste ja käsitööliste
elamuid. Alles ka vähem mõjukate gildide hooned (Kanuti gildi hoone ja Oleviste
gildi hoone), mis on küll oluliselt ümber ehitatud. Ka suur hulk keskaegseid
kaupmeheelamuid on säilinud, kuigi paljusid neist on hilisematel sajanditel
vähemal või rohkemal määral ümber ehitatud.

Alates 1780. aastatest värskendati paljude keskaegsete hoonete väljanägemist
moodsates stiilides alates varaklassitsismist (kuberneriloss Toompeal) kuni
modernismini.

Vanalinnas on isegi mõned väga ehedad postmodernismi näited (lillepood
Väike-Karja tänavas ja endine Raeköök Dunkri tänavas).

Oluline on tootmine-tööstus. Töötlevas tööstuses oli 2010. aastal Tallinnas
tegevuses 326 ettevõtet, kus töötas 24 766 inimest ja toodangu väärtuseks oli
1,639 miljardit eurot (25,64 miljardit krooni).

Tallinn on Eesti peamine transpordisõlm. Siin asub Lennart Meri Tallinna
lennujaam, Tallinna reisisadam ja Balti jaam. Tallinnast saavad alguse
Tallinna–Narva maantee, Tallinna–Tartu–Võru–Luhamaa maantee, Tallinna–Pärnu–Ikla
maantee, linnalähirongide ja muud rongiliinid.

Alates 1. jaanuarist 2013 on linnas kõigile linnaelanikele tasuta ühistransport.

Õppeaastal 2014/2015 tegutseb Tallinna Haridusameti haldusalas 61
üldhariduskooli, sealhulgas 45 gümnaasiumi (neist 28 eesti, 12 vene ja 5
eesti-vene õppekeelega). Samas tegutseb 130 lasteaeda (neist 83 eesti, 28 vene
ja 19 eesti-vene õppekeelega).

Tallinnas tegutsevad Tallinna Ülikool, Tallinna Tehnikaülikool, Eesti
Kunstiakadeemia, Eesti Muusika- ja Teatriakadeemia ning Sisekaitseakadeemia.

Meistriliigas mängivad korvpalliklubid BC Kalev/Cramo, TTÜ/Kalev ja TTÜ/Kalev
II.

Tallinna spordiehitistest on tuntumad A. Le Coq Arena, Saku Suurhall, Kadrioru
staadion, Kalevi Keskstaadion, Kalevi spordihall ja Tondiraba jäähall.



https://et.wikipedia.org/wiki/Wales

Wales [u'eils] (inglise keeles on hääldus [u'eilz]) on ajaloolis-geograafiline
piirkond Suurbritannias. Uelsi keeli Cymru [khäm-ri]. Wales asub Suurbritannia
saare edelaosas Walesi poolsaarel ja Anglesey saarel, mida ühendab Walesi
poolsaare loodeosaga maantee- ja raudteesild. Wales piirneb põhjas Iiri merega
(Dee jõe suudme ja Liverpooli lahega), läänes Saint George'i väinaga, lõunas
Mouth of the Severni ja Bristoli lahega ning idas Inglismaaga.

Wales on Euroopa Liidu valimisringkond. Walesi rahvaarv on umbes kolm miljonit.
Ametlikud keeled on kõmri ja inglise keel, millel on võrdne staatus.

Walesil on oma parlament, rahvusassamblee, millel on piiratud seadusandlikud
õigused Walesi siseasjades.

Walesi suurim linn on pealinn Cardiff (317 500 elanikku). Cardiff on olnud
maailma suurim kivisöesadam. Mõni aasta enne Esimest maailmasõda oli sadamal
suurem käive kui Londonil ja Liverpoolil.

Kaks kolmandikku Walesi elanikkonnast elab Lõuna-Walesis, teine tihedamalt
asustatud piirkond on Põhja-Walesi idaosa. Turiste tõmbab Walesi "metsik ja
...maaliline" maastik.

19. sajandi lõpus omandas Wales laulumaa maine, osalt eisteddfod'i traditsiooni
taaselustamise tõttu. Walesis on palju üleriiklikult ja ka rahvusvaheliselt
tunnustatud näitlejaid, lauljaid ja muid loomeinimesi. Cardiff on Suurbritannia
suurim meediakeskus väljaspool Londonit.

Walesi lipul on kujutatud prints Cadwaladeri punane draakon (Y Ddraig Goch)
Tudorite dünastia värvide rohelise ja valge taustal. Ametlikult tunnustati seda
Walesi rahvuslipuna aastal 1959.

Walesi hümni "Hen Wlad fy Nhadau" ("Minu isade maa") esitatakse ametlikel
üritustel, samuti näiteks Walesi rahvusmeeskondade jalgpalli- ja ragbimatšidel.

Lisaks punasele draakonile on Walesi sümboliteks ka porrulauk ja rahvuslill
(kollane) nartsiss. 'Porrulauk' on kõmri keeles cennin ja 'nartsiss' cennin Pedr
(sõna-sõnalt 'Peetruse porrulauk'). Tõenäoliselt tuli üks neist sümbolitest
kasutusele teise mõjul.

Wales on alates 1. aprillist 1996 jaotatud 22 tervikomavalitsuseks. Neist 9 on
nime poolest krahvkonnad (county), 3 linnad (city, loendis *) ja 10
krahvkond-vallad (county borough, loendis †).

Levinuim usund Walesis on kristlus: 2001. aasta rahvaloendusel pidas 72%
rahvastikust end kristlaseks. Suurima konfessiooni moodustab Walesi Presbüterlik
Kirik.

Mittekristlike usundite järgijaid on Walesis umbes 1,5%. Suurim mittekristlik
usund on islam, millel oli 2001. aasta seisuga üle 30 000 järgija.

Walesi olulisim pühak on püha David (kõmri Dewi Sant), Walesi kaitsepühak. Püha
Davidi päeva peetakse 1. märtsil.

Umbes 80% Walesi pinnast kasutatakse põllumajanduslikel eesmärkidel. Väga väike
osa sellest on põldude all; enamasti karjatatakse rohumail lambaid ja lehmi.
Kuigi palju kasvatatakse ka lihaveiseid ja piimakarja, seostatakse Walesi
enamasti lambakasvatusega.

Lõuna-Walesi ranniku äärseid linnu ja külasid ühendab maantee M4. Põhja-Walesi
põhimaantee on A55. Põhja- ja Lõuna-Walesi ühendab maantee A470, mis viib
Cardiffist Llandudnosse.

Walesis on nüüdisinimene (Homo sapiens) elanud juba vähemalt 29 000 aastat
tagasi.

Pidevalt on inimesed seda ala asustanud alates viimase jääaja (Devensi
jäätumise) lõpust (12 000 – 10 000 aastat tagasi; Wales oli liustikest vabanenud
umbes 10 000 aastat tagasi), mil Suurbritanniasse hakkas rändama Kesk-Euroopa
mesoliitikumi kütte-korilasi. Kuni 7. aastatuhandeni eKr oli inimestel võimalik
Mandri-Euroopast Suurbritanniasse jalgsi kõndida, liustike sulades tõusis aga
merevee tase ja Suurbritanniast sai saar; tekkisid La Manche ning Walesi ja
Iirimaad eraldav Iiri meri. Ajaloolase John Daviese arvates võivad lood Cantre'r
Gwaelodi uppumisest ja "Mabinogioni" jutud kunagistest madalamatest ja
ahtamatest vetest Walesi ja Iirimaa vahel põhineda pärimusel nondest aegadest.

Walesi aladel hakkas vohama paks mets, mis raskendas liikumist, ning inimesed
hakkasid Suurbritanniasse sisse rändama ka paadiga Pürenee poolsaarelt.[viide?]
Need neoliitilised kolonistid integreerusid põliselanikega ning nõnda said
küttide-korilaste rändrahvast tasapisi paiksed põlluharijad – toimus
neoliitiline revolutsioon. Nad muutsid metsamaa karjamaadeks ja põldudeks ning
töötasid välja uusi tehnoloogiaid (keraamika, tekstiili valmistamine). Nad
ehitasid kromlehhe (sealhulgas Pentre Ifan, Bryn Celli Ddu ja Parc Cwmi
kivikalme) umbes 1000–1500 aastat enne Stonehenge'i ja Egiptuse Cheopsi
püramiidi valmimist.

Nagu muudki Suurbritannia asukad, võtsid ka Walesi hilisemad elanikud omaks
sisserändajaid. Enne roomlaste sissetungi Suurbritanniasse oli tänapäeva Walesi
ala jagunenud kohalike hõimude (Deceangli, ordoviitsid, kornid, Demetae ja
silurid) vahel.

Kõige varasem dokument tulevase Walesi ala ajaloost pärineb aastast 48 pKr.
Selles kirjutab Rooma ajaloolane Tacitus, et pärast Kagu-Walesi silurite hõimu
rünnakut 47 ja 48 pKr võttis uue Rooma provintsi Britannia kuberner "... vastu
Deceangli hõimu alistumise" Kirde-Walesis.

Praegusele Lõuna-Walesi alale rajati castrum'ite vöö, mis ulatus Carmarthenini
välja. Dolaucothi kullakaevandustes (Carmarthenshire) hakati kaevandama kulda.
On tõendeid sellest, et roomlased liikusid veelgi kaugemale läände. Nad ehitasid
Caerleoni (Isca Augusta) leegioni kindluse, mille suursugune amfiteater on kõige
paremini säilinud Suurbritannias.

Roomlased tegutsesid ka Põhja-Walesis. Keskaegses kõmri jutustuses "Breuddwyd
Macsen Wledig" ("Macsen Wledigi unenägu") abiellus üks viimastest Lääne-Rooma
keisritest, Magnus Maximus (Macsen Wledig), uelslasest Segontiumi (tänapäeva
Caernarfon) pealiku tütre Eleni või Heleniga. Ka kristlus jõudis Walesi Rooma
okupatsiooni ajal 4. sajandil.

Pärast roomlaste lahkumist Britanniast aastal 410 vallutasid suure osa
tasandikest germaani hõimud. Walesis aga tekkisid brittide iseseisvad
kuningriigid Gwynedd, Powys, Dyfed, Seisyllg, Deheubarthi kuningriik, Glywysing
ja Gwent. Nad jäid püsima osalt soodsate looduslike olude (mäed ja jõed) ning
tugeva ühiskonna tõttu, mis ei lagunenud pärast Rooma riigivõimu korralduse
lõppu.

Järgides Cornwalli (aastal 722) ja Bretagne'i (865) eeskuju, tegid Walesi britid
viikingitega vaherahu ja palusid neilt abi võitluses Mercia anglosaksidega.
Aastal 878 purustasid Walesi britid koos Taani viikingitega Mercia anglosakside
väe. See kindel võit anglosakside üle andis Walesile mõned aastakümned rahu
anglosakside rünnakutest.

Aastal 1063 sõlmis kogu Walesi valitseja Gruffydd ap Llywelyn Mercia-vastase
liidu Norra viikingitega ning Mercia anglosakse võideti taas. Viikingite
rünnakud anglosakside ja frankide vastu võtsid viimastelt igasuguse võimaluse
oma keldi naabreid vallutada.

Germaanlaste kätte läinud lõuna- ja idapoolsed maad said kõmri keeles nime
Lloegyr (tänapäeva kõmri keeles Lloegr), mis esialgu arvatavasti tähendas Mercia
kuningriiki ning hiljem sai kogu Inglismaa nimeks. See nimi esineb esimest korda
10. sajandi alguse prohvetlikus poeemis "Armes Prydein". Ennast kutsusid
uelslased keskajal veel kaua brittideks (Brythoniaid). Nimesid Cymru ja y Cymry
kasutas teadaolevalt esimesena juba Aneirin oma luuletsüklis "Y Gododdin" (633).
Alles 12. sajandi paiku muutus nimi Cymry uelslaste kirjasõnas sagedasemaks kui
Brythoniaid.

Põhiline muusika- ja luulefestival on ülemaaline Eisteddfod Genedlaethol, mida
peetakse igal aastal eri linnas.

Walesi rahvamuusika on taaselustanud bändid Crasdant, Carreg Lafar, KilBride ja
The Hennessys ja Fernhill, lauljatar Siân James, harfimängijad Robin Huw Bowen
ja Llio Rhydderch jt. Traditsiooniliste pillide seas on harf ja viiul.

Wales on eriti kuulus oma harfimängijate, meeskooride ja sooloartistide poolest.
Tuntumad nimed on Geraint Evans, Gwyneth Jones, Anne Evans, Margaret Price, Ivor
Novello, John Cale, Tom Jones, Charlotte Church, Bonnie Tyler, Bryn Terfel,
Donna Lewis, Mary Hopkin, Katherine Jenkins, Meic Stevens, Shirley Bassey, Duffy
ja Aled Jones.

Walesist on pärit indie-muusika bändid Manic Street Preachers, Catatonia,
Stereophonics (endine Tragic Love Company), Feeder, Super Furry Animals, Gorky's
Zygotic Mynci, Goldie Lookin' Chain, mclusky, The Automatic, Steveless ja Los
Campesinos!.

Walesist on pärit ka alternatiivsemaid bände, näiteks Skindred, The Blackout,
Lostprophets, Kids In Glass Houses, Bullet For My Valentine, Funeral for a
Friend ja Man.

Lauljatar Jem on salvestanud laule ja esinenud telesarjades "Las Vegas" ja "The
OC" ning filmis "Eragon".

Populaarseimad spordialad on ragbi ja jalgpall. Nagu Uus-Meremaalgi, on ragbi
Walesis rahvusliku identiteedi oluline koostisosa; Põhja-Walesi populaarseim
spordiala on traditsiooniliselt olnud jalgpall. Walesi jalgpallikoondis ja
Walesi ragbikoondis (nagu ka Inglismaa, Šotimaa ja Põhja-Iirimaa koondised) on
tunnustatud võrdväärseks välisriikide koondistega. Jalgpallikoondis osaleb
näiteks jalgpallimaailmameistrivõistlustel. Olümpiamängudel on Suurbritannial
siiski ühtne meeskond.

Rahvusvahelistel kriketivõistlustel moodustavad Inglismaa ja Wales ühise
esindusmeeskonna. Olemas on ka eraldi Walesi kriketimeeskond, mis osaleb
mõnikord kodumaistel meistrivõistlustel.

Samuti mängitakse Walesis Briti pesapalli, peamiselt Cardiffis ja Newportis, kus
on väga pikad pesapallitraditsioonid.

Walesist on pärit mitmed maailmaklassi snuukerimängijad, nagu Ray Reardon, Terry
Griffiths, Mark J. Williams, Matthew Stevens ja Ryan Day.

Walesi karm maastik sobib rallisõitmiseks ning Walesis toimub ralli
maailmameistrivõistluste viimane etapp. Walesist on pärit ka kaardilugeja Nicky
Grist ja Derek Ringer, kes võitis koos Colin McRaega ralli
maailmameistrivõistlused aastal 1995, ja Phil Mills, kes võitis koos Petter
Solbergiga tiitli aastal 2003.

Walesist on pärit ka maailmatasemel 110 m tõkkejooksja Colin Jackson, kes on
võitnud mitmeid olümpiamängude ning Euroopa ja maailmameistrivõistluste
medaleid. Tanni Grey-Thompson on võitnud maratone ja 11 kuldmedalit
paraolümpiamängudelt.

Walesi päritolu maailmaklassi poksijad on Joe Calzaghe, Enzo Maccarinelli, Gavin
Rees, Colin Jones, Howard Winstone, Percy Jones, Jimmy Wilde, Steve Robinson ja
Robbie Regan.

Vormel 1 maailmameistrivõistlustel on võistelnud kaks Walesi sõitjat. Esimene
oli Alan Rees, kes sõitis 1967. aasta Suurbritannia Grand Prix' etapil. Tom
Pryce jõudis kahel korral poodiumikohale ning kvalifitseerus 1975. aasta
Suurbritannia Grand Prix' etapil esimesele stardipositsioonile. 1977. aasta
Lõuna-Aafrika Grand Prix'l sõitis ta otsa tulekustutit kandnud vabatahtlikule
abilisele Jansen Van Vuurenile; mõlemad said silmapilkselt surma.

Tähelepanuväärsed on ka järgmised Walesi sportlased: jalgpallurid Gareth Bale ja
Ryan Giggs, nooleviskemängu meistrid Richie Burnett ja Mark Webster,
jalgratturid Nicole Cooke, Simon Richardson ja Geraint Thomas, laskesportlane
Dave Phelps, ujuja David Davies ning golfimängijad Brian Huggett, Ian Woosnam,
Bradley Dredge ja Phillip Price.



https://et.wikipedia.org/wiki/Island

Islandi Vabariik on saareriik Atlandi ookeani põhjaosas Gröönimaa, Šotimaa ja
Norra vahel. Riigi pealinn on Reykjavík.

Peaaegu kogu territoorium paikneb Islandi saarel, mis asub Atlandi ookeani
keskahelikul ja on vulkaaniliselt aktiivne. Suurt osa Islandist katavad
laavaväljad, millest omakorda osa on kaetud liustikega. Inimasustus paikneb
suuresti ainult rannikul ja selle läheduses.

Esimesed inimesed jõudsid Islandile 9. sajandil. 13. sajandil läks Island Norra
võimu alla ja aastal 1380 koos Norraga Taani võimu alla. 17. juunil 1944
kuulutati Þingvelliril välja Islandi Vabariik.

Island asub põhjapolaarjoone lähedal 63. ja 66. põhjalaiuse vahel kõrvalisel
saarel. Peale suure saare kuuluvad riigile veel lähedal asuvad väikesaared.
Norra rannikuni on sealt 1000 km ja Šotimaani 800 km. Teisel pool on Kanada
asustatud alad umbes 2000 km kaugusel. Island asub otse lühimal õhuteel
Lääne-Euroopa ja Põhja-Ameerika idaranniku vahel.

Erinevalt ülejäänud Põhjalast on Islandi loodusmaistu geoloogiliselt noor.
Island on vulkaaniline saar ookeani keskahelikul, mis on tekkinud Põhja-Ameerika
laama ja Euraasia laama piiril. Atlandi ookeani keskaheliku vulkaanipursked
osutusid sellel mäestikulõigul nii aktiivseteks, et lõpuks kerkisid ookeani
kohale laava- ja tuhamassid, millest tekkis saar. Aktiivsuse põhjuseks on see,
et Island ei asetse mitte üksnes ookeani keskahelikul, vaid ka kuuma täpi alal.

Islandi saar koosneb 400–600 m kõrgusest laavaplatoost, kuigi seal leidub ka
kihtvulkaane. Platoo on algusest peale täis lõhesid, mis jagavad selle osadeks.

Praeguse aja aktiivsetest vulkaanidest on kõige ohtlikum Laki, milles on umbes
25 km pikkune lõhe, kust võimsa purske ajal enam kui sajast punktist laavat
voolab ja tuhka õhku lendub.

Kihtvulkaanidest on tuntuim Hekla, kõrgeim aga Hvannadalshnjúkur (Öræfi,
Öræfajökull; 2119 m).

Pisikesi purskeid on saarel peaaegu pidevalt, ohtlikke esineb iga 5–6 aasta
tagant. 2010. aasta aprillis alanud Eyjafjallajökulli vulkaanipurse põhjustas
Euroopas lennuliikluse seiskumise.

Pärast jääaja lõppu ei sulanud mandrijää Islandil tervikuna, vaid säilis
kihtvulkaanide otsas jäämütsidena, mida islandi keeles nimetatakse jökull'ideks.
Praegugi katavad need 12% kogu saarest. Kõige suurem on Vatnajökull, mille
pindala on umbes 8300 km².

Islandi kliimat mõjutavad asend lähispolaarsetel laiuskraadidel, sooja
Põhja-Atlandi hoovuse haru edelarannikul ja külma Ida-Grööni hoovuse harud
põhja- ning idarannikul, samuti saare absoluutsed kõrgused. Asendi tõttu saab
Island päikeselt vähe sooja isegi suvel. Rannikulgi on suvi lühike ja vilu.
Laavaplatoodel on suvi märksa jahedam, jäämütside otsas seda aga polegi. Talv on
Põhja-Atlandi hoovuse mõjul siiski suhteliselt pehme. Sademeid toovad Islandile
peamiselt lõunast ja edelast saabuvad soojemad õhumassid.

Meri Islandi ümber ei jäätu, kuid põhja- ja idarannikule kannab Ida-Grööni
hoovus vahel talviti triivjääd. Karmidel talvedel võib see fjordid ummistada ja
laevaliikluse katkestada.

Rannikualadel leidub tihedalt väikeseid ojasid. Suuremad jõed lähtuvad
liustikest ja voolavad laavaplatoo lõhede kohale tekkinud orge pidi. Suvel, kui
liustikuääred sulavad, on jõed veerohked, vesi aga on moreenist ja liivast
sogane. Talvel jäävad need veevaeseks ja vesi selgineb.

Seal, kus jõed laskuvad alla platoo pangastelt või laavavooludelt, paiknevad
kärestikud või maalilised joad. 44 meetri kõrgune Dettifoss on kõige veerikkam
juga Euroopas.

Järvi on Islandil vähe. Üle 5 km² pindalaga järvi on 27. Suurim järv on
Þórisvatn (88 km²), suurim looduslik järv on Þingvallavatn (84 km²).

Taimed katavad vaid väikest osa saarest. Liustikel ei kasva midagi, peaaegu
paljad on ka liivikud ja sisemaa laavaväljad. Põhja- ja idarannikut katab
enamasti tundrataimestik, märjas ja soojemas edelaosas levivad soostunud niidud
turbamuldadel. Õiget metsa pole Islandil kunagi laialdaselt kasvanud. Vähesedki
suuremad puud raiusid viikingid pärast saare asustamist maha.

Suhteliselt vaeses maismaaelustikus on olulisel kohal linnud. Islandil on
kohatud 369 linnuliiki (2006).

Islandi ajaloolase Ari Þorgilssoni teose "Íslendingabók" ehk "Islandlaste
raamat" (kirjutatud ajavahemikus 1122–1134) andmetel oli esimene Islandile
ümberasuja Ingólfr Arnarson, kes rajas aastal 874 talu Reykjavíki. Enne teda, 9.
sajandi keskpaigas olevat saarel käinud teisedki Norra meresõitjad, kes küll ei
üritanud saart asustada (nt teel Norrast Fääri saartele sinna eksinud Naddoddur,
keda peetakse saare avastajaks). Ingólfri ja teiste skandinaavlaste tulles
olevat saarelt lahkunud seal varem elanud iiri mungad. Arheoloogilisi jälgi ei
ole skandinaavlaste-eelsest asustusest siiski leitud.

Sisserändajad asustasid maa elamiskõlblikud piirkonnad umbes 60 aastaga.
Peamiselt tuldi Islandile Norrast, aga ka viikingite asundustest Iirimaal,
Šotimaal ja mujal Briti saartel. Nad tõid Islandile kaasa oma keldi päritolu
naised, teenijad ja orjad. Paremad maad hõivati kiiresti ja nagu praegugi,
paiknes asustus peamiselt rannikul, saare lõunaosa tasandikel ja maa teiste
osade orgudes. Saare asustamisest räägib "Landnámabók" ehk "Maa asustamise
raamat", kus on kirjas umbes 430 ümberasuja nimed, samuti nende esiisade ja
järeltulijate nimed ning kirjeldatud, millise piirkonna keegi hõivas. "Maa
asustamise raamat" on kirjutatud 12. sajandil ja peegeldab tõenäoliselt
tolleaegset maaomandi jaotust. Islandilt on leitud üle 300 paganliku viikingite
kalme. Paljud neist pärinevad 9. sajandi lõpust ja 10. sajandi algusest.

Aastal 930 asutati Reykjavíkist natuke ida pool Þingvelliris saare parlament
Althing, millel vabad mehed tervet saart puudutavaid otsuseid vastu võtsid ja
tüliküsimusi lahendasid. Althing kogunes kaheks nädalaks igal kesksuvel. Maa
jagati hiljem neljandikeks, igaühel neist oli oma kohalik ting. Igas neljandikus
oli goodkondi, mille juhtideks olid goodid (goði), kohalike ülikusuguvõsade
esindajad.

Nagu Põhja- ja Lääne-Norras, kust enamik uusasukaid saabus, tegeleti ka Islandil
peamiselt karjakasvatusega. Põllumajandus oli vähetähtis. Tegeleti ka kalapüügi
ja kaubandusega. Välja müüdi villaseid kangaid, jahipistrikke, pärast Gröönimaa
avastamist 10. sajandi lõpus ka sealt toodud kaupa. Islandi skaldid olid
Skandinaavia kuningate õukondades väga hinnatud. Sidemed teiste maadega, eriti
Norra ja Briti saartega, olid väga tihedad.

Aastal 1000 (või 999) võeti Islandil Althingi otsusega vastu ristiusk, põhjuseks
tugev surve Norra kuninga Olav Tryggvasoni poolt. Althing otsustas saart tülides
mitte lõhestada ja uus usk vastu võtta, säilitades vana usu pooldajatele õiguse
oma kodus vanu jumalaid edasi teenida. Norra kuningas Olav II Haraldsson (Püha)
saatis Islandile misjonipiiskoppe. Esimene piiskopiks saanud islandlane,
Ísleifr, pühitseti ametisse 1056. 11. sajandi lõpus asutati esimene Islandi
piiskopitool maa lõunaosas Skálholtis, 1106 ka teine piiskopitool põhjaosas
Hólaris.

13. sajand oli Islandil arvukate sisetülide tõttu väga rahutu ja vägivaldne.
Just sel ajal kirjutati aga põhiosa Islandi saagadest. Tuntuim saagažanr on
islandlaste saagad, mis käsitlevad peamiselt maa asustamise aega ja uusasukate
esimesi põlvkondi. Sageli algab tegevus juba Norras, kirjeldades ümberasujate
esiisade elukäiku. 13. sajandil tegutses ka võimsa Sturlungite suguvõsa liige
Snorri Sturluson, kes lisaks poliitikale tegeles ka oma maa ajalooga. Snorri on
kirjutanud luulekunsti käsiraamatu "Noorem Edda", Norra kuningate ajaloo
"Heimskringla" ja arvatavasti ka mõne saaga, nt "Egill Skallagrímssoni saaga".
13. ja 14. sajandi käsikirjades säilinud anonüümne "Vanem Edda" sisaldab
viikingi- ja keskajast pärinevaid laule paganlikest jumalatest ning lugusid
germaani rahvaste minevikukangelastest.

13. sajandil oli väheste juhtivate suguvõsade võim kasvanud väga suureks ja
esialgsest aristokraatlikust demokraatiast ei olnud enam palju järele jäänud.
Kasvas ka Norra kuninga huvi saareriigi vastu, mida võimsamad Islandi ülikud
üritasid oma kohapealsete konkurentide vastu ära kasutada. Kuna ükski
ülikusuguvõsa ei suutnud võimu tervel saarel enda kätte haarata, olid
islandlased 1262–1264 sunnitud tunnistama Norra kuninga formaalset ülemvõimu.
Seega muutusid nad tema maksukohuslasteks ja vaba riigi aeg oli lõppenud.

Norra kuninga võimu all kaotati Islandil endine goodkondade süsteem ja Islandi
ülikutest said Norra kuninga ametnikud. Althing jätkas kohtuna. Kuningas
kehtestas kaubandusmonopoli, piirates saarerahva võimalust teiste maadega otse
kaubelda, mistõttu Islandi majandus nõrgenes.

Aastal 1380 läks Island koos Norraga Taani võimu alla. Taani kuningas huvitus
islandlaste heaolust veel vähem kui Norra kuningas. 13.–14. sajandil alanud
kliima jahenemine mõjus samuti Islandi majandusele halvasti. 17. ja 18. sajandil
rüüstasid Islandit korduvalt piraadid. 1627 laastasid Alžiirist pärit muslimi
piraadid talusid idafjordides, viies orjadeks kaasa Islandi saarelt 110 ja
Vestmannaeyjarilt 242 inimest. Ainult 27 neist nägid veel oma saart, kui Taani
kuningas Christian IV nad vabaks ostis. Pääsenutest tuntuim on Guðríður
Símonardóttir.

Epideemiate, näljahädade ja vulkaanipurskete (eriti Laki purske 1783–1784 ja
järgnenud näljahäda) tõttu suri viiendik kuni veerand elanikest. 1602
Kopenhaagenis loodud kaubanduskompanii sai endale ainuõiguse saarega
kauplemisel. See mõjus saare majandusele hävitavalt. Kaubandusmonopol kestis
aastani 1786, edasi lubati Islandiga kaubelda kõigil Taani ja Norra kaupmeestel.
Välismaalased said õiguse Islandiga kaubelda alles 1854. Aastal 1800 saatis
Taani kuningas Althingi laiali.

19. sajandi teisel poolel hakkasid islandlased aktiivselt taotlema õigust saare
asju ise korraldada ja 1874 loodi Islandi omavalitsus. 1904 loodi Taanis Islandi
Ministeerium, mille juhiks oli islandlane. 1918 võeti vastu liidulepingu seadus
(Forbundsloven), millega Taani tunnistas Islandit kui iseseisvat Islandi
Kuningriiki, mis oli Taaniga personaalunioonis ning mille monarh oli Taani
kuningas Christian X. 17. juunil 1944 kuulutati Þingvelliril välja Islandi
Vabariik.

1949. aastal asutati NATO, Island kuulus asutajaliikmete hulka, kuigi seda sammu
saatsid kodused rahutused. 1951. aastal sõlmitud leppe alusel naasid Ameerika
väed Islandile, kasutades sealset lennuväebaasi 2006. aastani. 2016. aasta 2.
aprillil saatis USA NATO õhuluuremissioonide toetamiseks Islandisse hävitajaid
F-15C Eagle.

Islandil kõneldakse islandi keelt, mida vajaduse puudumise tõttu ei ole
ametlikuks keeleks kuulutatud. Islandi keel on kujunenud vanapõhja keelest ning
on säilitanud palju arhailist. Islandlased oskavad veel praegugi lugeda oma
keelemälestisi, mis on ligi tuhat aastat vanad. Seevastu on islandlastel ja
teiste tänapäeva põhjagermaani keelte kõnelejatel teineteisest üsna raske aru
saada. Islandi purismi tõttu kasutatakse võõrsõnade asemel enamasti
neologismidest omasõnu.

2015. aasta 1. jaanuari seisuga elas Islandil alaliselt 24 294 välisriikide
kodanikku, kes moodustasid 7,4% riigi elanikkonnast.

Erinevalt teistest skandinaavlastest kasutavad islandlased jätkuvalt oma
traditsioonilist nimesüsteemi, mis varem oli kasutusel kogu Skandinaavias.
Islandi nimed erinevad enamikust läänemaailmas käibelolevatest
perekonnanimesüsteemidest selle poolest, et kasutatakse patronüümi (vahetevahel
matronüümi). Need põhinevad lapse isa (või ema) eesnimel. Islandi süsteemis ei
kasutata perekonnanimesid.

Riik toetab ja kaitseb luterlikku riigikirikut (Þjóðkirkjan 'Rahvuskirik' või
'Rahvakirik'; Islandi põhiseaduse artikkel 62), kuhu kuulub 84,08%
elanikkonnast.

Islandil on tugev rahvamuusika traditsioon. Selle kõrval on hakatud laialt
viljelema ka popmuusikat. Tuntumate artistide hulka kuuluvad näiteks keskaegset
muusikat mängiv Voces Thules, alternatiivrokki esitav The Sugarcubes, lauljad
Björk ja Emiliana Torrini, postrokki viljelev Sigur Rós ning eksperimentaalne
múm.

Kujutav kunst on Islandil üsna uus nähtus. Seda on tugevalt mõjutanud Islandi
maastikud ja mütoloogia.

Islandi meediasüsteemi iseloomustades tuleb meeles pidada, et sealne auditoorium
on ülejäänud Euroopaga võrreldes väike. Islandlastele on omane suur
trükiajakirjanduse tarbimine. Kaks suuremat rahvuslikku päevalehte on
Fréttablaðið ja Morgunblaðið. Raadio- ja televisioonimaastik on tugevalt
polariseerunud ning aastaid on hoidnud juhtpositsiooni rahvusringhäälingu
kanalid. Aastal 2010 läks Island analoogtelevisioonilt üle digitelevisioonile.
Enamik islandlasi kasutab aktiivselt internetti – riigi statistikaameti 2009.
aasta septembri küsitluse andmete põhjal kasutas vähemalt korra kolme kuu
jooksul internetti 93% islandlasi.



https://et.wikipedia.org/wiki/Michael_Jackson

Michael Joseph Jackson (29. august 1958 Gary, Indiana – 25. juuni 2009 Los
Angeles) oli afroameerika päritolu poplaulja, laululooja, tantsija ja
instrumentalist.

Teda on nimetatud popikuningaks ja ta on kõigi aegade edukaim
meelelahutaja[viide?]. Tema muusika ning tantsu- ja riietusstiil koos laialt
kajastatud eraeluga tegid Jacksonist rohkem kui 40 aastaks ülemaailmselt tuntud
popikooni[viide?].

Jacksonite perekonna seitsmenda lapsena alustas ta muusikukarjääri 1964. aastal
perebändis The Jackson 5. Tema soolokarjäär sai alguse 1971. aastal.

Tänu tema laulude (sealhulgas "Beat it", "Billie Jean" ja "Thriller") videotele
sai muusikavideotest 1980. aastatel uus kunstiliik, mis pani ühtlasi aluse nende
tähtsusele muusika promomisel. Nende populaarsus aitas saada kuulsaks toona
suhteliselt uuel telekanalil MTV-l. 1990. aastatel tegid videod "Black or
White", "Scream" jt Jacksonist MTV raudvara.

Tema muusika uudne kõla ja laulmisstiil on mõjutanud paljusid pop-, rokk-, R&B-
ja hiphopmuusikuid. Jacksoni esinemised tegid populaarseks mitu keerukat
tantsustiili, näiteks robot ja moonwalk.

Jacksoni 1982. aastal ilmunud "Thriller" on ostetud eksemplaride arvu poolest
kõigi aegade kõige menukam muusikaalbum. Ka albumid "Off the Wall" (1979), "Bad"
(1987), "Dangerous" (1991) ja "HIStory" (1995) on kõige menukamate seas. Jackson
on üks väheseid artiste, kes on kaks korda valitud Rock'n'rolli Kuulsuste Halli.
Jackson on ka Dance Hall of Fame'is, kus ta on seniajani ainus popi ja
rock'n'roll'i viljeleja.

Jackson pälvis 13 Grammy auhinda (sealhulgas Grammy legendiauhind ja Grammy
elutööauhind) ja kõige rohkem Ameerika muusikaauhindu (koos sajandi artisti
auhinnaga 26). Ta sai veel sadu auhindu, rohkem kui ükski teine laulja[viide?].
Jackson oli USA popmuusika singlite edetabeli tipus 13 looga, rohkem kui ükski
teine meesartist Hot 100 ajaloos. Tema plaate on müüdud üle 750 miljoni
eksemplari[viide?].

Jackson suri 25. juunil 2009 mõni nädal enne turnee "This Is It" kavandatud
algust ravimite üledoosi tagajärjel. Los Angelese kohus mõistis Jacksoni arsti
süüdi Jacksoni surma põhjustamises. Washington Posti ja Nielseni reitingu
andmetel vaatas Michael Jacksoni mälestusteenistuse teleülekannet 2,5 miljardit
inimest.

Michael Jackson sündis 29. augustil 1958 seitsmenda lapsena üheksalapselises
afroameerika töölisperekonnas, kes elas väikeses kolmetoalises majas Chicago
linnastu Gary linnas. Linn oli tollal terasetootmise keskus. Tema ema Katherine
Esther Scruse oli koduperenaine ja tõsimeelne Jehoova tunnistaja ning isa Joseph
Walter Jackson töötas terasetehases kraanajuhina. Mõlemad vanemad olid
musikaalsed. 1950ndate keskel püüdis Jacksoni isa alustada muusikukarjääri, kuid
see ei õnnestunud. Siiski teenis ta oma R&B ansambliga kohalikes klubides
esinedes perekonnale lisaraha. Ansambli proovid toimusid Jacksonite elutoas, nii
et lapsed kasvasid algusest peale muusika sees. Ema Katherine mängis klarnetit
ja klaverit ning oli andekas laulja. Jacksonil oli kolm õde: Rebbie, La Toya ja
Janet, ning viis venda: Jackie, Tito, Jermaine, Marlon ja Randy. Kuues vend
Brandon suri imikuna. Joseph Jackson oli karm ja autoritaarne. Ta nõudis perelt
täielikku kuulekust, ei lubanud lastel teiste lastega mängida ega väljaspool
kooli sõpradega kohtuda.

Jacksoni isa Joseph avastas oma kolme vanima poja Jackie, Tito ja Jermaine'i
muusikaande. Tema abiga loodi ansambel The Jackson Brothers, millest sai hiljem
The Jackson 5 ning veel hiljem The Jacksons. Joseph oli ansambli juhendaja ja
mänedžer. Jacksoni suhted isaga olid keerulised. Esimest korda rääkis Jackson
väärkohtlemisest, mis talle lapsepõlves osaks sai, Oprah Winfrey jutusaates
veebruaris 1993. Ta ütles, et nuttis tihti üksindusest ja et isa nägemine ajas
teda oksele. Hiljem meenutas Jackson, kuidas isa teda pikkade ansambliproovide
ajal lisaks füüsilisele karistamisele ka solvas, öeldes näiteks korduvalt, et
tal on suur nina. Isa olevat istunud poegade lauluproovis, rihm käes, ja löönud
neid sellega, kui poisid ei laulnud õigesti. Samas leidis Jackson, et range
distsipliin aitas tal edu saavutada. 2003. aastal tunnistas ka isa avalikult, et
peksis Michaelit, kui too oli laps. Arvatavasti oli lapsena kogetud
väärkohtlemine üks põhjusi, miks Jacksonit saatsid hiljemgi õudusunenäod ja
kroonilised unehäired, ta jäi alati allaheitlikuks – eriti isaga suheldes –, ei
olnud rahul oma välimusega ning käitus lapsikult ka täiskasvanueas.

Aastal 1964 liitusid ansambliga The Jackson Brothers, mille olid loonud vanemad
vennad Jackie, Tito ja Jermaine, ka Michael ja Marlon, kes hakkasid esinema
taustamuusikutena, mängides kongasid ja tamburiini. Michael hakkas peagi esinema
ka taustalaulja ja tantsijana. 8-aastaselt sai ta Jermaine'i kõrval solistiks.
Bändi nimeks sai The Jackson 5. Aastatel 1966–1968 tegi bänd pikki tuure
kesklääne osariikides. Michael Jackson rääkis hiljem, et ta kannatas väga selle
pärast, et ei saanud öösiti magada, kuna vanemad vennad tõid nende ühisesse
hotellituppa tüdrukuid. Sageli esineti Chitlin' circuit'i klubides ja mõnikord
isegi enne striptiisietendusi. Michael Jackson meenutas hiljem ühe
transvestiidist strippari esinemist ja lisas: "Sain mina vast hariduse.
Põhjalikuma kui enamik lapsi. Võib-olla andis see mulle täiskasvanuna vabaduse
kontsentreeruda elu muudele aspektidele." 1966. aastal võitis bänd tähtsa
kohaliku talendivõistluse, esitades oma versioone plaadifirma Motown hittidest
ja James Browni laulust "I Got You (I Feel Good)"; solist oli Michael. Sealt
avastas poistepundi Diana Ross, kellest sai Michaeli mentor ja sõbranna
aastateks.

Aastal 1967 lindistas The Jackson 5 mitu laulu, sealhulgas loo "Big Boy", mille
andis välja kohalik plaadifirma Steeltown. Aastal 1968 sõlmiti leping
plaadifirmaga Motown Records. ja pereansambel kolis Californiasse. Uue kodu
otsinguil elasid Michael ja Marlon vahepeal Diana Rossi juures. Edaspidi
lindistati juba kodustuudios ning plaadifirma lugude kõrval hakkasid poisid ise
heliloojatena kätt proovima. Nad olid esimene mustanahaliste grupp, mis tõmbas
ligi sedavõrd suure hulga valget publikut. Aastal 2004 nimetas The New York
Times'i ajakirjanikust muusikakriitik Jon Pareles noort Michaelit imelapseks
ning kirjutas, et Michael tõusis kiiresti juhtlauljaks ja ansambli peamiseks
tõmbenumbriks. Bändi neli esimest singlit ("I Want You Back", "ABC", "The Love
You Save" ja "I'll Be There") tõusid edetabelis Billboard Hot 100 esikohale, mis
oli enneolematu saavutus. Aastatel 1972–1975 ilmus Michael Jacksonil
plaadifirmalt Motown neli soolo-stuudioalbumit, sealhulgas "Got to Be There" ja
"Ben", mis anti välja osana The Jackson 5 frantsiisist. Albumitelt ilmusid
menukad singlid, näiteks "Got to Be There", "Ben" ja oma versioon Bobby Day
laulust "Rockin' Robin". Aastal 1973 hakkas bändi plaatide läbimüük vähenema.
Mitu laulu jõudis siiski edetabelites 40 parema hulka, sealhulgas diskosingel
"Dancing Machine" esiviisikusse ja "I Am Love" esikahekümne hulka. Jackson 5
salvestas Motowni plaadifirma all 450 laulu, nendest 174 avaldati. Kokku tehti
kümme stuudioalbumit, esineti korduvalt televisioonis ja tehti mitu
kontserditurneed Ameerikas. Kuna Motown ei võimaldanud Jacksonitele soovitud
loomingulist iseseisvust, lahkus bänd 1975. aastal Motowni alt.

Juunis 1975 sõlmis The Jackson 5 lepingu plaadifirmaga Epic Records, mis on CBS
Recordsi tütarettevõte, ja võttis uueks nimeks The Jacksons. Umbes samal ajal
sai bändi ametlikuks liikmeks pere noorim vend Randy; Jermaine aga lahkus
bändist, et alustada soolokarjääri. Ansambel jätkas kontsertide andmist nii
USA-s kui ka teistes riikides ning andis aastatel 1976–1984 välja kuus albumit.
Sel ajal oli bändi peamine laulukirjutaja Michael, kelle loodud on muuhulgas
hitid "Shake Your Body (Down to the Ground)", "This Place Hotel" ja "Can You
Feel It". Aastal 1978 mängis Jackson muusikalfilmis "The Wiz" Hernehirmutist
(The Scarecrow). Võtetel sai ta tuttavaks Quincy Jonesiga, kes tegeles filmi
muusikalise poolega. Jones nõustus produtseerima Jacksoni järgmist sooloalbumit
"Off the Wall". Aastal 1979 murdis Jackson keerulist tantsunumbrit tehes
ninaluu. Talle tehti rinoplastiline operatsioon, mis hästi ei õnnestunud:
Jacksonil tekkisid hingamisraskused, mis hakkasid laulmist segama. Talle
soovitati ilukirurg Steven Hoefflinit, kes tegi tema ninale veel mitu
operatsiooni.

1979. aastal ilmunud albumi "Off the Wall" produtseerisid Jones ja Jackson
ühiselt. Peale Jacksoni kirjutasid albumi jaoks laule ka Rod Temperton, Stevie
Wonder ja Paul McCartney. Sellest sai esimene sooloalbum, millelt jõudis neli
laulu USA edetabelite esikümnesse. Nende hulgas olid "Don't Stop 'til You Get
Enough" ja "Rock with You". Album jõudis Billboard 200 edetabelis kolmandale
kohale ning seda on müüdud maailmas kokku üle 20 miljoni eksemplari. Aastal 1980
võitis Jackson kolm Ameerika muusikaauhinda: parim soul'i ja R&B album, parim
soul'i ja R&B meesartist ja parim soul'i ja R&B singel laulu "Don't Stop 'til
You Get Enough" eest. Samal aastal sai ta Billboard Year-Endi parima R&B ja
mustanahalise meesartisti ning parima R&B ja mustanahalise artisti albumi ("Off
the Wall") auhinna ning samuti Grammy auhinna parima R&B vokaalesituse auhinna
lauluga "Don't Stop 'til You Get Enough". Aastal 1981 võitis Jackson kaks
Ameerika muusikaauhinda: parima souli ja R&B albumi eest ning parima souli ja
R&B meesartisti auhinna. Headest müügitulemustest hoolimata tundis Jackson, et
albumit "Off The Wall" oleks võinud saata palju suurem edu. Järgmise albumiga
tahtis ta kõigi ootused ületada. 1980. aastal sai Jackson plaadifirmaga
kokkuleppele muusikatööstuse kõrgeimas autoritasumääras: 37% albumi hulgimüügi
kasumist.

Aastal 1982 luges Jackson sisse audioraamatu "E.T. the Extra-Terrestrial", kus
ta laulis ka laulu "Someone In the Dark". Salvestis võitis 1984. aastal Grammy
auhinna parima lastealbumi eest. Samal aastal võitis Jackson veel seitse Grammyt
ja kaheksa Ameerika muusikaauhinda (sealhulgas teeneteauhinna, mille saajatest
on ta noorim); ta püstitas mõlemal puhul ühel aastal võidetud auhindade arvu
rekordi. Need auhinnad sai ta albumi "Thriller" eest, mis anti välja 1982. aasta
lõpus. See oli 1983. aastal maailmas müüduim album ning sellest sai kõigi aegade
müüduim album nii USA-s kui ka mujal maailmas: seda on müüdud üle 110 miljoni
eksemplari. Album oli Billboard 200 edetabelis 37 nädalat esikohal ning 80
nädalat järjest esikümnes. See oli esimene album, millelt oli seitse singlit
edetabeli Billboard Hot 100 esikümnes; nende seas "Billie Jean", "Beat It" ja
"Wanna Be Startin' Somethin'". RIAA tunnistas "Thrilleri" USA-s
topeltteemantalbumi vääriliseks (29 miljonit hulgisaadetist). Album sai Grammy
auhinna ka 1983. aasta parima mitteklassikalise muusika salvestise
helirežissööritöö eest (helirežissöör Bruce Swedien).

Tegelikult ei ilmunud "Thriller" oma esialgsel kujul. Plaadifirma hakkas
Jacksonile albumi valmimise osas tohutult survet avaldama ning paljude lugude
puhul tuli teha kompromisse. Jackson ei olnud sellise albumiga rahul ja lasi
helistada CBS-i teatamaks, et albumit ei anta välja. Plaadifirma inimesed olid
väga ärritatud. Pärast lühikest puhkust hakati uuesti albumiga tegelema, miksiti
kõik uuesti kokku ning jõuti tulemuseni, millega olid kõik rahul. Koos albumiga
tuli välja ka kolm muusikavideot – "Billie Jean", "Beat It" ja "Thriller". "Beat
It'i" ja "Thrilleri" videote eest maksis Jackson ise ning seega kuulusid ka
nende õigused temale. Kuigi CBS ei olnud selle poolt, anti "Beat It" singlina
välja juba siis, kui "Billie Jean" oli alles esikohal. CBS arvas, et nii langeb
"Billie Jean" edetabeli eesotsast välja, kuid tegelikult oli see suurepärane
otsus, sest mõlemad lood püsisid ka samal ajal esikümnes.

Jacksoni advokaat John Branca märkis, et Michaelil oli sellal kõige kõrgem
autoritasumäär muusikatööstuses: umbes 2 dollarit igalt müüdud albumilt. Ka oma
salvestiste müügilt teenis ta rekordilist kasumit. John Brancal tekkis mõte, et
"Thrilleri" tegemisest võiks teha dokumentaalfilmi. See anti välja 1984. aasta
veebruaris . Filmi "The Making of Michael Jackson's Thriller" videokassette
müüdi mõne kuuga üle 350 000 eksemplari. Mais ilmusid müügile ka Michael
Jacksoni nukud, mis maksid 12 dollarit. Biograaf J. Randy Taraborrelli kirjutab,
et "Thrillerit" ei ostetud nagu vabaajakaupa, nagu ajakirja, mänguasja või
menufilmi pileteid, vaid seda hakati ostma nagu hädavajalikku
majapidamistarvet." Aastal 1985 sai "Making of Michael Jackson's Thriller"
parima videoalbumi Grammy auhinna. 2009. aasta detsembris valis USA Kongressi
raamatukogu "Thrilleri" muusikavideo National Film Registry'sse; see oli esimene
muusikavideo, mis sinna võeti.

Ajakiri Time kirjeldas Jacksoni tollast mõjukust nii: "Salvestiste, raadio,
rokivideote staar. Muusikaäri ühemehe-päästemeeskond. Laululooja, kes paneb
paika kümnendi rütmi. Kõige fantastilisemate jalgadega tantsija tänaval. Laulja,
kes ületab kõik maitse-, stiili- kui ka värvipiirid". The New York Times
kirjutas, et popmuusika maailmas on kõige tähtsam Michael Jackson ja alles siis
tulevad kõik ülejäänud.

1983. aasta märtsis tulid vennad Jacksonid jälle kokku ning esinesid
legendaarsel telekontserdil "Motown 25: Yesterday, Today, Forever". Saade läks
eetrisse 16. mail 1983, kuid oli tegelikult lindistatud juba kuu aega varem.
Seda vaatas üle 50 miljoni inimese.. Saates esinesid ansambel The Jacksons ja
teised plaadifirma Motown artistid. Kõige meeldejäävam oli Michael Jacksoni
laulu "Billie Jean" sooloesitus (vt esinemisstiil). Jacksoni esinemine sai
muusika kategoorias Emmy nominendiks, kuid kaotas Ameerika päritolu
ooperilauljanna Leontyne Prince'ile. Jacksoni jaoks oli aga parim auhind see, et
pärast saadet helistas talle Fred Astaire ja kiitis tema esinemist.

27. jaanuaril 1984 oli Michael koos teiste ansambli The Jacksons liikmetega Los
Angeleses Shrine Auditoriumis Pepsi Cola reklaami võtetel, mida juhtisid
reklaamiagentuuri BBDO loominguline juht Phil Dusenberry ning Pepsi Cola
ülemaailmne loominguline juht Alan Pottasch. Pürotehnikute vea tõttu süttisid
Jacksonil saalitäie fännide ees esinedes juuksed põlema. Ta sai peanahale teise
astme põletushaavu, mille varjamiseks lasi Jackson teha kosmeetilist ravi.
Jacksoni peanahk ei paranenud täielikult kunagi. Pepsi jõudis Jacksoniga
kohtuvälisele kokkuleppele ning kahjutasuks saadud 1,5 miljonit dollarit annetas
ta Culver Citys asuvale Brotmani meditsiinikeskusele, mis muutis tänutäheks oma
nime Michael Jackson Burn Centeriks. Dusenberry kirjutas hiljem sellest
juhtumist oma memuaarides "Then We Set His Hair on Fire: Insights and Accidents
from a Hall of Fame Career in Advertising" (2005).

1984. aastal sai Jackson eelmise aasta saavutuste eest kaheksa Grammy auhinda.
Erinevalt tema järgmistest albumitest ei olnud "Thrilleril" ametlikku
kontserditurneed, ent 1984. aasta kontserditurneel Victory Tour esitas ansambel
The Jacksons rohkem kui kahele miljonile ameeriklasele albumitelt "Thriller",
"Destiny", "Triumph" ja "Off the Wall" pärit lugusid ning Michael Jacksoni uut
soolomaterjali.

1985. aastal kirjutas Jackson koos Lionel Richiega heategevussingli "We Are the
World", mis anti välja Aafrikas nälga kannatavate inimeste abistamiseks. Seda on
müüdud üle 20 miljoni eksemplari ning see on üks kõigi aegade menukamaid
singleid. 1986. aastal sai "We Are the World" neli Grammy auhinda (üks läks
laulu loojatele Jacksonile ja Richie'le aasta laulu kategoorias). Ameerika
muusikaauhindade ürituse korraldajad otsustasid heategevuslaulu võistlusest
välja jätta ning tunnustasid seda eriauhindadega, millest ühe sai Jackson. See
on ainus Ameerika muusikaauhind, mille Jackson on saanud mittesooloartistina.

Uudised Jacksoni kohta muutusid üha sensatsioonilisemateks. 1986. aastal
kirjutasid tabloidid, et Jackson magab hapnikukambris, et aeglustada
vananemisprotsessi; uudise juures oli ka klaaskastis lamava Jacksoni pilt.
Hiljem selgus, et see lugu ei olnud tõene ning tabloidide arvates oli Jackson
ise seda levitanud. Kui Jackson ostis ühest laborist omale šimpansi,
kahtlustati, et ta on üha enam reaalsustaju kaotamas. Kuulujutt Jacksoni soovist
osta "elevantmehe" Joseph Merricki luid ei vastanud küll tõele, ent Jackson ei
lükanud seda ka ümber. Kuigi algselt soovis Jackson väljamõeldud lugudega
suurendada oma populaarsust, lõpetas ta nende levitamise, sest uudised muutusid
liialt sensatsioonilisteks. Selle tagajärjel hakkas meedia ise lugusid välja
mõtlema. Nende lugude tõttu sai ta meedias hüüdnimeks Wacko Jacko
(Veidrik-Jacko). Kuulujuttude kohta kommenteeris ta Taraborrellile: "Miks mitte
lihtsalt öelda inimestele, et ma olen tulnukas Marsilt. Ütle neile, et ma söön
elusaid kanu ja tantsin keskööl voodoo'd. Nad usuvad kõike, mida sa ütled, sest
sa oled ajakirjanik. Aga kui mina, Michael Jackson, ütleksin: "Ma olen tulnukas
Marsilt ja ma söön elusaid kanu ning tantsin keskööl voodoo'd," siis ütleksid
inimesed: "Küll see Michael Jackson on ikka segane. Ta on hulluks läinud. Me ei
saa uskuda mitte ühtegi sõna, mida ta ütleb."

Jackson mängis Francis Ford Coppola 17-minutilises 3D-filmis "Captain EO"
peaosa. Film esilinastus 1986. aasta septembris Disneylandis ja Epcotis ning
väljaspool Ameerikat 1987. aasta märtsis Tokyo Disneylandis, tõustes
populaarseks tõmbenumbriks kõigis kolmes lõbustuspargis. Filmiteemaline
atraktsioon püstitati hiljem ka Euro Disneylandi. Need atraktsioonid jäid
avatuks kuni 1990ndate lõpuni; viimasena suleti 1998. aastal Pariisis asunud
ülespanek. Fännide tungival nõudmisel püstitati Captain EO atraktsioon 2010.
aasta jooksul taas kõigis neljas kohas.

Pärast üliedukat "Thrilleri" albumit olid muusikatööstuse ootused uuele albumile
"Bad" (1987) väga kõrged. Kuigi kriitikute arvates ei küündinud "Bad"
"Thrilleri" tasemele, oli see siiski väga edukas. Albumilt "Bad" ilmus USA-s
seitse singlit, millest viis ("I Just Can't Stop Loving You", "Bad", "The Way
You Make Me Feel", "Man in the Mirror" ja "Dirty Diana") jõudsid Billboard Hot
100 edetabelis esikohale. Nii palju singleid polnud kunagi varem üheltki
albumilt, k.a "Thrillerilt", Hot 100 edetabelis esikohale jõudnud. Albumi
nimiloo video, mis sarnanes tema varasema loo "Beat It" videoga, filmiti New
Yorgi metroos ning selle koreograafia ja kostüümid olid inspireeritud "West Side
Storyst". Aastaks 2008 oli albumit "Bad" müüdud üle kogu maailma 30 miljonit
eksemplari. Album on pälvinud mitu auhinda: 1988. aastal võitis "Bad" Ameerika
muusikaauhinna aasta parima souli/RnB singli kategoorias, 1989. aastal võitis
Jackson Grammy auhinna parima muusikavideo eest loole "Leave Me Alone" ning
samal aastal pärjati Jackson saavutuse auhinnaga (Award of Achievement), kuna
"Bad" oli müüduim album 25 riigis, maailma müüduim album 1987–1988 ja esimene
album, millelt ilmus USA-s viis esikohasinglit. Albumi maailmaturnee Bad World
Tour kestis 1988. aasta septembrist järgneva aasta jaanuarini. Kokku anti 123
kontserti 4,4 miljonile inimesele. Turnee käigus püstitati Guinnessi
maailmarekord, kui Wembley staadionil anti seitse läbimüüdud kontserti kokku 504
000 külastajale.

Aastal 1988 andis Jackson välja oma ainsa autobiograafia "Moonwalk", mille
kirjutamiseks oli kulunud neli aastat. Raamatut müüdi 200 000 eksemplari.
Jackson kirjutas raamatus oma lapsepõlvest, ansamblist The Jackson 5 ja tema
vastu tarvitatud vägivallast. Ta kirjutas ka näolõikustest, öeldes, et on käinud
kahel ninalõikusel ja lasknud teha lõualohu. Näojoonte muutumist selgitas ta
puberteedi, kaalulanguse, taimetoitlase range dieedi, soengu muutmise ja
lavavalgustuse mõjuga. "Moonwalk" jõudis New York Timesi bestsellerite
nimekirjas esikohale.

Aastal 1988 valmis fantaasiafilm "Moonwalker", mille stsenaristiks ja
peategelaseks oli Jackson ise. Film sisaldas Jacksoni enimmüüdud albumi "Bad"
muusikavideoid ning film ei ole üks pidev jutustus, vaid koosneb mitmest
lühikesest loost. Film linastus Euroopa ja Lõuna-Ameerika kinodes.
Põhja-Ameerikas ja Kanadas oli film kättesaadav videokassetina. Film tõusis kohe
Billboardi muusikavideokassettide edetabelis esimesele kohale, püsides seal 22
nädalat. Lõpuks langes "Moonwalker" edetabelis allapoole, kuna selle asemel
tõusis esikohale "Michael Jackson: The Legend Continues".. Ligi poole aastaga
(1989. aasta 17. aprilliks) oli filmi "Moonwalker" USA-s müüdud 800 000
eksemplari, saades sellega plaatina sertifikatsiooni. Film kandideeris neljale
auhinnale, millest võitis kaks – Home Entertainment Awardi ja Young Artist
Awardi .

1988. aasta märtsis ostis Jackson Californiasse Santa Barbara maakonna lähedale
kinnisvara, mille ta nimetas Neverlandi rantšoks ja mille eest maksis erinevatel
andmetel 16,5–30 miljonit dollarit. Neverland (eesti keeles: Eikunagimaa) on
saanud oma nime šoti romaanikirjaniku J. M. Barrie loodud tegelaskuju Peeter
Paani kodu järgi, milleks on väike saar Eikunagimaa. Jackson oli kiindunud
Peeter Paani tegelaskujusse, kuna samastas ennast temaga ja sarnaselt Peteriga
keeldus Jackson täiskasvanuks saamast . Ta lasi umbes 1200-hektarilisele
maa-alale ehitada lõbustuspargi, loomaaia, kino ja kaks raudteed. Lisaks
kaunistasid valdust mitmed kujud lastest ja muud kunstiteosed. Seda kõike valvas
ligi 40 turvatöötajat. 2003. aastal oli rantšo väärtus umbes 100 miljonit
dollarit.. Neverland oli Jacksoni koduks kuni aastani 2005.

Ainuüksi 1989. aastal oli Jacksoni albumite müügi, reklaamide ja kontsertide
tulu umbes 125 miljonit dollarit. Temast sai esimene lääneriikidest pärit
inimene, kes esines Nõukogude Liidu telereklaamis.

Jackson oli nii edukas, et teda hakati nimetama Popikuningaks. Hüüdnime
populariseeris Elizabeth Taylor, kui ta andis 1989. aastal Jacksonile üle Soul
Traini auhinna, kuulutades ta tõeliseks popi-, roki- ja soulikuningaks.
President George H. W. Bush andis Jacksonile Valge Maja aastakümne artisti
auhinna. Jacksoni live-tõlgendus laulust "You Were There" Sammy Davis juuniori
60. sünnipäeva pidustustel sai Emmy auhinna nominatsiooni.

Märtsis 1991 sõlmis Jackson Sonyga uue plaadilepingu, mille väärtus oli
rekordilised 65 miljonit dollarit. Jacksoni kaheksas album "Dangerous" valmis
samal aastal; 2008. aasta seisuga oli seda üle maailma müüdud 32 miljonit
eksemplari. Kuna albumi üks kaasprodutsentidest oli new jack swing'i
muusikastiili looja Teddy Riley, otsustas Jackson esmakordselt oma albumil
kasutada räpp-muusika tuge; see kooslus osutus väga populaarseks ning
"Dangerous" on seni selle muusikastiili enim müüdud album. Albumi kõige
edukamaks singliks USA-s oli selle esiksingel "Black or White", mis püsis
Billboard Hot 100 edetabeli esikohal seitse nädalat; ka mujal maailmas saatis
laulu sarnane edu. Albumi teine singel "Remember the Time" püsis USA
edetabelites viie parima laulu seas kaheksa nädalat ning Billboard Hot 100
edetabelis oli selle parimaks kolmas koht. Suurbritannias ja mujal Euroopas
osutus albumi populaarseimaks lauluks "Heal the World", mida müüdi
Suurbritannias 450 000 eksemplari ning mis püsis edetabelites teisel kohal kokku
viis nädalat. Albumile pühendatud maailmaturnee Dangerous World Tour kestis
1992. aasta jaanuarist 1993. aasta novembrini ning tõi sisse 100 miljonit
dollarit. Jackson andis turnee käigus 67 kontserti 3,5 miljonile inimesele.
Turnee ülekandeõigused müüdi telekanalile HBO rekordilise 20 miljoni dollari
eest.

1992. aasta Billboardi muusikaauhindade jagamisel pärjati "Dangerous" maailma
müüduima albumi auhinnaga ja laul "Black or White" maailma müüduima singli
auhinnaga. Lisaks sai Jackson 1980. aastate müüduima artisti auhinna. 1993.
aasta Grammyde jagamisel autasustati Jacksonit "Elava legendi" auhinnaga (Living
Legend Award). Album "Dangerous" võitis Grammy parima produktsiooni (Best
Engineered – Non Classical) kategoorias, mis oli tunnustus Bruce Swedieni ja
Teddy Reily tehtud tööle. Ühe nominatsiooni sai "Black and White" parima
vokaalesituse kategoorias ning kaks nominatsiooni "Jam" parima R&B vokaalesituse
ja parima R&B laulu kategoorias. Samal aastal võitis Jackson ka kolm Ameerika
muusikaauhinda: parim pop-rock'i album, parim souli-R&B singel ("Remember the
Time") ning esimest korda välja antud rahvusvahelise artisti auhind
(International Artist Award). Edaspidi hakkas see auhind kandma Jacksoni nime.

1992. aastal ilmus Jacksoni teine raamat, luuletuste ja esseede kogu "Dancing
the Dream". Peamisteks kirjatööde teemadeks olid lapsed, loomad ja keskkond.
Samuti sisaldas raamat palju pilte. Raamat ei pälvinud kriitikute tunnustust ja
ka müüginumbrid ei olnud suured, kuid raamat oligi mõeldud pigem fännidele
kingituseks. Pärast Jacksoni surma ilmus raamatu uus tiraaž

1993. aasta jaanuaris astus Jackson 27. Super Bowli poolajal üles meeldejääva
etendusega (vt esinemisstiil). See oli esimene Super Bowl, mil vaatajanumbrid
poolaja etteaste ajal tõusid ning seda vaatas kokku 135 miljonit ameeriklast.
Pärast Super Bowli tõusis "Dangerous" albumite müügiedetabelis 90 kohta.

1993. aasta veebruaris andis Jackson Oprah Winfreyle 90-minutilise intervjuu. Ta
ei olnud andnud ühtegi intervjuud alates 1979. aastast. Jackson rääkis, kuidas
ta isa oli lapsepõlves temaga vägivaldne olnud, ja tunnistas, et nuttis tihti
üksildusest. Ta eitas kuulujutte selle kohta, et on ostnud Elevandimehe luud,
maganud hapnikukambris või oma nahka heledamaks pleegitanud. Ta tunnistas
esimest korda, et tal diagnoositi vitiliigo. Intervjuud vaatas umbes 90 miljonit
Ameerika televaatajat. "Dangerous" jõudis taas albumite edetabelis esikümnesse,
kuigi oli algselt välja antud juba aasta tagasi.

1995. aastal andis Jackson välja topeltalbumi "HIStory: Past, Present and
Future, Book I". Esimene plaat "HIStory Begins" oli 15 lauluga parimate hittide
album ja anti 2001. aastal uuesti välja nime all "Greatest Hits: HIStory, Volume
I". Teine plaat "HIStory Continues" sisaldas aga 15 uut laulu. Album debüteeris
edetabelites esikohal ning on sertifitseeritud 7 miljoni eksemplari müümise eest
USA-s. See on kõigi aegade müüduim mitmest plaadist koosnev album – maailmas on
seda müüdud 20 miljonit eksemplari. "HIStory" sai Grammy auhinna aasta albumi
kategoorias.

Esimene singel, mis albumilt välja anti, oli topelt A-poolega
"Scream/Childhood". "Scream" on koos noorima õe Janetiga esitatud duett. Laul
võitleb selle vastu, kuidas meedia Jacksonit lapse ärakasutamise süüdistuste
ajal kujutas. Singel oli edetabeli Billboard Hot 100 kõrgeimale kohale tõusnud
uustulija, debüteerides viiendal kohal, ning laul sai Grammy nominatsiooni
parima pop-koostöö eest. "You Are Not Alone" oli teine singel albumilt
"HIStory". Laul hoiab Guinnessi maailmarekordit selle eest, et debüteeris
esimese singlina üldse edetabeli Billboard Hot 100 kõrgeimal kohal. Seda nähti
suure kunstilise ja ärilise eduna ning singel sai Grammy nominatsiooni parima
poplaulu eest.

1995. aasta lõpu poole viidi Jackson kiiresti haiglasse, kui ta televisioonis
esinemisproovide ajal kokku kukkus. Selle intsidendi põhjustas stressist tulenev
paanikahoog.

Albumi kolmas singel "Earth Song" oli 1995. aasta jõulude ajal Suurbritannia
singliedetabelis esikohal kuus nädalat järjest. Seda müüdi miljon eksemplari ja
see oli Suurbritannias Jacksoni kõige edukam singel. Laulule järgnes ülevoolav
video, mille süžee keskendub probleemidele, mis viivad Maa hävingule, sh
keskkonnareostus, vihmametsade raie, sõda, nälg. Laul "They Don't Care About Us"
tekitas skandaali, kui Laimuvastane Liiga ja teised organisatsioonid
kritiseerisid selle väidetavalt antisemiitlike laulusõnu. Jackson andis laulust
kiiresti välja muudetud versiooni, millest jäid välja solvavad laulusõnad. 1996.
aastal võitis Jackson laulu "Scream" muusikavideo eest Grammy ja Ameerika
Muusikaauhinna parima pop- ja rokklaulja kategoorias.

Albumit promoti kontserditurneega HIStory World Tour. See algas 7. septembril
1996 ja lõppes 15. oktoobril 1997. Jackson esines 82 kontserdil 58 linnas rohkem
kui 4,5 miljonile fännile ja teenis kontserditurneega 165 miljonit dollarit.
Turneel külastati viit kontinenti ja 35 riiki ning see oli pealtvaatajate arvu
poolest Jacksoni kõige edukam kontserditurnee.

1996. aastal arvas Forbes Jacksoni iga-aastase sissetuleku olevat 35 miljonit ja
1997. aastal 20 miljonit dollarit.

1997. aastal ilmus Jacksoni album "Blood on the Dance Floor: HIStory in the
Mix", mis sisaldas remikse tema hittsinglitest albumilt "HIStory" ja viit uut
laulu. Maailmas on müüdud seda 2007. aasta seisuga 6 miljonit eksemplari, olles
sellega enimmüüdud remiksalbum. Album jõudis Suurbritannias esimesele kohale,
nagu ka singel "Blood on the Dance Floor". USA-s sai album plaatina
sertifikatsiooni, aga parim edetabelikoht oli ainult 24.

1997. a ilmus ka lühifilm/pikk muusikavideo "Ghosts", kus olid kokku koondatud
mitmed lood albumitelt "HIStory" ja "Blood on the Dance Floor". Filmi režissöör
oli Stan Winston ja stsenaarium valmis Michael Jacksoni ning ulme- ja
õudusulmekirjaniku Stephen Kingi koostööna. Filmi süžee räägib sellest, kuidas
ühe väikese linna elanikud on häiritud seal elava kummalise mehe (osatäitjaks
Michael Jackson) olemasolust. Mees on üksik ja elab majas, kus arvatakse
kummitavat. Ühel päeval läheb linnapea (osatäitjaks Michael Jackson) koos
linnarahvaga mehe juurde, et veenda teda linnast lahkuma. "Ghosts" võitis 1997.
a Bob Fosse auhinna parima koreograafia eest muusikavideos ja lisati 2002. a
Guinnessi rekordite raamatusse kui pikim muusikavideo (kestus 38 minutit).

Jackson esines ka Tallinna lauluväljakul 22. augustil 1997. Kontsert oli osa
maailmaturneest HIStory World Tour ja selle korraldas IS Music Group. Jackson
saabus Tallinna mõned tunnid enne kontserti ja kohtus lühidalt peaminister Mart
Siimanni ja Tallinna linnapea Ivi Eenmaaga.

Jacksoni kontsert pakkus palju kõneainet, kuna varem polnud Eestis ega teistes
Baltimaades esinenud ühtegi Jacksoni mõõtu staari ega toimunud sellist show'd.
Seepärast ei läinud kontserdile ainult Jacksoni fännid, vaid ka paljud, kes
tahtsid lihtsalt tema show'st osa saada. Meediakajastus pidas kontserti
õnnestunuks. Kiideti nii heatasemelist heli kui ka esineja professionaalsust.

Meedias pöörati küllalt palju tähelepanu ka tehnilistele ettevalmistustele.
Näiteks loodi spetsiaalne piletimüügisüsteem Piletilevi, mis toimib ja töötab
tänini. Kogu vajalik tehnika toodi Eestisse väljastpoolt. Seitsmekorruselise
maja kõrguse lava ehitamiseks ja tehnika ülespanemiseks kulus mitu päeva.
Kontserdist oodati suurejoonelist valgus- ja heliefektidega vaatemängu, mida sai
jälgida suurtelt ekraanidelt.

Publiku arvult ületas kontsert Eesti tolleaegsed rahvarohkeimad suurüritused
nagu laulupeo ja Rock Summeri. Korraldajate sõnul oli kohal umbes 70 000
inimest, kellest paar tuhat olid seotud kontserdi korraldamise ja pressiga.
Kirjutati isegi, et tegemist oli selle turnee suurima vaatajaskonnaga
esinemisega. Arvatavasti tuli kontserdile küllalt palju inimesi ka Lätist ja
Soomest.

2001. aasta Ameerika muusikaauhindade jagamisel kuulutati Jackson 1980ndate
kümnendi artistiks. 2000. ja 2001. aastal töötas Jackson stuudios koos Teddy
Riley, Rodney Jerkinsi ja teistega, mille tulemusena ilmus 2001. aasta oktoobris
album "Invincible". "Invincible" oli Jacksoni esimene täispikk album kuue aasta
jooksul ja viimane uute lauludega album, mis anti välja tema eluajal. Albumi
väljaandmisele eelnes tüli Jacksoni ja tema plaadifirma Sony Music
Entertainmenti vahel. Jackson oli eeldanud, et saab eelmiste albumite
algsalvestiste õigused 2000. aastate alguses tagasi. Õiguste omanikuna saanuks
ta albumite materjali oma äranägemise järgi promoda ja kogu kasumi endale jätta.
Lepingust selgus aga, et õiguste tagasisaamisega läheb veel mitu aastat. Jackson
avastas, et tema advokaat esindas ka Sonyt. Jacksonit ärritas veel teinegi
huvide konflikt: Sony oli aastaid Jacksonile survet avaldanud, et ta müüks oma
osa muusikakataloogist, kuid Jacksonile tundus, et Sony ei ole huvitatud tema
comeback-albumi edust ega promo seda küllaldase innukusega, sest ebaedu korral
peaks Jackson müüma oma osa kataloogist madalama hinnaga. Huvide konflikti
tuvastamine andis Jacksonile võimaluse leping varem lõpetada. Vahetult enne
plaadi "Invincible" ilmumist informeeris Jackson Sony Music Entertainmenti juhti
Tommy Mottolat, et ta lahkub Sonyst. Seepeale katkestas Sony albumi "Invincible"
promomise, singlite väljaandmise ja videote salvestamise.

Septembris 2001 tähistati kahe kontserdiga Madison Square Gardenis Jacksoni
soololauljakarjääri 30. aastapäeva. Esimest korda pärast 1984. aastat esines
Jackson laval koos oma vendadega. Teiste hulgas esinesid kontserdil ka Mýa,
Usher, Whitney Houston, 'N Sync, Destiny's Child, Monica, Luther Vandross,
Slash. Teine kontsert anti päev enne 11. septembri terrorirünnakuid. Pärast
terrorirünnakuid aitas Jackson organiseerida heategevuskontserti United We
Stand: What More Can I Give RFK staadionil Washington D.C.-s. See kontsert
toimus 21. oktoobril 2001 ning üles astusid lisaks Jacksonile ka mitmed teised
artistid. Jackson esitas lõpulauluna "What More Can I Give". Kontserdi
televersioonist olid Jacksoni esitatud laulud välja jäetud, kuigi teda võis näha
taustalauljana. Tema väljajätmine oli seotud heategevuskontsertidele eelnenud
30. aastapäeva kontsertide lepinguprobleemidega.

Albumi avaldamisele eelnenud sündmustest hoolimata ilmus "Invincible" 2001.
aasta oktoobris ning sellest sai hitt – album debüteeris 13 riigi edetabeli
tipus ja seda müüdi üle maailma 13 miljonit eksemplari. "Invincible" sai USA-s
topeltplaatinaplaadi sertifikaadi. Siiski olid selle albumi müügitulemused
madalamad kui eelmistel plaatidel, mida mõjutasid nii vähene promo,
maailmaturnee puudumine kui ka tülid plaadifirmaga. Album anti välja ka
muusikatööstuse jaoks üldiselt halval ajal. Albumi lindistamine läks
reklaamilepingute kulusid arvestamata maksma 30 miljonit dollarit. Plaadilt
"Invincible" ilmus kolm singlit: "You Rock My World", "Cry" ja "Butterflies",
viimane ilma muusikavideota. Jackson väitis 2002. aasta juulis, et Mottola on
saatan ja rassist, kes ei toetanud oma afroameerika artiste ning kasutas neid
ainult isikliku kasusaamise eesmärgil. Ta väitis, et Mottola oli oma kolleegi
Irv Gottit kutsunud paksuks neegriks. Sony keeldus Jacksoni lepingut uuendamast
ja väitis, et 25 miljonit maksnud promokampaania oli läbi kukkunud, kuna Jackson
keeldus minemast USA kontserditurneele.

2002. aastal sai Jackson oma 22. Ameerika muusikaauhinna, võites sajandi artisti
kategoorias. Sony andis CD ja DVD-na välja Jacksoni kogumiku "Number Ones".
USA-s sai album RIAA poolt kolmekordse plaatina sertifikatsiooni. Suurbritannias
sai album vähemalt 1,2 miljoni eksemplari müümise eest kuuekordse plaatinaplaadi
staatuse.

2006. aasta märtsis suleti väljaminekute kärpimiseks Neverlandi rantšo põhimaja.
Tol ajal oli kuulda mitmeid väiteid, et Jacksonil oli rahalisi raskusi.
Jacksonil olid 270 miljoni dollari suuruse laenu tagasimaksed tasumata, kuigi
tagatiseks olnud muusikaavaldamise osakute pealt teenis ta väidetavalt kuni 75
miljonit dollarit aastas. Bank of America müüs võla investeerimisfirmale
Fortress Investment Group. Sony tegi ettepaneku leping ümber korraldada, mis
annaks neile tulevikus eesõiguse osta pooled Jacksoni osakud nende ühises
kirjastusfirmas, jättes Jacksonile 25% osakutest. Jackson nõustus 2006. aasta
aprillis Sony tagatud refinantseerimise lepinguga, kuigi täpseid detaile ei
avalikustatud. Jacksonil polnud tollal plaadilepingut ei Sony ega ühegi teise
plaadifirmaga.

2006. aasta alguses teatati, et Jackson oli sõlminud plaadilepingu Bahreinis
asuva plaadifirmaga Two Seas Records. Siiski ei tulnud sellest lepingust midagi
välja ja Two Seas Recordsi tegevdirektor Guy Holmes ütles hiljem, et lepingut ei
vormistatudki. 2006. aasta jooksul andis Sony välja 20 singlit 1980. ja 1990.
aastatest kui osa seeriast "Michael Jackson: Visionary", millest hiljem sai box
set. Selle tulemusel sisenes enamik neist singlitest jälle edetabelitesse. 2006.
aasta oktoobris teatas Fox Newsi Roger Friedman, et Jackson lindistab laule
Iirimaal Westmeathis. Tol ajal ei teatud, mille kallal Jackson töötas või kes
nende sessioonide eest maksab, kuna tema pressiesindaja oli hiljuti välja andnud
teate, et Jackson oli lahkunud Two Seasi plaadifirmast.

2006. aasta novembris kutsus Jackson "Access Hollywoodi" filmimeeskonna oma
stuudiosse Westmeathi ja MSNBC andis teada, et ta töötab uue albumi kallal,
mille produtsendiks on will.i.am ansamblist The Black Eyed Peas. 15. novembril
2006 esines Jackson Londonis Maailma Muusikaauhindade galal ning võttis vastu
Teemantauhinna rohkem kui 100 miljoni albumi müügi eest. Pärast 2006. aasta
jõule läks Jackson tagasi USA-sse, et osaleda James Browni matustel Augustas.
Jackson pidas seal kõne, öeldes, et James Brown on tema suurim inspiratsioon."
2007. aasta kevadel lindistas Jackson New Yorgis palju laulukirjutaja ja
produtsendi will.i.amiga ning Las Vegases ka produtsentide Akoni ja RedOne'iga.
2007. aasta märtsis andis Jackson Tokyos lühikese intervjuu Associated Pressile,
kus ta ütles: "Olen olnud meelelahutusäris kuuendast eluaastast peale ning nagu
Charles Dickens ütleks: „See on olnud parim aeg, see on olnud halvim aeg.“
Siiski ei muudaks ma oma karjäärivalikut... Samal ajal kui mõned on tahtlikult
püüdnud mulle haiget teha, ei lase ma end sellest häirida, sest mul on armastav
perekond, tugev usk ja võrratud sõbrad ning fännid, kes on ja jäävad mind
toetama."

Septembris 2007 ilmusid teated selle kohta, et Jackson töötab edasi
will.i.amiga, kuid album jäi lõpetamata. Kuid 2008. aastal andsid Jackson ja
Sony välja albumi "Thriller 25", et tähistada 25 aasta möödumist originaalalbumi
"Thriller" väljaandmisest. Album sisaldas varem ilmumata lugu "For All Time"
(originaalsessioonide väljavõte) ning ka remikse, kus Jackson tegi koostööd
nooremate artistidega, keda tema töö oli inspireerinud. Kahte singlina välja
antud remiksi saatis tagasihoidlik edu: "The Girl Is Mine 2008" (koos
will.i.amiga) ja "Wanna Be Startin' Somethin' 2008" (koos Akoniga). Esimene
singel põhines varasel demoversioonil, mis oli ilma Paul McCartneyta. Album ise
oli sellest hoolimata siiski hitt. Jacksoni 50. sünnipäeva eel andis Sony BMG
välja seeria parimate hittide albumeid nimega "King of Pop". Mitmes riigis anti
välja veidi erinevad versioonid, mis põhinesid kohalike fännihääletuste
tulemustel. "King of Pop" jõudis enamikus riikides, kus album välja anti,
plaadimüügi edetabelite esikümnesse ning müüs teistes riikides, nagu näiteks
USA-s, hästi importkaubana.

2009. aasta märtsis andis Jackson Londoni O2 areenil pressikonverentsi, kus ta
teatas tagasitulekust kontsertsarjaga This Is It. Kontserdid oleks olnud
Jacksoni esimesed suuremad esinemised pärast 1997. aastal lõppenud
maailmaturneed HIStory World Tour. Jackson viitas võimalikule tagasitõmbumisele
pärast kontserte ja nimetas neid oma viimaseks esinemiseks. Algselt plaaniti
Londonis 10 kontserti, millele oleksid järgnenud esinemised Pariisis, New Yorgis
ja Mumbais. Kontserte korraldava firma AEG Live president ja juht Randy Phillips
väitis, et ainuüksi esimesed kümme kontserti oleks lauljale sisse toonud umbes
50 miljonit naela. Londoni kontserte suurendati 50 esinemisele pärast rekordeid
murdvat piletimüüki: vähem kui kahe tunniga müüdi üle ühe miljoni pileti.
Jackson harjutas turneele eelnenud nädalatel Los Angeleses koreograafi Kenny
Ortega juhtimise all. Enamik nendest proovidest toimusid Staples Center'is,
mille omanik on AEG. Kontserdid oleks alanud 13. juulil 2009 ning lõppenud 6.
märtsil 2010. Vähem kui kolm nädalat enne esimest Londoni kontserti, kui kõik
piletid olid juba läbi müüdud, suri Jackson südame seiskumise tõttu. Mõni aeg
enne tema surma liikusid kuulujutud, et Jackson loob Christian Audigieriga oma
rõivabrändi. Tema surma tõttu on brändi praegune seis teadmata.

Jacksoni esimene postuumne singel oli "This Is It", mille ta kirjutas 1980.
aastatel koos Paul Ankaga. Laul polnud kontserdil esitatavate lugude nimekirjas
ning lindistus põhines vanal demokassetil. Ülejäänud vennad tulid esimest korda
pärast 1989. aastat stuudios kokku, et lindistada taustalaulupartiisid. 28.
oktoobril 2009 anti proovidest välja dokumentaalfilm nimega "Michael Jackson:
kogu lugu". Hoolimata sellest, et film jooksis kinodes ainult kaks nädalat, sai
sellest läbi aegade enim teeninud dokumentaal- või kontsertfilm, mille
ülemaailmne tulu oli üle 260 miljoni dollari. Jacksoni pärand sai 90% tuludest.
Filmiga koos tuli välja ka samanimeline kogumikalbum. Plaadil on uuest laulust
kaks erinevat versiooni ning sisaldab ka originaalsalvestisi Jacksoni
varasematest hittidest sellises järjekorras nagu nad on filmis. Album sisaldab
ka boonusplaati, millel on varem avaldamata versioonid Jacksoni hittidest ja
luuletus nimega "Planet Earth". 2009. aasta Ameerika muusikaauhindadel võitis
Jackson neli postuumset auhinda: kaks endale ja kaks oma albumi "Number Ones"
eest. Seega on ta kokku võitnud 26 Ameerika muusikaauhinda.

Märtsis 2010 sõlmis Sony Music Entertainment Jacksoni pärijatega 250 miljoni
dollarilise lepingu, millega firma jättis endale õigused tema muusika
avaldamiseks 2017. aastani ja seitsme postuumse albumi väljaandmiseks kümne
aasta jooksul pärast laulja surma.

Jackson suri 25. juunil 2009 Los Angeleses 50-aastasena propofooli
üleannustamisest tingitud hingamise seiskumise tagajärjel.

Illusionisti Ed Alonzo sõnul oli Jackson tulnud kolmapäeval, 24. juunil kohaliku
aja järgi 18.30. Staples Centerisse proovi. Laulja olevat kurtnud kõripõletiku
üle ega alustanud proovi enne kella 9 õhtul. „Ta nägi hea ja energiline välja,“
ütles Alonzo. Proov jätkus pärast südaööd. Järgmisel hommikul ei väljunud
Jackson oma kodu magamistoast.

Jacksoni ihuarst Conrad Murray leidis ta pärastlõunal voodist – Jacksoni
hingamine oli lakanud ja ta pulss oli nõrk.. Murray püüdis teda väidetavalt
elustada, kuid tulemusteta. Murray väitis, et helistamine oli raskendatud, sest
majas puudus telefoniliin. Murray ei saanud ka enda sõnul oma mobiiltelefonilt
abi kutsuda, sest ta ei teadnud täpset aadressi. Murray ütles, et helistas ka
turvateenistusse, ent ta kõnele ei vastatud. Lõpuks jooksis Murray alumisele
korrusele ja hüüdis appi ning seejärel lasi kokal kohale kutsuda turvamehe.
Selleks ajaks kui turvamees oli abi kutsunud, oli möödunud pool tundi.

Tunnistuste järgi olevat Murray püüdnud Jacksonit elustada ebastandardsete
elustamisvõtete abil. Hädaabikõne lindistuses, mis avaldati 26. juunil, võis
kuulda kirjeldusi sellest, kuidas Murray Jacksonit voodi peal elustas, ja mitte
kõva pinna, näiteks põranda peal, mis olnuks standardne praktika. Arsti
advokaadi sõnul asetas Murray ühe käe Jacksoni alla ja kasutas teist kätt
rindkerele vajutamiseks, ent standardne praktika näeb elustamisel ette kahe
käega rinnale surumist.

Kell 12.21 kohaliku aja järgi said väljakutse päästeteenistuse parameedikud, kes
jõudsid Jacksoni juurde 12:26 p.m. ning tuvastasid, et ta ei hinganud.

Parameedikud elustasid Jacksonit tema kodus 42 minutit. Murray advokaadi sõnul
oli Jacksonil endiselt pulss olemas, kui ta majast välja viidi ja kiirabisse
toimetati. Los Angelese kiirabi esindaja väitis aga, et parameedikute kinnitusel
oli Jacksoni süda selleks ajaks juba seiskunud ning tema seisund Ronald Reagan
UCLA Medical Centeri nimelisse haiglasse sõites ei muutunud. Kiirabiauto saabus
haiglasse umbes 1:14 p.m. Haigla personal püüdis Jacksonit elustada üle tunni.
Neil ei õnnestunud aga teda teadvusele tuua ning Jackson kuulutati surnuks kell
2:26 p.m.

Internetis levis uudis Jacksoni surmast kiiresti ja veebiliiklus oli seetõttu
tavalisest 11–20% suurem. Mitmed veebilehed avanesid ülekoormuse tõttu aeglaselt
või lakkasid töötamast. Häiritud oli näiteks Los Angeles Timesi kodulehe ja USA
meelelahutustööstuse kõmu-uudiste protaali TMZ töö. Kui miljonid kasutajad
sisestasid otsingusse Michael Jacksoni nime, arvati Google'is alguses, et
tegemist on DoS ründega. AOL Instant Messenger kukkus 40 minutiks kokku. AOLi
teatel polnud nii suurt riket kunagi varem ette tulnud. Ka Twitter ja Vikipeedia
olid rivist väljas. Vikipeedias vaatas vaid tunni aja jooksul pea miljon inimest
Jacksoni elulugu. Ilmselt pole ühtegi Vikipeedia artiklit kunagi nii lühikese
aja jooksul nii mitmeid kordi loetud. Pärast seda, kui uudis Jacksoni surmast
teatavaks sai, mainiti teda umbes 15% Twitteri postitustest. See teeb 5000
säutsu minutis. Sama aasta alguses palju tähelepanu pälvinud Iraani
presidendivalimised ja gripipandeemia märgiti ära vaid 5%-s säutsudest.

MTV ja Black Entertainment Television (BET) lasid eetrisse Jacksoni
muusikavideote eriprogrammi. Paljudes maailma telekanalites näidati temast
erisaateid. Briti seebiooperi "EastEnders" 26. juuni seeriale lisati viimasel
minutil stseen, kus üks tegelaskuju räägib teisele Jacksoni surmast. Kahe nädala
jooksul pärast tema surma pühendasid suurte USA telekanalite uudistesaated ABC
World News, CBS Evening News ja NBC Nightly News Jacksonile keskmiselt 34%
õhtuste uudistesaadete eetriajast. Samal ajal ei möödunud päevagi, kui Jackson
poleks figureerinud Briti tabloidi The Sun esikaanel. Mitmed ajakirjad,
kaasarvatud Time, avaldasid Jacksoni mälestuseks eriväljaande. Austusest
Jacksoni pere vastu lõigati Briti komöödiafilmist "Brüno" välja stseen, kus tegi
kaasa tema õde La Toya ja mainiti ka Michaelit.

Jacksoni mälestusteenistus peeti 7. juulil 2009 Los Angeleses Staples Centeris.
Sellele eelnes kinnine perekondlik mälestustalitus Forest Lawn Memorial Parki
surnuaias. Mälestusteenistusel meenutasid oma kõnedes Jacksonit Berry Gordy ja
Smokey Robinson. Queen Latifah luges ette luuletuse "We Had Him", mille Maya
Angelou oli just selleks puhuks kirjutanud. Veel esinesid Mariah Carey, Stevie
Wonder, Lionel Richie, John Mayer, Jennifer Hudson, Usher, Jermaine Jackson ja
Shaheen Jafargholi. Vaimulik Al Sharpton ütles Jacksoni lastele: "Teie isas
polnud midagi imelikku. Imelik oli vaid see, mida tal tuli läbi elada. Aga ta
sai sellega siiski hakkama." Neid sõnu tervitati aplausi ja kiidusõnadega.
Jacksoni 11-aastane tütar Paris Katherine ütles publikule pisarsilmil: "Issi oli
mu sünnist saati parim isa, keda oskaksite ette kujutada... Ma tahtsin lihtsalt
öelda, et ma armastan teda... nii väga." Lõpupalve ütles vaimulik Lucious Smith.
Mitteametlikel andmetel vaatas mälestusteenistust televiisorist umbes miljard
inimest. Ameerika Ühendriikides oli vaatajaid umbes 31,1 miljonit. See on
võrreldav Ronald Reagani ja printsess Diana matustega, mida vaatas vastavalt
35,1 miljonit ja 33,1 miljonit ameeriklast.

Jacksoni surnukeha viidi helikopteriga Los Angelesse Lincoln Heightsi, kus seda
26. juunil lahkas kolm tundi koroner Lakshmanan Sathyavagiswaran. Jacksoni
perekonna nõudmisel korraldati ka teine lahang, mis võimaldas kiireid, ent
piiratud tulemusi. Pärast esialgset lahkamist ütles Los Angelese koroner Craig
Harvey, et lahkamisel ei ilmnenud märke traumast ega kuritööst.

28. augustil 2009 kuulutas Los Angelese maakonna koroner surma mõrvajuhtumiks.
Vahetult enne surma oli Jackson võtnud ihuarsti Conrad Murray soovitusel
propofooli ja kaht ärevusevastast bensodiasepiini – lorasepaami ja midasolaami.

25. juunil 2010, Jacksoni esimesel surma-aastapäeval, tulid fännid tervest
maailmast Los Angelesse Forest Lawn Memorial Parki talle austust avaldama.
Paljud tõid kaasa päevalilli või mälestusesemeid. Haual käisid ka Jacksoni
pereliikmed ja lähedased sõbrad. Indiana osariigis Garys avas Michael Jacksoni
ema Katherine poja lapsepõlvekodu õuel graniidist mälestusmärgi. Õhtul mälestati
Jacksonit sealsamas küünlavalgel ja lauluga "We Are the World".

26. juunil toimus Los Angelese politseijaoskonna mõrvauurimisosakonna ees, vanas
Parker Centeri majas, protestimarss ja anti üle tuhandete inimeste allkirjaga
petitsioon, milles nõuti õiglust ja karmimat karistust Murrayle. Samal päeval
toimus ka The Jackson Family Foundationi ja Voiceplate'i korraldatud üritus
"Forever Michael", mis tõi kokku Jacksoni pereliikmed, kuulsused, fännid,
toetajad ja kogukonna, et ülistada ja austada tema pärandit. Osa ürituse
tuludest läks Jacksoni lemmik heategevusorganisatsioonidele. Katherine esitles
ka oma uut raamatut "Never Can Say Goodbye."

7. novembril 2011 mõisteti Murray Los Angelese kohtus süüdi ettekavatsemata
tapmises ja 29. novembril 2011 määrati talle 4-aastane vanglakaristus.

Aastal 1984 pani Robert Holmes à Court müügile ettevõtte ATV Music Publishing,
millel olid autoriõigused rohkem kui 4000 laulule, sealhulgas ka Northern Songsi
kataloogile, mis sisaldas enamikku ansambli The Beatles salvestatud
Lennon–McCartney teostest. Jackson hakkas muusikakataloogide omamise vastu huvi
tundma pärast koostööd Paul McCartneyga 1980ndate alguses: Jackson sai teada, et
McCartney teenis teiste kirjutatud laulude pealt umbes 40 miljonit dollarit
aastas. Aastal 1981 pakuti McCartneyle ATV muusikakataloogi 20 miljoni
naelsterlingi eest. McCartney jutu järgi võttis ta ühendust Yoko Onoga ning tegi
talle ettepaneku osta see ühiselt, jagades summa pooleks, kuid Ono arvas, et nad
saaksid selle osta poole väiksema summa eest. Et nad ühist ostu ei teinud,
loobus McCartney pakkumisest, sest ta ei tahtnud olla biitlite laulude
ainuomanik.

1984. aasta müügiläbirääkimistel ütles üks Holmes à Courti esindaja: "Olime
andnud Paul McCartneyle ostueesõiguse, aga Paul seda seekord ei tahtnud." Samuti
kinnitas üks McCartney advokaat Jacksoni advokaadile John Brancale, et McCartney
ei olnud ülepakkumise tegemisest huvitanud: ta olevat öelnud, et see on liiga
kallis. Küll aga tegid pakkumisi muud ettevõtted ja investorid. Septembris 1984
sai Jackson Branca käest esimest korda müügist teada ja saatis 20. novembril
1984 46 miljoni dollari suuruse pakkumise. Jacksoni agendid arvasid, et nad olid
kokkuleppe sõlmimisele lähedal, kuid ikka ja jälle ilmus välja uusi ülepakkujaid
ja tekkis uusi vaidlusküsimusi. Mais 1985 katkestasid Jacksoni esindajad
läbirääkimised, olles kulutanud nelja kuu jooksul ostueelsele analüüsile ja
läbirääkimistele üle miljoni dollari.

Juunis 1985 said Jackson ja Branca teada, et Charles Koppelmani ja Marty
Bandieri The Entertainment Co. oli sõlminud Holmes à Courtiga eellepingu, et
osta ATV Music 50 miljoni dollari eest. Augusti alguses võtsid Holmes à Courti
esindajad Jacksoniga ühendust ning läbirääkimised jätkusid. Jackson tõstis oma
pakkumise 47,5 miljoni dollari peale, mis võeti vastu, sest ta oli võimeline
tehingu kiiremini lõpule viima, kuna ostueelne analüüs oli tehtud. Ta leppis ka
kokku, et läheb Holmes à Courtile Austraaliasse külla ning osaleb
heategevusüritusel Channel Seven Perth Telethon. Jacksoni ATV Musicu ost
vormistati lõplikult 10. augustil 1985.

1988. aasta märtsis ostis Jackson Californiasse kinnisvara, mille nimetas
Neverlandi rantšoks ja mille eest maksis erinevatel andmetel 16,5–30 miljonit
dollarit. 2003. aastal oli rantšo väärtus umbes 100 miljonit dollarit..

1995. aastal ühendas Jackson oma ATV Music kataloogi Sony muusika kirjastamise
osakonnaga, luues Sony/ATV Music Publishingi. Jackson säilitas poole firma
omandist, teenides algul 95 miljonit dollarit kui ka õigused rohkematele
lauludele.

2007. aasta kevadel ühendasid Jackson ja plaadifirma Sony jõud, et osta veel üks
muusikakirjastamisfirma: Famous Music LLC, mille omanik oli enne Viacom. See
leping andis talle õigused Eminemi, Shakira, Becki ja teiste artistide
lauludele.

2008. aasta sügisel ähvardas investeerimisfirma Fortress Investments sulgeda
Neverlandi rantšo, mida Jackson kasutas miljonitesse dollaritesse ulatuvate
laenude tagatisena. Kuid Fortress otsustas Jacksoni võla müüa Colony Capital
LLC-le. Novembris läks Neverlandi rantšo Sycamore Valley Ranch Company LLC
omandisse; tegemist oli Jacksoni ja Colony Capital LLC ühisettevõttega. Leping
vabastas Jacksoni võlast ning väidetavalt sai ta isegi 35 miljoni dollarit
kasumit. Oma surma ajal omas Jackson ikka osalust Neverland/Sycamore Valleys,
kuid pole teada, kui suur see osa oli. 2008. aasta septembris alustas Jackson
läbirääkimisi Julieni oksjonimajaga, et näitusele ja oksjonile välja panna suur
mälestusesemete kollektsioon, umbes 1390 eset. Oksjon pidi aset leidma 22. ja
25. aprilli vahel. Esemete näitus avati plaanipäraselt 14. aprillil, aga tegelik
oksjon jäeti Jacksoni palvel ära.

Filantroobina annetas ja kogus Jackson heategevuseks sadu miljoneid dollareid
ning toetas kümneid heategevusorganisatsioone. 2000. aastal märgiti tema tegevus
ära ka Guinnessi rekordite raamatus, nimetades Jacksonit kõige rohkem
heategevusorganisatsioone toetanud popstaariks. Kokku toetas ta 39
heategevusorganisatsiooni.

14. mail 1984 võttis Jackson Valges Majas president Ronald Reaganilt vastu
auhinna selle eest, et ta toetas heategevusorganisatsioone, mis aitavad
inimestel üle saada alkoholi- ja narkosõltuvusest.

Jackson annetas heategevuseks kogu 1984. aasta kontserditurneelt Victory Tour
saadud tulu (umbes 8 miljonit dollarit).

Jacksoni kõige tuntum heategevusprojekt on 1985. aastal koos Lionel Richie'ga
kirjutatud laul "We are the World", mille abil koguti miljoneid dollareid
näljahäda leevendamiseks Aafrikas. 1985–1990 annetas Jackson 500 000 dollarit
United Negro College'i fondile ja kogu tema singli "Man in the Mirror" tulu läks
heategevuseks.

Pärast Ryan White'i surma osales Jackson aktiivselt kampaaniates, mis
suurendasid teadlikkust HIVist ja AIDSist. Tegemist oli tol ajal jätkuvalt
vastuoluliste teemadega. Jackson palus avalikult president Bill Clintonit, et
valitsus jagaks rohkem raha HIVi ja AIDSiga tegelevatele
heategevusorganisatsioonidele ning nende haiguste uuringuteks. Jackson külastas
mitut Aafrika riiki, sealhulgas Gabonit ja Egiptust. Gabonis tervitasid teda 100
000 inimest, kes hoidsid plakateid kirjaga "Tere tulemast koju, Michael".
Elevandiluurannikul kroonis kohalik hõimupealik Jacksoni suure tseremoonia
saatel Kuningas Saniks.

Nagu kogu tema ülejäänud elugi, põhjustasid ka Jacksoni heategevusprojektid
poleemikat. 1992. aastal asutas Jackson heategevusorganisatsiooni Heal the World
Foundation, mis korraldas eluraskuste käes kannatanud lastele reise Jacksoni
rantšosse, kus asus ka neile ehitatud lõbustuspark. Samuti suunas see
organisatsioon miljoneid dollareid üle kogu maailma, et aidata sõja, vaesuse ja
haiguste käes kannatavaid lapsi.

Kogu 1999. aasta juuni oli Jackson seotud erinevate heategevusüritustega. Ta
ühines Luciano Pavarotti heategevuskontserdiga Itaalias Modenas. Üritust toetas
mittetulundusühing War Child ja seal koguti miljoneid dollareid Kosovo ja endise
Jugoslaavia Vabariigi põgenike ning Guatemala laste jaoks. Samal kuul
organiseeris Jackson Saksamaal ja Koreas mitu heategevuskontserti "Michael
Jackson & Friends". Sellega olid seotud ka teised artistid, näiteks Slash,
Scorpions, Boyz II Men, Luther Vandross, Mariah Carey, A. R. Rahman, Prabhu Deva
Sundaram, Shobana, Andrea Bocelli ja Luciano Pavarotti. Tulud läksid Nelson
Mandela lastefondile, Punase Ristile ja UNESCO-le.

Jacksoni muusika juured on R&B-s, popis ja soulmuusikas. Teda on mõjutanud
kaasaegsed muusikud nagu Little Richard, James Brown, Jackie Wilson, Diana Ross,
David Ruffin, Gene Kelly, Fred Astaire, Sammy Davis, Jr., The Isley Brothers,
Bee Gees ja West Side Story tantsijad, kellele ta avaldas austust videotes "Beat
It" ja "Bad". Koreograaf David Winters, kes kohtus ja sõbrunes Jacksoniga 1971.
aastal Diana Rossi televisiooni erisaates "Diana!", (mis oli ka Jacksoni esimene
sooloesinemine eraldi The Jackson 5-st) on öelnud, et Jackson vaatas West Side
Storyt peaaegu igal nädalal ning see oli tema lemmikfilm. Little Richardil oli
Jacksonile suur mõju,, kuid enim inspireeris Jacksonit James Brown. Browni kohta
on ta öelnud: "Juba väikese lapsena, hiljemalt 6 aastasena, äratas mind ema
olenemata kellaajast, kui ma magasin, või mida iganes ma tegin, ning kutsus mu
teleri ette, et näeksin meistrit tegutsemas. Ja kui ma nägin teda liikumas, olin
hüpnotiseeritud. Ma ei olnud kunagi näinud kedagi esinemas nagu James Brown,
ning siis ma teadsin, et just seda tahan ma kogu oma ülejäänud elu teha. See
kõik on tänu James Brownile."

Noor Michael Jackson võlgnes oma vokaaltehnika suurelt osalt Diana Rossile.
Oktoobris 1969 otsustati, et Jackson hakkab elama Rossi juures. Jackson on
hiljem öelnud: "Ma õppisin teda hästi tundma. Ta õpetas mulle nii palju.
Tavatsesin lihtsalt nurgas istuda ja vaadata, kuidas ta liigub. Ta oli kunst
liikumises. Ma analüüsisin, kuidas ta liikus, kuidas ta laulis – teda tema
loomulikus olekus." Jackson ütles talle: "Ma tahan olla täpselt sinu moodi,
Diana." Ross vastas: "Ole lihtsalt sina ise." Jackson võlgnes osa oma stiilist –
eriti hüüatuse "oooh" kasutamine – Rossile. Noorest peale katkestas Jackson
sageli lauluridu ootamatu hüüatusega "oooh". Diana Ross oli seda efekti
kasutanud mitmes oma The Supremesiga salvestatud laulus.

Erinevalt paljudest teistest artistidest ei kirjutanud Jackson oma laule
paberile. Ta laulis makilindile, kusjuures laulusõnad olid tal peas. Mitmes
laulus, nagu "Billie Jean", "Who Is It" ja "Tabloid Junkie", Jackson beatboxis,
jäljendades nii suu abil muusikainstrumentide kõla ja erinevaid helisid.
Jacksoni meelest oli kergem trummi- või bassipartiid jäljendada, kui instrumenti
ennast mängida. Mitmed kriitikud on öelnud, et Jacksoni eriline hääl võimaldas
iga instrumendi kõla veenvalt jäljendada. Veebiväljaande Allmusic ajakirjanik
Steve Huey nentis, et Jacksoni mitmekülgsus võimaldas tal oma soolokarjääri
jooksul eksperimenteerida erinevate teemade ja žanritega.

Huey sõnul oli "Thriller" "Off the Walli" edasiarendus, kus tantsu- ja rokipalad
olid agressiivsemad, samas kui popi- ja ballaadipalad olid pehmemad ja soul'i
sugemetega. Väljapaistvamad ballaadid olid "The Lady in My Life", "Human Nature"
ja "The Girl Is Mine"; fungilood "Billie Jean" ja "Wanna Be Startin' Somethin'";
ning post-disko lood "Baby Be Mine" ja "P.Y.T. (Pretty Young Thing)". Albumi
nimilooga "Thriller" algas Jacksoni huvi üleloomulike nähtuste vastu – teema,
mille juurde ta järgnevatel aastatel naasis. 1985. aastal kirjutas Jackson koos
Lionel Richiega heategevusliku singli "We Are the World", kusjuures tulevikus
läbisid humanitaarsed teemad tema laulusõnu ja avalikku elu sageli.

Albumi "Bad" esiksingel "I Just Can't Stop Loving You" on tavaline
armastusballaad; rokipalas "Dirty Diana" kujutas Jackson nn kiskjalikku
armastajat; "Man in the Mirror" on hümnilik ballaad, mille sõnad räägivad
pihtimustest ja lubadustest, ning "Smooth Criminal" käsitles narkootikumide ja
gangsterite teemat. Veebiväljaande Allmusic esindaja Stephen Thomas Erlewine
arvas, et album "Dangerous" näitab Jacksonit vastuolulise inimesena. Ta märgib,
et see album on mitmekesisem kui eelmine album "Bad", kuna see meeldib nii
urbanistlikule publikule kui meelitab ka keskklassi hümnidega nagu "Heal the
World". Sellel Jacksoni albumil olid peateemaks esimest korda sotsiaalsed
probleemid; näiteks "Why You Wanna Trip on Me" protesteerib maailmas leviva
AIDSi, kodutuse, narkootikumide ja näljahäda vastu.

Album "HIStory" loob paranoilise atmosfääri. See keskendub raskustele, mida
Jackson oli pidanud enne selle avaldamist üle elama. Lugudega "Scream/Childhood"
ja "Tabloid Junkie" ja "You Are Not Alone" annab Jackson vastulöögi ebaõiglusele
ja isolatsioonile, mida tunneb, ning suunab oma viha meedia vastu.

Album "Invincible" valmis Jacksoni koostöös produtsent Rodney Jerkinsiga. See
plaat koosneb urbanistlikust soul-muusikast ("Cry" ja "The Lost Children"),
ballaadidest ("Speechless", "Break of Dawn" ja "Butterflies") ning hiphopi, popi
ja R&B segust ("2000 Watts", "Heartbreaker" ja "Invincible").

Jackson hakkas laujana esinema varases lapsepõlves ning tema hääl ja laulustiil
muutusid aja jooksul märgatavalt. Millalgi 1971–1975 toimunud häälemurdega
muutus Jacksoni hääleliik poisilikust sopranist kõrgeks tenoriks. Kõige
tõenäolisemalt muutus Michael Jacksoni hääl 1973. aastal, kui The Jackson 5
salvestas singli "Dancing Machine".

Tuntud hääleseadja laulupedagoog Seth Riggsi sõnul oli Michael Jacksoni
hääleulatus 3,6 oktaavi, E – h² (Ameerika helikõrguste süsteemis E2 – B5).
1990ndatel lisandusid veel mõned alumised noodid, nii et hääleulatus kasvas 4
oktaavini. Ta suutis laulda kõrgeid noote täis- ehk rinnahäälega. Tavalise
hääletekitamisviisiga kättesaadavatele nootidele lisandus falsett. Jacksoni
madal register oli meeldivalt ümar ja pehme.

Jacksoni hääle parim omadus oli liikuvus, mis võimaldas laulda keerulisi
melisme. Nii staccato's kui ka legato's lauldes jäi ta erksalt rütmitäpseks.
Puudustena nimetatakse hääle nõrkust, lapselikkust ja vähest resoneerivust,
eriti keskmisele ja kõrgele registrile võib ette heita õhukest tämbrit.

Jacksoni häält peetakse üheks erakordsemaks popmuusikas. Selle arendamise ja
töökorras hoidmisega tuli järjekindlalt tegeleda. Tuntud lauluõpetaja Seth Riggs
töötas Michael Jacksoni häälega 32 aasta jooksul. Jackson pöördus tema poole
1978. aastal ning Riggs muutus peagi Jacksonile asendamatuks kolleegiks. Seth
Riggs meenutab, et nad kohtusid 6 korda nädalas, harjutades iga päev 2 tundi.
Kontserditurneede ajal tehti hääleharjutusi 3 korda päevas: 12–13, seejärel
16–16.30 ning hääle lahtilaulmiseks vahetult enne seda, kui Jackson lavale astus
20.15–20.30.

Michael Jackson kasutas enamasti oma hääleulatuse kõrgemat osa ning falsetti,
lauldes harva noote, mille kirjapanekuks on vaja kasutada bassivõtit. 1973.
aastal kasutas Jackson esimest korda n-ö vokaalse luksumise tehnikat laulus
"It's Too Late to Change the Time" The Jackson 5-i albumil "G.I.T.: Get It
Together". Seda tehnikat hakkas ta rohkem kasutama albumil "Off the Wall", eriti
"Shake Your Body (Down to the Ground)" reklaamvideos. 1970ndate lõpus ilmunud
"Off the Walli" ajaks hinnati Jacksoni vokaaltehnikat kõrgelt. Ajakiri Rolling
Stone võrdles tema häält Stevie Wonderi uneleva häälega, kirjutades muu hulgas:
"Jacksoni sulgkerge tenorihääl on imekauni tämbriga. See läheb sujuvalt üle
võrratuks falsetiks, mida laulja julgelt kasutab." Jacksonile oli omane
sõnapaari "come on" vale hääldamine, mis kõlas kui "cha'mone" või "shamone".
Ajakiri Rolling Stone märkis albumi "Invincible" arvustuses, et 43-aastasena
kasutas Jackson esinedes ikka suurepäraseid rütmipartiisid ja vibreerivat
vokaalharmooniat. Nelson George iseloomustab Jacksoni lauluhäält järgmiselt:
"Graatsilisus, agressiivsus, urisemine, loomulik poisilikkus, falsett, pehmus –
see kõik teeb temast suurepärase vokalisti".

Jackson kandis 1983. aasta märtsis legendaarsel telekontserdil "Motown 25:
Yesterday, Today, Forever" omapärast musta litritega jakki ning
võltsteemantidega golfikinnast. Ta demonstreeris esimest korda oma tulevast
leivanumbrit – tantsukõndi moonwalk ('kuukõnd'), mida endine televarietee Soul
Train tantsija ja ansambli Shalamar liige Jeffrey Daniel oli talle kolm aastat
varem õpetanud. The Jacksonsi esinemist võrreldi Elvis Presley ja The Beatlesi
esinemisega saates "The Ed Sullivan Show". Anna Kisselgoff The New York Timesist
kirjutas hiljem: "moonwalk", mille ta kuulsaks tegi, on hea metafoor tema
tantsustiilile. Kuidas ta seda teeb? Tehnilises mõttes on ta suurepärane
illusionist, tõeline miim. Tema võime hoida üht jalga sirgena, kui ta libiseb,
sellal kui teine jalg on kõverdatud ja tundub astuvat, nõuab täpset ajastamist."

1993. aasta jaanuaris tuli Jackson 27. Super Bowli poolajal ilutulestiku saatel
lavale, seljas kulla ja musta värvi sõjaväevorm ning ees päikeseprillid, ja jäi
pooleteiseks minutiks liikumatult käsi rusikas seisma. Seejärel eemaldas ta
prillid ja esitas neli laulu: "Jam", "Billie Jean", "Black or White" ja "Heal
the World". Etteaste osutus väga edukaks.

Michael Jackson on võitnud sadu auhindu. Tähtsaimad neist on näiteks 22 Ameerika
muusikaauhinda, 40 Billboardi auhinda, 7 Briti muusikaauhinda, 1 Kuldgloobus, 19
Grammyt, 13 MTV auhinda ja 12 Maailma muusikaauhinda .

1994. aasta mais abiellus Jackson Elvis Presley tütre Lisa Marie Presleyga. Nad
olid esimest korda kohtunud 1975. aastal Las Vegases, kui seitsmeaastane Presley
ühel Jackson 5-e esinemisel käis. Uuesti said nad kokku ühise sõbra kaudu.
Presley sõbra väitel algas nende täiskasvanulik sõprus 1992. aasta novembris Los
Angeleses. Nad suhtlesid telefoni teel iga päev. Kui 1993. aastal süüdistati
Jacksonit lapse seksuaalses ärakasutamises, muutus Jackson sõltuvaks Presley
emotsionaalsest toest. Presley oli mures Jacksoni tervise ja narkosõltuvuse
pärast. Presley sõnul uskus ta, et Jackson polnud midagi valesti teinud ja teda
süüdistati alusetult. Presley on öelnud, et armus Jacksonisse, tahtis teda
päästa ning tundis, et suudab seda teha. Ta veenis Jacksonit sõlmima kohtuvälist
kokkulepet ja minema taastusravile.

Jackson tegi 1993. aasta sügisel Presleyle telefoni teel abieluettepaneku. Ta
küsis, kas Presley abielluks temaga, kui ta seda paluks. Nad abiellusid salaja
Dominikaani Vabariigis ja eitasid sündmust peaaegu kaks kuud. Nende abielu oli
Presley sõnul "abielupaari elu... mis oli seksuaalselt aktiivne". Sel ajal
spekuleeris kõmuajakirjandus, et abielu oli võte Jacksoni maine parandamiseks.
Abielu kestis vähem kui kaks aastat ja lõppes rahumeelse lahutuslepinguga. 2010.
aastal Oprah'le antud intervjuus tunnistas Presley, et nende suhe kestis veel
neli aastat pärast lahutust, mil nad olid kord koos ja läksid taas lahku, kuni
Presley otsustas, et see peab lõppema.

14. novembril 1996 kontserditurnee ajal abiellus Jackson Austraalias Sydneys
ettevalmistamata tseremoonial oma pikaaegse sõbra nahaarsti Deborah Jeanne
Rowe'iga. Rowe ootas sel ajal umbes kuuendat kuud paari esimest last. Algselt
polnud Rowe'il ega Jacksonil plaanis abielluda, aga Jacksoni ema veenis neid
seda tegema. Michael Joseph Jackson Jr (tuntud ka kui Prince) sündis 13.
veebruaril 1997 ja tema õde Paris-Michael Katherine Jackson sündis aasta hiljem
3. aprillil 1998. Paar lahutas 1999. aastal ja Jackson sai endale laste täieliku
hooldusõiguse. Lahutus oli üsna rahumeelne, aga hilisema hooldusõiguse
taotlusega ei jõutud kokkuleppele enne kui 2006. aastal. Septembris 2006
kinnitasid nii Jackson kui ka tema eksnaine Debbie Rowe, et nad jõudsid laste
hooldusõiguses kokkuleppele. Tingimusi ei avalikustatud kunagi. Jackson jätkas
nende kahe lapse hooldajaks olemist.

2002. aastal sündis Jacksoni kolmas laps Prince Michael Jackson II (hüüdnimega
Blanket). Lapse ema isik on teadmata, aga Jackson on öelnud, et tema laps on
saadud kunstliku viljastamise teel, kasutades surrogaatema ja Jacksoni spermat.
20. novembril 2002 näitas Jackson oma imikust poega Berliinis asuva hotelli
Adlon rõdult oma fännidele. Ta hoidis last paremal käel, üle lapse näo oli
õrnalt laotatud riie. Laps rippus lühikest aega üle neljanda korruse rõdu ääre.
See tekitas meedias laialdast kriitikat. Jackson vabandas hiljem intsidendi
pärast, nimetades seda kohutavaks veaks.

1993. aasta suvel süüdistasid 13-aastane Jordan Chandler ja tema hambaarstina
töötav isa dr Evan Chandler Michael Jacksonit lapse seksuaalses
kuritarvitamises. Chandlerite perekond nõudis Jacksonilt kahjutasu, kuid Michael
Jackson keeldus maksmast. Jordan Chandler läks lõpuks politseisse ja ütles, et
laulja oli teda seksuaalselt ära kasutanud. Lindistati dr Chandleri juttu, kus
ta arutas oma kavatsusi süüdistustega jätkata. Chandler ütles, et kui ta
süüdistusega lõpuni läheb, siis võidab ta suurelt. „Pole mingit võimalust, et ma
kaotan. Ma saan kõik, mida tahan, ja nemad on igaveseks hävitatud... Michaeli
karjäär saab läbi“. Jordani ema oli siiski kindel, et Jackson polnud midagi
valesti teinud. Jackson kasutas hiljem seda lindistust väitmaks, et ta oli
kadeda isa ohver, ja dr Chandleri ainus eesmärk oli lauljalt raha välja petta.

Sama aasta 20. detsembril otsis politsei Michael Jacksoni kodu läbi ja laulja
pidi läbiotsimiseks lahti riietuma. Jordan Chandler oli väidetavalt politseile
andnud Jacksoni intiimsete kehaosade kirjelduse. Ta väitis, et laulja pleekinud
suguti oli ümberlõigatud, kuid alasti läbiotsimine näitas, et see nii ei olnud.
Sama kinnitas 2009. aastal ka lahkamine. Jacksoni sõbrad ütlesid, et laulja ei
saanud kunagi täiesti üle alandusest, mis kaasnes alasti läbiotsimisega.
Uurimiseks ei olnud piisavalt tõendeid ja süüdistust ei esitatud. Jackson
kirjeldas läbiotsimist emotsionaalses avalikus teadaandes ja kinnitas enda
süütust. 1. jaanuaril 1994 sõlmis Jacksoni kindlustusfirma Chandlerite perega
kohtuvälise kokkuleppe ning neile maksti 22 miljonit dollarit. Santa Barbara ja
Los Angelese maakonna vandemeeste kogu saadeti 1994. aasta 2. mail laiali, ilma
et Michael Jacksonile oleks süüdistust esitatud. Chandlerite pere lõpetas
kriminaaluurimisega koostöö 6. juulil 1994. Kohtuvälise kokkuleppe dokumendid
ütlesid sõnaselgelt, et Jackson ei ole midagi valesti teinud ja et ta ei ole
vastutav. Chandlerid ja nende pereadvokaat Larry Feldman kirjutasid sellele alla
ilma mingite vastuväideteta. Chandlerite advokaat ütles ka selgesõnaliselt, et
tegemist ei olnud maksmisega vaikimise eest. Umbes kümme aastat pärast seda
juhtumit, teise lapse seksuaalse ärakasutamise süüdistuste ajal, teatasid
Jacksoni advokaadid, et 1994. aasta kokkulepe oli sõlmitud ilma laulja
nõusolekuta.

2002. aasta mai alguses lubas Jackson dokumentaalfilmi meeskonnal eesotsas briti
meedianäo Martin Bashiriga ennast jälgida kõikjal, kuhu ta läks. Bashiri
filmimeeskond oli Michael Jacksoniga ka Berliinis, kui toimus intsident, kus ta
oma last üle rõduääre hoidis. Saade läks eetrisse 2003. aasta märtsis nimega
"Elu koos Michael Jacksoniga" ja maalis lauljast erakordselt ebameeldiva pildi.

Dokumentaalfilmi ühes eriti skandaalses stseenis hoidis Michael Jackson noore
poisi käest kinni ja arutas ööbimise korraldamist. Kohe kui dokumentaalfilm
eetrisse läks, alustas Santa Barbara maakonna prokurör kriminaalmenetlust.
Seoses filmis näidatud 13-aastase poisi juhtumiga arreteeriti Jackson 2003.
aasta novembris. Lauljale esitati seitse süüdistust lapse ärakasutamises ja kaks
süüdistust uimastava aine annustamises. Jackson eitas neid süüdistusi, öeldes,
et ööbimised polnud mingil moel seksuaalset laadi. Kohtuprotsess Jacksoni üle
algas 31. jaanuaril 2005 Santa Marias, Californias ja kestis viis kuud, kuni mai
lõpuni. 13. juunil 2005 mõisteti Jackson kõigis süüdistustes õigeks. Pärast
kohtuprotsessi kolis ta laialdase meediakajastuse saatel Pärsia lahe saareriiki
Bahreini, kus oli Sheikh Abdullah' külaline.

1979. aastal murdis Jackson tantsuharjutust tehes ninaluu. Fikseeriva
operatsiooniga algas lõikuste ja paranduste jada, mille põhjuseks Jackson ka
aastakümneid hiljem ütles, et esimene lõikus lihtsalt ebaõnnestus ja opereerida
tuli uuesti. Michael ise kinnitas, et on teinud kaks näooperatsiooni, kuid tema
fotosid vaadanud ilukirurgid arvavad, et Jacksonit lõigati 30–40 korda.
Lahkamine näitas, et Jacksonile oli tehtud vähemalt 13 plastilist operatsiooni.
Doktor Wallace Goodsteini sõnul oli popstaar 1990ndatel korduvalt ka tema juures
lõikustel käinud, lausa iga paari kuu tagant. Kliinikusse tuli Jackson alati
õhtuti, kui enamik personalist oli lahkunud ning keegi poleks saanud tema
kohalolekut märgata. Nahaarst Arnold Klein ütleb tagantjärele, et palus
Jacksonil enesega eksperimenteerimine lõpetada, kuid mees olevat
operatsioonitulemuste üle iga kord väga õnnelik olnud. Rohkesti on spekuleeritud
põhjuste üle, mis Jacksoni ilukirurgiasõltlaseks muutsid. Seda on seostatud isa
pilgetega Jacksoni lapsepõlves, Jacksoni sooviga olla õe La Toya või imetletud
Diana Rossi sarnane, vastumeelsusega näha peeglis isa nägu, sooviga välja näha
nagu naine, nagu murdeealine poiss või Peeter Paan. Dr Deepak Chopra, kes
sõbrustas Jacksoniga aastakümneid, on öelnud: "See, mida ta oma välimusega tegi,
oli lugupidamise täielik puudumine iseenda vastu."

Jacksoni nahk, mis oli tema nooruses olnud helepruun, hakkas alates 1980ndate
keskpaigast järk-järgult muutuma heledamaks. See muutus pälvis laialdast
meediakajastust ning levisid kahtlused, et Jackson pleegitas oma nahka.. J.
Randy Taraborrelli kirjutatud elulooraamatu järgi diagnoositi Jacksonil 1986.
aastal vitiliigo ja luupus. Vitiliigo on autoimmuunse geneesiga haigus, mille
puhul autoimmuunreaktsioonide tagajärjel melanotsüüdid hävivad. Meedikute
kinnitusel on see haigus midagi samasugust kui albinism. Melanotsüüdid ehk
rakud, mis toodavad ja koguvad nahavärvi tekitavat ainet melaniini, hakkavad
järjest hävima. Mida vähem melanotsüüte, seda rohkem valgeid laike nahale ilmub
ning lõpuks on inimene valiku ees: kas käia ringi laigulise näoga või peita
ihuvead puudrikrohvi alla. Nii vitiliigo kui ka selle ravi muutsid Jacksoni
nahka heledamaks, mida ta omakorda rõhutas nahatooni ühtlustamiseks kasutatud
kahvatu jumestusega. Vitiliigokahtlus sai kinnitust ka Jacksoni lahkamisel.

1980ndate alguses langes Jacksoni kehakaal märgatavalt. Jacksoniga kokku
puutunud inimeste sõnul käis tal tihti pea ringi, mistõttu arvati, et ta põeb
anoreksiat. 1993. aastal tunnistas Jackson, et tarbib regulaarselt ravimeid
Vicodin, Xanax ja Ativan, põhjendades seda nii lapsepõlves saadud hingeliste
traumade, pingelise töö kui ka tantsimisel saadud vigastustega. Lisaks lakkas ta
söömast ning kaotas kaalu.. Jackson ise ütles, et ta oli väiksena paksude
põskedega hästi toidetud laps. Suuremaks saades muutis ta oma toidusedelit, sest
tahtis parem välja näha ja olla tervislik. Ta loobus rasvasest toidust ja hakkas
taimetoitlaseks. Selle tagajärjel muutus Jackson väga kõhnaks. Olukord läks
isegi nii hulluks, et ta varises ühe kontserdi peaproovis kokku, misjärel
soovitasid arstid tal hakata sööma natuke kala- ja kanaliha.

Kõik need jätkuvad ninamuutused, dramaatiline kaalukaotus, seejärel äkki
tekkinud põsesarnad, tätoveeritud silmajoon leidsid 1980ndatel kergemini
sallimist. Mida aga mustanahaline publik Michaelile iial ei andestanud, oli
pidevalt valgenev nahatoon. "Ainult Ameerikas saab juhtuda, et sünnid
mustanahalise mehena ja lõpetad valge naisena," lõõbiti avalikkuses.

1986. aastal avaldas ajakiri National Enquirer esikaanel foto hapnikukambris
lamavast Michaelist. Pealkirjaks oli: "Michael Jacksoni veider plaan elada
150-aastaseks". Lugejaid taheti veenda selles, et vananemise kartuses magab
Michael hapnikukambris. Jackson kinnitas, et see on puhas jama. Ta ütles, et ta
ostis tõepoolest säärase aparaadi, kuid mitte enda, vaid põletushaavadega
haigete jaoks. Michael kinkis hapnikukambri Brotmani
meditsiinikeskusele-haiglale, kus kunagi tema enda põletushaavu oli ravitud.
Kumu levis põhjusel, et Michael ronis vastostetud kambrisse ise sisse, et
demonstreerida, kui mugav seal lamada on. Keegi tegi sellest foto ja foto jõudis
meediasse. Michael väitis 1993. aastal Oprah' telesaates, et pole hapnikukambris
kordagi maganud ja oli šokeeritud, et temast nii mõeldi.

Jacksoni talendist olid vaimustuses nii filminäitlejad, kuningakodade liikmed
kui ka riigimehed, tema muusikat hinnati ning sooviti tema sõber olla. Jackson
oli loomult erak, kuid tema sõprade hulka kuulusid paljud kuulsused.

1966. aastal sai Jacksoni mentoriks ja kauaaegseks sõbrannaks Diana Ross.
Jacksoni sõprade hulka kuulus veel teisigi kuulsusi, nagu nt Elizabeth Taylor,
Usher, Jamie Foxx, Quincy Jones, Brooke Shields, Madonna, Britney Spears, Justin
Timberlake.

Eriti lähedane oli ta printsess Dianaga. Nad kohtusid esimest korda 1988. aastal
Wembley kontserdil. Kuni Diana surmani 1997. aastal kulutas Jackson temaga
peetud telefonikõnedele tuhandeid dollareid kuus. Jackson on öelnud, et nad said
rääkida kõigest, Dianal oli vaja rääkida kellegagi, kes teadis täpselt, mida ta
läbi elas. Pärast Diana surma ütles Jackson: „See oli kõige kurvem sündmus, mida
mul eales läbi elada on tulnud. See murdis mu südame. Ma lihtsalt nutsin ja
nutsin.“

Näitlejanna Elizabeth Taylor oli üks Jacksoni lähedasematest sõpradest. Temalt
pärineb ka Jacksoni hüüdnimi Popikuningas. Taylor annetas Neverlandi loomaaiale
elevandi ning abiellus rantšos oma seitsmenda abikaasa Larry Fortenskyga. Kui
Jacksonit süüdistati laste seksuaalses ärakasutamises, siis Taylor esmalt
kaitses Jacksonit, kuid nende sõprus katkes pärast 2005. aasta kohtuprotsessi.
Nad ei rääkinud teineteisega enam kunagi, ainukeseks erandiks oli Taylori 75.
sünnipäev 2007. aastal.

Jacksoni lähedane sõber oli kunagi ka Uri Geller, kellele Jackson oli
abielutõotuse uuendamisel 2001. aastal isameheks. Kuid nende sõprus purunes, kui
Jackson tegi aasta hiljem väidetavalt Oxford Unionis antisemiitlikke märkusi.

Filmimogul Steven Spielberg, kes samuti kuulus Jacksoni sõprade hulka, on tema
kohta öelnud nii: "Ma pole iialgi näinud kedagi Michaeli-sarnast. Ta on
emotsionaalne lapstäht, kuid kontrollib end jäägitult. Vahel paistab ta muutuvat
liiga dramaatiliseks, aga on kõik enne hoolega läbi mõelnud. Ta on oma karjääri
ja valikute suhtes väga taibukas."



https://et.wikipedia.org/wiki/Eesti

Eesti Vabariik on riik Põhja-Euroopas. Eesti piirneb põhjas üle Soome lahe Soome
Vabariigiga, läänes üle Läänemere Rootsi Kuningriigiga, lõunas Läti Vabariigiga
ja idas Venemaa Föderatsiooniga.

Eesti pindala on tänapäeval 45 339 ruutkilomeetrit, Teise maailmasõja eel oli
see praegusest suurem. Kaugemas ajaloos oli nüüdne Eesti Vabariigi territoorium
üks osa Liivimaa territooriumist ning kuulus osaliselt või täielikult Saksa,
Rootsi, Vene, Taani ja Poola riikide koosseisu.

Tänapäeval on Eesti demokraatlik parlamentaarne vabariik. Eesti Vabariigi
territoorium on jagatud viieteistkümneks maakonnaks. Iga maakond on omakorda
jagatud valdadeks. Suurim linn on pealinn Tallinn. 1,31 miljoni elanikuga on
Eesti Euroopa Liidu üks väiksema elanikkonnaga riike.

Eesti oli 22. septembrist 1921 Rahvasteliidu liige ning kuulub 17. septembrist
1991 Ühinenud Rahvaste Organisatsiooni ja OSCEsse, 13. novembrist 1999 WTOsse,
29. märtsist 2004 NATOsse, 1. maist 2004 Euroopa Liitu, 21. detsembrist 2007
Schengeni ruumi, 9. detsembrist 2010 OECDsse ja 1. jaanuarist 2011 euroalasse.
Eesti rahaühik on euro. Eesti on alla kirjutanud keskkonnakaitsealasele Kyōto
protokollile ja Pariisi kliimaprotokollile.

Eesti rahvastikust moodustavad enamiku (69%) eestlased, suurimaks
vähemusrahvuseks on venelased (25%).

Eesti nime algupära on sageli nähtud aestide nimes, keda teadaolevalt esimest
korda mainis Rooma ajaloolane Tacitus oma raamatus "Germania" (kujul Aestiorum
gentes, Aestii, umbes 98. aastal), hilisemates allikates esines see nimi kujul
Hestis (Cassiodorus, 523–526), Aesti (Jordanis, 551), Aisti (Einhard, 830),
Esto, Estum (Wulfstan, 887), Iste (Widsith, 10. saj). Aeste peetakse tavaliselt
balti rahvasteks või konkreetsemalt mõneks preislaste hõimuks, kuna mitmed
aestide kirjeldused osutavad selgelt nende asualale, praegusele Kaliningradi
piirkonnale. Samas on mitmed autorid oletanud, et aestide all võidi mõelda ka
kõiki Läänemere idakalda elanikke – nime üheks võimalikuks etümoloogiliseks
allikaks ongi peetud germaani tüve ost- (öst-, est-), tähendusega "ida". Aja
jooksul võis nime kasutusala kitseneda ja lõpuks püsima jääda vaid praeguse
Eesti ala ning selle asukate tähistajana.

Selles tähenduses oli nimi esimesena käibel ilmselt skandinaavlastel, kes
kasutasid saagades (kirja pandud alates 13. sajandist, aga kirjeldavad sündmusi
alates 1. aastatuhande keskpaigast) nimekujusid Aistland (Gutasaga) ja Eistland
(Ynglingrite saaga, Saaga Harald Kaunisjuuksest, Olaf Trygvessoni saaga, Saaga
Olaf Pühast, Svirrerasaaga, Örvar-Oddri saaga). Ühel 11. sajandil Rootsi
ruunikivil on kirjas i estlatum, "Eesti maadel". Umbes 1216. aastal valminud
Saxo Grammaticuse kroonikas on tarvitusel nimevormid Hestia ja Estia ning
etnonüüm Esto (mitmuses Estones). Sama tähendusega võib olla ka Al-Idrisi 1154.
aastal kasutatud Astalānda. Skandinaavlastelt kandus nimi üle alamsaksa (pika
algvokaaliga Ehstland) ja ladina keelde (nt 13. saj alguse Henriku Liivimaa
kroonikas Estonia, teoses Descriptiones terrarum ka Hestonia). Ladina keele
kaudu levis nimi hiljem omakorda edasi vene (Эстония) ja teistesse keeltesse.
Mõnes neist varastest, kuni 13. sajandi allikatest tähistab see nimi selgelt
enam-vähem tänase Eestiga kattuvat territooriumit, teistes on selle tähendus
ebamäärasem või vastab ainult osale praegusest Eestist.

Vanadel kaartidel esinevad nimekujud Estonia, Esthonia, Estonie, Esthonie,
Estlandia või lihtsalt Esten ("eestlased"). Need nimetused käisid praeguse Eesti
põhjaosa (tolleaegse Eestimaa provintsi ja kubermangu) kohta), kuid 15.–17.
sajandil eristub ka Päris-Eesti (Estonia Propria) Liivi lahe ja Võrtsjärve
vahel. Kujunevasse eesti kirjakeelde laenati nimi (algselt Estimah, Esthi Mah)
alamsaksa või idaskandinaavia keelekujust 17. sajandil. Eestlaste asuala hakati
sõnaga Eesti(maa) tähistama alates 19. sajandi keskpaigast. Samal ajal võeti
kasutusele ka sõna eestlased ja eesti keel, mis asendasid varasemad omanimetused
maarahvas ja maakeel. 1918. aastal sai see Eesti riigi nimeks.

Eesti asub Läänemere idakaldal. Läänemere rannikul asuva Eestiga on
Lääne-Euroopas samal laiusel Kesk-Rootsi ja Šotimaa põhjatipp. Põhja-Ameerikas
läbib Eesti keskmine laiuskraad Labradori poolsaart ja Alaska lõunarannikut.

Mandri-Eesti põhjapoolseim punkt asub Purekkari neemel. Põhjapoolseim saar on
Vaindloo saar. Lõunapoolseim punkt asub Mõniste vallas endise Naha küla
territooriumil Naha talu lähedal.

Mandri-Eesti kõige läänepoolsem punkt asub Ramsi neemel. Eesti läänepoolseim
saar on Nootamaa. Idapoolseim punkt on Narva linn.

Maismaapiiri kogupikkus on 633 km. Sellest 339 km on Eestil ühist piiri Lätiga
ja 294 km Venemaaga.

Eesti Vabariigi iseseisvuse taastamisel 1991. aastal tunnustas Nõukogude Liit de
jure Eesti Vabariiki. Eesti Vabariigi ja Nõukogude Liidu vahel moodustati
ajutine kontrolljoon, mis järgis endiste Eesti NSV ja Vene NFSV piire. Pärast
Nõukogude Liidu lagunemist jäi kontrolljoon eraldama Eesti Vabariiki ja Venemaa
Föderatsiooni.

Eestit mõjutab parasvöötme hooajaline kliima. Keskmine kõrgus on 50 meetrit
merepinnast ja kõrgeim koht on Suur Munamägi Eesti kaguosas 318 meetrit
merepinnast.

Eestil on 3794 kilomeetri pikkune rannajoon paljude lahtede, väinade ja
abajatega. Eestis on 2222 meresaart ja laidu, neist vaid 318 on suuremad kui 1
hektar. Kaks saart, Saaremaa ja Hiiumaa, on piisavalt suured, et moodustada
eraldi maakonna põhiosa.

Eestis on üle 1400 järve. Enamik neist on väga väiksed, suurim, Peipsi-Pihkva
järv, võtab enda alla aga 3555 km² ja on sellega Euroopas suuruselt viies.
Teised suuremad järved on Võrtsjärv, Narva veehoidla, Mullutu-Suurlaht ja
Ülemiste järv.

Eestis on palju jõgesid. Pikimad on Võhandu (162 km), Pärnu (144 km), Põltsamaa
(135 km), Pedja (122 km) ja Keila jõgi (115 km).

Eestis on samuti arvukalt sooid ja rabasid ning nad katavad Eesti territooriumi
pindalast 22,3%..

Eestis valitseb mandrilise ja merelise kliima vaheline üleminekuline
paraskliima. Tänu Atlandi ookeani ja Golfi hoovuse mõjule on Eesti ilmastik
tunduvalt pehmem samale laiuskraadile iseloomulikust mandrilisest kliimast.
Rannikualadel ja saartel on ilmad pehmemad kui sisemaal.

Aasta keskmine õhutemperatuur on +5 °C ringis või sellest veidi kõrgem (2008.
aastal +7,4 °C). Kõige külmem kuu on tavaliselt veebruar, mil keskmine
õhutemperatuur on −5 °C. Talvekuudel on keskmine õhutemperatuur −4...–5 °C.
Kõige soojemaks kuuks peetakse juulit, mil keskmine õhutemperatuur on +18 °C.
Juunist septembrini on keskmine õhutemperatuur 15...18 °C. Küllaltki sagedased
on olulised kõrvalekalded normidest (nii külma kui ka sooja puhul). Absoluutselt
madalaim õhutemperatuur −43,5 °C on registreeritud Jõgeval 1940 ja kõrgeim +35,6
°C on mõõdetud 1992 Võrus.

Alates 20. sajandi keskpaigast Eesti keskmine õhutemperatuur tõusnud ja seda
rohkem kui maailmas keskmiselt (0,2–0,3 °C dekaadi kohta). Lumikattega päevade
arv on vähenenud (aastatel 1961–2002 kesmiselt 25,9 päeva võrra) ja sademete
hulk kasvanud (5–15%). Seoses globaalse soojenemisega prognoositakse nende
trendide jätkumist.

Pikima suvepäeva pikkus on ligi 19 tundi, lühim talvepäev kestab vaid 6 tundi.
Valged ööd kestavad mai algusest juuli lõpuni.

Eesti floora on tänu kohaliku mullastiku mitmekesisusele ja klimaatiliste
tingimuste erinevusele suhteliselt liigirikas. Elurikkuse kasvule on kaasa
aidanud ka pikaajaline inimmõju, mille tulemusena on pärismaisest elustikust
kujunenud ka pärandkooslused.

Eestis elab pärismaiseid soontaimi 1440 liiki ja samblaid 560 liiki.
Endeemsetest taimeliikidest kasvavad Eestis saaremaa robirohi ja eesti
soojumikas.

Hajaasustus ja laiad metsased alad on võimaldanud ilveste, metssigade,
pruunkarude ja põtrade karjakaupa säilimist teiste loomade seas. Eesti huntide
arv on arvatavasti umbes 200. Lindude hulgas on kaljukotkad ja valge-toonekured.
Eestis on viis rahvusparki, neist suurim on Lahemaa Rahvuspark põhjarannikul.
Soomaa Rahvuspark Pärnu lähedal on tuntud laiade märgalade tõttu. Matsalu
Rahvuspargis on esindatud palju linnuliike.

Eesti Vabariigi põhiseadus sätestab, et Eesti on iseseisev ja sõltumatu
demokraatlik vabariik, kus kõrgeima riigivõimu kandja on rahvas. Kõrgeimat
riigivõimu teostab rahvas hääleõiguslike kodanike kaudu Riigikogu valimise ja
rahvahääletusega.

Eesti Vabariik kuulub Euroopa Liitu, Schengeni ruumi ja euroalasse, mis tähendab
seda, et Eesti Vabariik on vabatahtlikult loobunud oma suveräänsuse teatud osast
(nt oma monetaarpoliitikast ja rahaühikust) ja nõustus täitma Euroopa Liidu
õigusnorme. Vastavalt Riigikohtu selgitusele on Euroopa Liidu õigus Eesti jaoks
ülimuslik, Eesti põhiseadusest saab kohaldada ainult seda osa, mis on Euroopa
Liidu õigusega kooskõlas või reguleerib suhteid, mida Euroopa Liidu õigus ei
reguleeri. Tänu Euroopa Liitu kuulumisele on kõik Eesti kodanikud automaatselt
ka Euroopa kodanikud.

Võimude lahususe printsiibi järgi on seadusandlik, täidesaatev võim ja kohtuvõim
seatud üksteist tasakaalustama ning on seega teatud mõttes vastandlike huvidega.

Eesti on parlamentaarne vabariik, kus seadusandlikku võimu teostab parlament
Riigikogu, millel on 101 liiget. Riigikogu liikmed valitakse neljaks aastaks.
Riigikogu valib iga 5 aasta tagant Vabariigi Presidendi.

Vabariigi President on Eesti riigipea. President on Eesti riigikaitse kõrgeim
juht ja ta kuulutab Eesti vastu suunatud agressiooni korral välja sõjaseisukorra
ja mobilisatsiooni. Ühtlasi esindab ta Eesti Vabariiki rahvusvahelises
suhtlemises, kuulutab välja Riigikogu valimised, annab seadlusi ja algatab
põhiseaduse muutmist. President nimetab Riigikohtu ettepanekul ametisse
kohtunikud, nimetab ja vabastab Vabariigi Valitsuse ja Kaitseväe juhataja
ettepanekul ametist Eesti Kaitseväe juhtkonna, annab riiklikke autasusid,
sõjaväelisi ja diplomaatilisi auastmeid ning nimetab ametisse kaitseväe
ülemjuhataja.

Vabariigi Valitsuse moodustamisel on määrav jõuvahekord Riigikogus. Valitsuse
moodustab peaminister, kelle määrab ametisse president. Valitsuses on 15 liiget.
Valitsuse määrab ametisse president pärast parlamendi heakskiitu.

Täidesaatvat võimu teostab Vabariigi Valitsus riigiasutuste abil, mille hulka
kuuluvad ministeeriumid, maavalitsused, ametid, inspektsioonid ja muud
valitsusasutused.

Eesti Vabariik on jagatud 15 maakonnaks. Maavalitsust juhib maavanem, kes
esindab Vabariigi Valitsust kohalikul tasandil. Maavanemad määratakse Vabariigi
Valitsuse poolt ametisse viieks aastaks. Maakonnad on jagatud valdadeks ja
linnadeks, mida juhib omavalitsus.

Eesti haldusjaotus on välja kujunenud sajandite jooksul ja seda on aeg-ajalt
kohandatud aja nõuetest tulenevatele vajadustele. Enamik praegusi maakondi olid
moodustatud juba 18. sajandil. 20. sajandi esimesel poolel loodi kaks uut
maakonda, Valgamaa ja Petserimaa. Eesti oli enne Teist maailmasõda jagatud 11
maakonnaks: Lääne-, Harju-, Järva-, Viru-, Pärnu -, Viljandi-, Tartu-, Valga-,
Võru-, Petseri- ja Saaremaaks. Teised, nagu Hiiu, Jõgeva, Põlva ja Rapla, on
loodud hiljem vanemate maakondade küljest osade lõikamise teel.

Pärast Eesti Vabariigi loomist 1918. aastal kujunesid vallad Eesti tähtsaimateks
haldusüksusteks. Varem olid peamiseks haldusüksuseks sajandite vältel välja
kujunenud kihelkonnad. Valdadega liideti ka mõisamaad, mis varem valdade alla ei
kuulunud. Tollest ajast alates on valdade arvu järk-järgult vähendatud. 1939.
aastal moodustati 248 uut valda. 1990. aastate alguses hakkasid tekkima linnade
ja maavaldade ühisomavalitsused, mis tähendas seda, et valla territooriumisse
võisid hakata kuuluma ka linnad. Kohalikul tasandil on mitmed vallad, linnad ja
alevid üksteisega liitunud ning moodustanud tugevamaid omavalitsusüksusi.

Valdade ja linnade esinduskoguks on volikogu, mis valitakse võrdelise
valimissüsteemi alusel neljaks aastaks. Volikogu suurus sõltub valla või linna
elanike arvust. Omavalitsuse täidesaatev organ on valla- või linnavalitsus.
Vallad ja linnad võivad ühiste huvide kaitsmiseks ja täitmiseks moodustada
omavalitsusüksuste liite.

2011. aasta rahva ja eluruumide loenduse esialgsetel andmetel elas Eestis 2011.
aasta lõpus püsivalt 1 294 236 inimest. 1. jaanuaril 2012 elas Eestis
arvestuslikult 1 316 500 inimest ja 1. jaanuaril 2011 1 320 976 inimest. 1.
jaanuaril 2010 oli Eesti elanikke 1 322 845 (rännet arvestamata 1 340 127
inimest). 1. jaanuaril 2008 olid samad näitajad 1 325 408 ja 1 340 935 .

Eesti põhirahvus on eestlased, kes moodustavad 69,72% elanikest.Suurim
vähemusgrupp on venelased, kes moodustavad 24,8% elanikest.

Eesti elanike arv vähenes aeglaselt negatiivse loomuliku iibe ja väljarände
tõttu. 2010. aastal immigreerus Eestisse 2810, Eestist lahkus aga 5294 inimest,
seega ületas väljaränne sisserännet 2484 inimese võrra. 2009. aastal oli
väljarände ülekaal kolm korda väiksem – 774 inimest. Loomulik iive kasvas 2011.
aastani ning oli −0,13% (2007) ja −0,045% (2008). Aastal 2010 muutus see esimest
korda viimase 20 aasta jooksul positiivseks, kuid jäi taas negatiivseks 2011.
aastal. Eesti venelaste iive on eestlaste omast veelgi madalam, seega kasvab aja
jooksul eestlaste osatähtsus.

Paljudel Eesti elanikel ei ole rahvastikuregistris kirjas tegelik elukoht.
Peamiselt puudutab see maapiirkonnast suurtesse linnadesse viimase kümne aasta
jooksul elama asunuid. Näiteks Tallinnas arvatakse elavat mitukümmend tuhat
inimest, kelle ametlik elukoht on kusagil mujal.

2008. aasta 20. juulil oli Eestis 47 linna, 10 alevit, 177 alevikku ja 4437
küla.

Riigikeel on eesti keel. Eesti keele oskajate osatähtsus oli aastaks 2000
rahvastikus tõusnud 80,4%-ni, eesti keele oskajate üldarv oli 1 102 133.
Suurenemine on saavutatud tänu sellele, et mitte-eestlaste seas on eesti keele
oskus rohkem kui kahekordistunud.

Lõuna-Eestis räägitakse võru keelt, mida vahel peetakse eesti keele murdeks,
vahel eraldiseisvaks keeleks. Murdekõnelejate arvu kohta täpsed andmed puuduvad,
hinnanguliselt elab Eestis võrokesi 70 000 ja setosid 10 000; ülejäänud murrete
ja kohalike keelte kõnelejaid on vähem.

Narvas, Kohtla-Järvel, Sillamäel ja veel mõnes linnas on ülekaalus vene keele
kõnelejad.

2009. aastal Eurostati tehtud uuringu järgi valdab Eesti elanikest enda arvates
inglise keelt väga hästi 28%, kuuludes selle näitaja poolest EL-i paremate
hulka.

Eesti kaitsejõud põhinevad Eesti Kaitseväel, mis koosneb Maaväest, Mereväest ja
Õhuväest, ning vabatahtlikul sõjaväelisel ühendusel Kaitseliidul. Kaitsejõudude
tööd juhib ja planeerib Kaitseväe Peastaap.

Peastaabi peamine ülesanne on tagada kaitsejõude valmisolek riigi kaitsmiseks
sõjalise tegevusega ning planeerib ja teostab Eestis operatsioone kõiki väeliike
kaasates.

Kaitseväe ülesandeks rahuajal on õhuruumi ja territoriaalvete järelevalve ja
kontroll, pideva kaitsevalmiduse tagamine, ajateenijate väljaõpetamine ja
reservvägede ettevalmistamine, üksuste ettevalmistamine ja osalemine
rahvusvahelistel operatsioonidel ning tsiviilvõimude abistamine loodusõnnetuste
või inimtegevuse tõttu aset leidnud katastroofide tagajärgede ja
kriisisituatsioonide likvideerimisel.

Ajateenistus Eestis on kohustuslik 18–28-aastastele meestele. Kutsealuste
teenimisaeg on olenevalt väeliigist 8–11 kuud.

Pärast Eesti ühinemist NATOga 2004. aastal kuulub Eesti Põhja-Atlandi Lepingu
Organisatsiooni ning organisatsiooni põhikirja artikli 5 järgi on Eesti
kaitsepoliitika aluseks organisatsiooni liikmesriikide kollektiivse kaitse
põhimõte.

Eesti on kõrge sissetulekuga turumajanduslik riik. Eesti tähtsaimad
kaubanduspartnerid on Soome, Rootsi ja Saksamaa. 13. novembril 1999 liitus Eesti
Maailma Kaubandusorganisatsiooniga.

Eesti keskmine brutopalk oli 2008. aasta neljandas kvartalis 13 117 krooni
(838,33 EUR). Statistikaameti andmetel oli keskmine brutokuupalk 2016. aasta
teises kvartalis 1163 eurot ja mediaanpalk 858 eurot.

Eesti tähtsaimad ekspordipartnerid: Soome 18,57%, Rootsi 12,52%, Läti 9,51%,
Venemaa 9,33%, Saksamaa 6,09%, Leedu 4,76%, Ameerika Ühendriigid 4,26% (2009).
Rootsi 17%, Soome 16.3%, Venemaa 11,9%, Läti 8,6%, Saksamaa 4,9%, Leedu 4,9%,
Ameerika Ühendriigid 4,26% (2011).

Eesti tähtsaimad impordipartnerid on Soome 14,52%, Leedu 10,84%, Läti 10,47%,
Saksamaa 10,33%, Venemaa 8,59%, Rootsi 8,34%, Poola 5,63% (2009).

1992. aasta rahareformiga võeti Nõukogude rubla asemel kasutusele Eesti kroon.
Rahvuslik valuuta oli algul seotud saksa margaga ja seejärel euroga. Alates 1.
jaanuarist 2011 on kasutusel euro. Varem on kasutusel olnud Eesti margad
(1918–1927) ning pärast 1928. aasta rahareformi Eesti kroonid.

Keskpanga ülesandeid täidab Eesti Pank, mis on alates 2011. aastast üks euroala
keskpankadest. Nõnda on Eesti rahapoliitika integreeritud Euroala rahapoliitika
osaks.

Eesti maksusüsteem on valdavalt proportsionaalne: maksumäärad ei sõltu
maksustatavast summast.

Eesti 2013. aasta riigieelarve tulud olid 7,61 miljardit eurot ja kulud 7,74
miljardit eurot. Suurim maksulaekumine saadi sotsiaalmaksust (2,07 mld €) ja
käibemaksust (1,55 mld €).

Primaarenergia allikana domineeris 2006. aasta seisuga põlevkivi (55%). Sellele
järgnesid vedelkütused (17%), maagaas (15%) ja taastuvad energiaressursid (11%).

Maailmas ainulaadsena põhineb Eesti energeetika põlevkivil. Näiteks 2009. aastal
kaevandati Eestis 12,6 miljonit tonni põlevkivi. Seejuures annab põlevkivisektor
4% Eesti SKPst ning on üks põhilisi tööstusharusid Ida-Viru maakonnas. Samas
kritiseeritakse põlevkivi, kui taastumatu loodusvara, liiga aktiivset kasutust
ja leitakse, et põlevkivisektor annab lõviosa Eesti jäätmetest ning CO2
heitmest. Jäätmete hulgalt oli Eesti 2008. aastal Euroopa Liidus Bulgaaria,
Luksemburgi ja Soome järel neljandal kohal 14,6 tonni jäätmetega elaniku kohta
aastas.

2007. aastal toodeti 11,46 miljardit kWh elektrienergiat. 2008. aastal
eksporditi 2,31 miljardit kWh elektrienergiat.

Kasvab taastuvate energiaressursside kasutamine energiatootmises. Näiteks 2011.
aastal moodustas taastuvenergia toodang 12,9% Eesti elektritarbimisest ning
võrreldes 2010. aastaga tähendas see 35% kasvu. Põhilise osa toodangust andsid
jäätmed ja biomass (66%) ning tuuleenergia (31%).

Põllumajandus on Eestis üks traditsioonilisi majandusharusid, millel pikka aega
seisis kogu Eesti majandus. Ehkki Eesti linnad hakkasid industrialiseeruma juba
19. sajandi lõpus, jäid Eesti Vabariigis põllumajandustooted üheks põhiliseks
ekspordiharuks ning ka nõukogude ajal rahuldas Eesti põllumajandus kohaliku
vajaduse ja selle toodangust jätkus ka massiliseks väljaveoks ülejäänud NSV
Liitu. Põllumajanduse osakaal Eesti majanduses langes järsult alles pärast
taasiseseisvumist ja omandireformi, mille käigus suurmajandid (kolhoosid ja
sovhoosid) lagundati ja erastati. 1990. aastate lõpust on põllumajanduses
hakanud taas valitsema suurettevõtted, väikefarmid aga tegelevad maaturismi,
mahepõllunduse ja nišiturgudega.

Eesti suur metsasus (2006. aastal 49,8% riigi pindalast) soodustab metsanduse ja
puidutööstuse arengut. Lisaks on Eesti metsade pindala kasvanud viimase poole
sajandi jooksul 2 korda ning metsatagavara 2,5 korda. Praegune metsa juurdekasv
võimaldab aastas kasutada 12–15 miljonit m³ metsamaterjali ohustamata seejuures
metsa taastumisvõimet. Samas on senised raiemahud jäänu alla optimaalse koguse
ning seega peetakse vajalikuks mahtude kasvatamist. Puidutööstus annab olulise
panuse Eesti eksporti. Seal töötab üle 15 tuhande inimese ja tegutseb ligi tuhat
ettevõtet. Sellega on see sektor üks Eesti suuremaid tööstusharusid.

Eesti transporditaristu moodustavad geograafilisest asukohast tingituna: Eesti
sadamad, põhimaanteedevõrk ja transiitkaupade transpordi kindlustavad Eesti
Raudtee ning vähesel määral lennujaamad.

Eestis on seitse E-teed: E20, E67, E77, E263, E264, E265, mille ühendusi on
kirjeldatud ka Eesti maanteede loendis. Põhimaanteesid on 12 ja need võtavad
enda alla 1609 km, mis moodustab kogu riigimaanteede võrgust 9,7%. Igapäevane
läbisõit põhimaanteedel moodustab aga umbes 50% kogu maanteeliiklusest.

Eesti raudteetranspordisüsteem on umbes 1200 km pikkune. Koostöös naabritega
Euroopa Liidus kavandatakse Rail Baltic ehitamist. Idee tasandil on arutluse all
Tallinna ja Helsingi vahelise tunneli rajamine.

Eesti ja ühtlasi terve Baltikumi suurim sadamaoperaator on riigiettevõte AS
Tallinna Sadam.

Eesti tervishoiu ehk tervisesüsteemi all peetakse silmas siin elavate inimeste
tervise kaitseks, haiguste vältimiseks ja raviks rakendatavaid peamiselt
riiklikke abinõusid. Eesti tervishoiusüsteem on üles ehitatud kohustuslikule
solidaarsuse põhimõttest lähtuvale ravikindlustusele ja eraõiguslike
teenuseosutajate pakutavate teenuste üldisele kättesaadavusele.

Eesti tervisesüsteemi korraldavad ja juhivad Sotsiaalministeerium,
Justiitsministeerium, Kaitseministeerium ja Rahandusministeerium. Peamised
tervisesüsteemi funktsioonide planeerimise, haldamise, reguleerimise ja
rahastamise eest vastutavad asutused Eestis on Sotsiaalministeerium ja tema
haldusalas asuvad asutused nagu Ravimiamet ja Terviseamet ning avalik-õiguslik
iseseisev asutus Eesti Haigekassa.

Rahvatervise valdkonnas on peamised osapooled riigi tasandil
Sotsiaalministeerium (rahvatervise osakond), Tervisekaitseinspektsioon, Tervise
Arengu Instituut, Eesti Haigekassa, Tööinspektsioon, Keskkonnainspektsioon,
Tervishoiuamet ja Keskkonnaministeerium.

Tänapäeval on valdav osa Eestis töötavaid arste ja hambaarste lõpetanud Tartu
Ülikooli arstiteaduskonna.

Eestis elavatel inimestel esineb ka tänapäeval mitmesuguseid nakkushaigusi.
Eestis vastutab nakkushaiguste järelevalve ja kontrolli eest
Tervisekaitseinspektsioon ning seda reguleerivad mitmed õigusaktid, näiteks
rahvatervise seadus (1995, muudetud viimati 2007), nakkushaiguste ennetamise ja
tõrje seadus ning valitsuse ja Sotsiaalministeeriumi määrused. 2005. aasta maist
alates vastab nakkushaiguste tõrje süsteem ELi direktiividele ja määrustele.

Eesti ala vanimad teadaolevad inimasustuse jäljed on leitud Pulli asulakohast
Pärnu lähedalt ja pärinevad umbes aastatest 9000–8550 eKr. Veidi hilisemad on
Kunda Lammasmäel ja Sindi-Lodjal olnud asulapaigad. Kunda Lammasmäe leiukoha
järgi on kogu piirkonna keskmise kiviaja (kestis kuni umbes aastani 5000 eKr)
arheoloogilist kultuuri nimetatud Kunda kultuuriks. Samas on tõenäoliseks
peetud, et esimesed inimesed jõudsid kohale siiski varem, vahetult pärast jääaja
lõppu (Eesti ala vabanes täielikult jääkattest umbes 10 500 aastat eKr) või
isegi juba enne jääaega.

Noorema kiviaja alguseks Eesti alal loetakse keraamika kasutuselevõttu umbes
aastal 5000 eKr, mil Kunda kultuuri asendas Narva kultuur. Umbes 4000 eKr toimus
materiaalses kultuuris järgmine pööre, algas kammkeraamika kultuuri ajajärk
(nimetatud sellele iseloomuliku kammornamendiga keraamika järgi). Kuna muutus
toimus lühikese aja jooksul ja uued ilmingud olid laialdasel alal suhteliselt
sarnased, siis peetakse selle põhjuseks tugevat välist mõju või teatud määral
uue rahvastiku saabumist. Varasem ajalookirjutus seletas kammkeraamika kultuuri
ilmumist soomeugrilaste rändega Läänemere äärde, uuemate hinnangute järgi polnud
selleks ajaks aga soomeugri algkeelt (ega ka uurali algkeelt) veel tekkinud.
Kammkeraamika perioodist pärinevad esimesed märgid maaviljelusest, mis esialgu
jäi küttimise, kalastuse ja koriluse kõrval siiski vähetähtsaks tegevusalaks.
Kui varem elati tihti ajutistes elupaikades, mida püügiretkede käigus vahetati,
siis nüüd sai domineerivaks aastaringsetest paarikümne kuni poolesaja elanikuga
küladest koosnev asustuspilt.

Umbes 3200–3100 aastat eKr ilmus Eesti alale sarnaselt suure osa Euroopaga
nöörkeraamika ehk venekirveste kultuur, mille esindajate majanduselus oli
põlluharimine ja loomakasvatus märksa suurema tähtsusega. Nad asustasid
looduslike karjamaade ja algeliseks maaharimiseks sobivate muldadega piirkonnad,
elades külade asemel üksiktaludes. Nöörkeraamika kultuuri suhteliselt äkilist
ilmumist seletatakse indoeurooplaste esivanemate tugeva mõju või/ja rändega. Uue
kultuuriga kõrvuti eksisteeris kohati kuni kiviaja lõpuni edasi ka kammkeraamika
küttide-kalastajate kultuur.

Pronksiaja algus Eesti alal paigutatakse umbes aastasse 1800 eKr. Pronksesemete
kasutamine jäi esialgu siiski harvaks ja suuresti jätkus varasem eluviis. Suurem
muutus toimus nooremal pronksiajal (umbes 1100–500 eKr), mil Eesti
rannikupiirkonnas hakati kohapeal pronksi valama, põllumajandus sai
domineerivaks majandusharuks (sh võeti alepõllunduse kõrval kasutusele ka
põlispõllud), tekkis maa eraomandus ja ühiskondlik hierarhia, ehitati
kivikalmeid ja rajati kindlustatud asulaid. Samal ajal ilmnes Eesti rannikualal
tugev Lõuna-Skandinaaviast lähtunud kultuuri mõju, mida on osaliselt seletatud
ka skandinaavlaste mõningase rändega Läänemere idakaldale. Eesti sisemaale
uuendused ei levinud ja see moodustas nooremal pronksiajal eraldiseisva
kultuuripiirkonna.

Rauaaja alguseks Eestis loetakse aastat 500 eKr, ehkki märkimisväärsema rolli
tööriistade ja relvade valmistamisel omandas raud alles umbes aastal 200 eKr,
mil seda metalli hakati sulatama kohapealsest maagist. Pronksi- ja rauaaja
vahetusel kujunes välja ühiskonnakorraldus, kus üksiktalulise asustusviisi
juures hakkasid mõned jõukamad talud teiste üle domineerima. Rooma rauaajal
(50–450 pKr) tihenes inimasustus Kesk-, Ida- ja Kagu-Eesti alal, sinnagi levis
kivikalmete rajamise komme ja üldine ühiskondlik mahajäämus Lääne- ja
Põhja-Eesti aladest vähenes. Eesti ala jaotumine kaheks erinevaks
kultuuripiirkonnaks – merelähedaseks ja sisemaiseks – jäi siiski püsima ja on
säilinud osalt tänapäevani. Keskmisel rauaajal (450–800) tekkisid külad ja
kaheväljasüsteem põlluharimises, sotsiaalne diferentseeritus süvenes, sõjaliste
konfliktide hulk kasvas ning suurema võimutäiusega ülikud hakkasid rajama
linnuseid.

Noorema rauaaja (800–13. sajandi I pool) alguses hakkasid Eesti rannaalale retki
tegema viikingid. Ida pool tekkis Vana-Vene riik (selle lagunemise järel jäid
Eesti ala naabrusse Novgorodi ja Pihkva vürstiriigid), kust samuti lähtusid
mitmed Eesti alale tehtud sõjakäigud. Nendega seoses mainitakse Skandinaavia
saagades, ruunikividel ja muudes allikates ning Vene letopissides esmakordselt
kirjasõnas Eesti ala. Kumbki jõud ilmselt püsivamat ülemvõimu Eesti alal
kehtestada ei suutnud ja sageli ei soovinudki. Ainsa teadaoleva erandina rajas
pärast võitu tšuudide üle 1030. aasta paiku Tartusse oma tugipunkti Kiievi
suurvürst Jaroslav Tark. Kiievi-Vene võimuperiood lõppes 1061. aastal, mil
sossolid Tartu vallutasid. Sõjakäike toimus ka vastupidises suunas, muuhulgas on
peetud tõenäoliseks eestlaste osalemist Rootsi kaubalinna Sigtuna rüüstamisel
1187. aastal. Kirjalikes allikates mainitakse muude praegust Eesti ala või selle
osi tähistavate nimede hulgas ka nime "Eesti" varaseid kujusid, esmakordselt
arvatavasti 11. sajandi Rootsi ruunikivil väljendiga i estlatum ("Eesti
maadel").

Hilisrauaajal (1050–13. sajandi I pool) muutus tõhusamaks maaharimistehnika
(võeti kasutusele raudteraga harkader, rangid hobuse rakendamiseks), hakati
kasvatama talirukist ja see võimaldas asustusel laieneda. 11. sajandil jäeti
enamik senistest linnustest maha ja rajati uued, mis olid märksa suuremad ja
tugevamini kindlustatud. Linnused olid ühtlasi võimukeskused, kust kohalik eliit
valitses ümbruskonna rahvastiku üle. Selliseid suuremal või vähemal määral
iseseisvaid poliitilisi üksusi – linnusepiirkondi või muinaskihelkondi – oli
Eesti alal 13. sajandi alguses kuni poolsada. 13. sajandi kirjalikud allikad
mainivad ka suuremaid geograafilisi üksusi – maakondi (Ugandi, Sakala, Läänemaa,
Saaremaa, Revala, Harjumaa, Järvamaa, Virumaa) – mida on arvatud koosnevat kas
omavahel liidu sõlminud kihelkondadest või peetud naaberaladest looduslikult ja
keelelis-kultuuriliselt eristuvateks territooriumiteks.

Läänemere idakallas oli 12. sajandi lõpul üks väheseid Euroopa ristiusustamata
piirkondi. 1180. aastatel liivlaste juures alanud rahumeelne misjonitöö edu ei
saavutanud ja 1198. aastal alustati paavsti toetusel kohalike paganate vastu
ristisõda, mis laienes alates 1208. aastast ka Eesti alale. Vägivaldse
kristianiseerimise eestvedajad olid Riia piiskop Albert ja Mõõgavendade ordu,
kes koos juba alistatud liivlaste ja liitlaseks hakanud Tālava latgalitega
alustasid sõjakäike Eesti lõunapoolsetesse piirkondadesse. Nende vastu
võitlemiseks moodustasid mitmed Eesti maakonnad (või
kihelkonnad/linnusepiirkonnad) omavahelise liidu, alates 1216. aastast alustasid
piiskopi ja ordu vastu sõjategevust ka Novgorodi ja Pihkva vürstid. 1219. aastal
ühines piiskopi abipalve peale sõjaga Taani kuningas Valdemar II. 1227. aastaks
olid piiskopi, ordu ja Taani jõud allutanud ja ristinud kogu Eesti ala peale
praeguse Setumaa, mis jäi Pihkva vürstiriigile.

Pärast Eesti ristiusustamist moodustati 1224. aastal Ugandist ja sellest põhja
poole jäänud kihelkondadest Tartu piiskopkond ning 1234. aastal osast Saaremaast
ja Läänemaast (enne seda Riia piiskopi valduses) Saare-Lääne piiskopkond.
Mõõgavendade ordule, mis 1236. aastal formeeriti ümber Liivi orduks, kuulus
alates 1224. aastast Sakala, alates 1234. aastast osad Läänemaast ja Saaremaast
ning alates 1238. aastast Järvamaa. Taani alluvusse jäänud Harjumaal, Revalas
ning Virumaal (1227–1238 ordu valduses) moodustati 1271. aastal Eestimaa
hertsogkond. Osaliselt vanade muinaskihelkondade põhjal moodustati ligikaudu
kaks korda suurem arv kirikukihelkondi.

13. sajandil korraldati Saaremaal mitu ülestõusu ebasobivate lepingutingimuste
vastu. Suurem eestlaste mäss, Jüriöö ülestõus, algas 1343. aastal, mis küll mõne
aastaga maha suruti. 1346. aastal müüs Taani veidi enam kui kolme tonni hõbeda
eest Saksa ordule Põhja-Eesti.

Riia kaudu 1520. aastate algul levima hakanud reformatsioon suurendas Eestis
sisevastuolusid. Tallinnas ja Tartus toimus pildirüüste, mille käigus said
kannatada nii katoliku kirikud kui ka kloostrid. Eesti talupojad jäid üldiselt
usupuhastusest puutumata, kuigi reformaatorid püüdsid ka nendele kohati
tähelepanu pöörata. Reformatsioon nõudis rahvakeelset jumalateenistust ja andis
sellega tõuke eestikeelsete raamatute avaldamiseks.

1558. aasta jaanuaris algas Liivi sõda. 2. augustil 1560 peetud Härgmäe lahingus
purustasid Moskva tsaaririigi väed Liivi ordu väed ning ordu lakkas sõjalise
jõuna eksisteerimast. 1562. aastal alistus Liivi ordu Poolale, Põhja-Eesti oli
läinud Rootsi ja Lääne-Eesti Taani võimu alla, Ida-Eesti oli aga Moskva
kontrolli all. Liivi sõjas osalesid ka eestlased. 1560. aastal piirasid
talupojad Koluvere piiskopilinnust (1560. aasta talurahvaülestõus). Sõja teisel
poolel mängis lahingutes tähtsat osa Ivo Schenkenbergi maameeste lipkond. Liivi
sõda lõppes 1583. aastal.

Liivi sõja tulemusena jagati Eesti Rootsi, Poola, Taani ja Venemaa vahel.
Ajapikku allutas Rootsi endale ka Poola ja Taani valdused Eestis. Rootsi ajal
edenes oluliselt hariduselu. Kuningas Gustav II Adolfi ajal rajati Eestisse
Tartu Ülikooli ning mitu gümnaasiumit. Sajandi lõpus tegutses talurahva harimise
alal edukalt Bengt Gottfried Forselius.

Rootsi võimu ajal suutsid aadlikud läbi suruda talupoegade sunnismaisuse,
millega algas pärisorjus. Karl XI ajal toimunud suure mõisamaade reduktsiooniga
sai riik endale üle 80% Liivimaa ja ligi 20% Eestimaa põllumaadest.
Riigitalupoegade õiguslikku seisundit asuti ühtlustama Rootsi talupoegkonna
omaga, mis tähendas sisuliselt liikumist tugeva vabatalupoegkonna kujundamise
suunas. Samas piirati ka Liivimaa rüütelkonna tegevusvabadust. Paraku takistas
neid arenguid näljahäda 1695–1697 ning Karl XI surm, lõplikult aga Põhjasõda.

1700–1721 kestnud Põhjasõja tulemusena läks Eesti Venemaa koosseisu. Olulist osa
mängis Harku mõisas 28. septembril 1710 sõlmitud leping, millega Eestimaa
rüütelkond kui kohalik aadliomavalitsus vandus truudust Vene keisrile
tingimusel, et säilivad aadli ja linnade endised privileegid, säilib luteri usk
ning saksa keel asjaajamiskeelena. See rajas Balti erikorra ja muutis Eesti Vene
tsaaririigi omanäoliseks laialdase omavalitsusega piirkonnaks.

1816. ja 1819. aastal kehtestati Eestis uus talurahvaseadus, millega senine
pärisorjast talupoeg tunnistati isiklikult vabaks. Talumaa jäi siiski mõisniku
omandiks. Et talupoegadel ei olnud liikumisvabadust ega võimalust elukutset
valida, pidid nad leppima mõisniku määratud teorendiga. Mõisamajanduse vajaduste
ja talurahva vastupanu survel koostati mõisnike maapäevadel uued
talurahvaseadused, mis kinnitati Liivimaal 1849, Eestimaal 1856 ja Saaremaal
1865. Need soodustasid talude päriseksostmist. Teoorjuse keelamisega 1868.
aastal läksid mõisamajapidamised üle raharendile ja palgatöö massilisele
kasutamisele. 19. sajandi lõpuks oli Lõuna-Eestis talupoegade omanduses üle 80%,
Põhja-Eestis 50% talumaast, osa talusid jäi rendile. Täisperemeestest kujunes
eesti ühiskonna peamine majanduslik jõud ning sotsiaalselt kõige aktiivsem rühm.

Eesti arengut 19. sajandi teisel poolel iseloomustab üldine moderniseerimine,
industrialiseerimine, linnastumine ja rahvusluse levik. 19. sajandi keskel algas
eestlaste rahvuslik ärkamine, mis kulges üldjoontes sarnaselt teiste Euroopa
väikerahvastega. Eesti rahva ärkamisele panid teadliku aluse kõrghariduse saanud
Kristian Jaak Peterson, Friedrich Robert Faehlmann ja Friedrich Reinhold
Kreutzwald. Eesti rahvusideoloogia alusepanija Jakob Hurt kinnitas, et eestlaste
kui väikerahva missioon saab olla üksnes kultuuriline, mitte poliitiline; tähtis
on rahvuslik identiteet, mitte riiklik kuuluvus. Liikumise radikaalset suunda
juhtis Carl Robert Jakobson, kes sõnastas Eesti rahvuslaste majandusliku ja
poliitilise programmi, nõudes selles eestlastele sakslastega võrdseid
poliitilisi õigusi. 20. sajandi alguses kujunesid välja esimesed eestlaste
poliitilised rühmitused, sealhulgas Jaan Tõnissoni juhitud rahvuslased ja
Konstantin Pätsi juhitud tsentralistid.

1914. aastal puhkenud Esimesse maailmasõtta mobiliseeriti Vene poolel umbes 100
000 eestlast. Pärast 1917. aasta Märtsirevolutsiooni sai võimalikuks Eesti
rahvusväeosade moodustamine. 23. veebruaril 1918 Pärnus ja 24. veebruaril
Tallinnas kuulutas Eestimaa Päästekomitee välja iseseisvusmanifesti. Praegu
tähistatakse iga aasta 24. veebruaril Eesti Vabariigi aastapäeva.

Ajutiselt oli Eesti 1918. aastal okupeeritud Saksa vägede poolt, seejärel
ründasid Eestit Nõukogude Venemaa väed ja algas Eesti Vabadussõda. Bolševikud
lootsid maailmarevolutsiooni kohesele puhkemisele.

Pärast Punaarmee kaotusi 1919. aastal Narva, Paju ja Krivasoo lahingutes
tunnustas Venemaa Tartu rahuga 2. veebruaril 1920 Eesti iseseisvust, ühtlasi
määrati kindlaks Eesti ja Venemaa piir. Peagi tunnustasid Eestit kui iseseisvat
riiki kõik tolleaegsed maailma riigid. Eesti võeti septembris 1921 vastu
Rahvasteliitu.

Senine mõisatel põhinenud suurpõllumajandus likvideeriti 1919. aasta
maareformiga. Riik asutas arvukalt väikepõllupidamisi. Eestile mittevajalikud
suurtööstusettevõtted suleti. 1930. aastaiks muutusid Eesti tähtsaimaks
väljaveokaubaks põllumajandussaadused, näiteks peekon, piimasaadused, munad;
riik soodustas põlevkivi ja selle saaduste, sealhulgas bensiini tootmist ja
eksporti.

1920. aastal Asutava Kogu poolt vastu võetud põhiseaduse alusel oli Eesti ilma
riigipeata ja Riigikogust sõltuva valitsusega riik. See põhjustas poliitilise
ebastabiilsuse ja sagedased valitsuskriisid. Suurimaks ohuks iseseisvusele olid
Nõukogude Liidu toetatud kommunistid, kes püüdsid 1924. aastal korraldada
riigipööret. Tallinnas, Nõmmel, raudteedel ja piiri ääres kehtis pidevalt
kaitseseisukord.

1930. aastate algul saavutas mõju Vabadussõjalaste liikumine. Liikumine suleti
esimest korda 1933. aastal Jaan Tõnissoni valitsuse[viide?] ja 1934. aastal
Konstantin Pätsi poolt. 1934 korraldasid Konstantin Päts ja Johan Laidoner
riigipöörde, kogu riigis kehtestati kaitseseisukord ja algas vaikiv ajastu.
Moodustati kutsealaseid omavalitsusi. 1938. aastal võeti vastu uus põhiseadus.

Teise maailmasõja algul 1939 jäi Eesti erapooletuks. Sama aasta 28. septembril
sõlmiti Nõukogude Liiduga, kuna viimane oli ähvardanud keeldumise korral jõu
kasutamisega, vastastikune abistamise leping, mis tõi Nõukogude väed Eestisse.
17. juunil 1940 okupeerisid Nõukogude väed Eesti. Seejärel kuulutasid
kommunistid Eesti nõukogude sotsialistlikuks vabariigiks.

Järgnes Eesti riikluse kavakindel hävitamine. Toimusid massilised
arreteerimised, eraettevõtted riigistati, enamik kodanikuühendusi ja seltse
suleti, väljapaistvaid kultuuri- ja riigitegelasi hakati taga kiusama. 14.
juunil 1941 viidi läbi esimene massküüditamine Siberisse, mis puudutas kogu
Eesti Vabariigi poliitika-, majandus- ja kultuurieliiti.

See kõik suurendas eestlaste meelepaha Nõukogude võimu vastu. Kui 22. juunil
1941 puhkes sõda Nõukogude Liidu ja Saksamaa vahel, hoogustus metsavendade
tegevus. Esimeste kokkupõrgetega Eesti partisanide ja Punaarmee üksuste vahel
algas Suvesõda. Kui Saksa väed jõudsid Eesti aladele, võeti neid vastu kui
vabastajaid, kuna suurem osa eestlastest nägi sakslastes bolševistlikust
hirmuvalitsusest vabastajaid.

Pärast Suvesõja võitu astusid paljud eestlased 1941–1944 vabatahtlikena Saksa
sõjaväkke ja Relva-SS-i. Paljud neist tahtsid isiklikult bolševikele kätte
maksta hukatud või Siberisse küüditatud lähedaste eest. Seda võimendas Saksa
poliitika, mis toonitas, et Eesti iseseisvuse taastamine on tulevikus võimalik,
kui Eesti ja eestlased annavad piisava panuse võitluses bolševismi vastu.

Pärast Nõukogude vägede uut rünnakut Narva rindel jaanuaris 1944 algas massiline
eestlaste astumine Relva-SS-i. Hjalmar Mäe kuulutas välja mobilisatsiooni ning
Jüri Uluots pöördus rahva poole kutsega kaitsta kodumaad, kuna oli näha, et
sõjaõnn pöördub Nõukogude Liidu kasuks. Eesti SS-leegionist moodustati 20. Eesti
diviis.

Jaanuarist juulini peeti ägedaid lahinguid Narva rindel ja Auvere piirkonnas.
Sinimägede lahingus, mis kujunes Eesti ajaloo ohvriterikkaimaks, suutsid 20.
Eesti diviis, teiste Euroopa maade vabatahtlikud ja Wehrmachti väeosad Punaarmee
pealetungi peatada.

18. septembril pandi Tallinnas kokku Otto Tiefi juhitud valitsus, mis ei suutnud
pidurdada Punaarmee edasitungi. 1944. aasta lõpus kontrollis Punaarmee kogu
Eestit. Eesti valitsus läks eksiili.

Taasvallutatud Eestis kehtestati uuesti nõukogude võim. Siiski jätkasid paljud
metsavennad võitlust metsades. Nõukogude võim võitles metsavendade vastu nende
peamiste toetajate, talupoegkonna küüditamistega. 25.-29. märtsil 1949 toimus
teine massiline küüditamine – märtsiküüditamine, mille käigus saatsid Nõukogude
okupatsioonivõimud Eestist loomavagunites Venemaale – Krasnojarski kraisse,
Novosibirski, Tomski, Omski ja Irkutski oblastisse nn. eriasumisele üle 22 000
inimese. Küüditamisnimekirjadesse kokku oli aga kantud kuni 30 000 inimest.
Küüditamisele järgnes sundkollektiviseerimine, millega kaotati talud kui
majandusüksused. Põhiliselt Tallinnasse ja Ida-Virumaale rajati suurtööstusi,
mille tööjõud toodi sisse Venemaalt. Vene keel hakkas omandama järjest tähtsamat
rolli. Ideoloogilise surve tugevnemise tõttu hoogustus ka dissidentlus, mille
silmapaistvaimaks tulemuseks oli ilmselt 40 kiri 1980. aastal.

1987. aasta kevadel elavnes Eestis vastupanuliikumine, algasid fosforiidisõda ja
laulev revolutsioon. 23. augustil 1989 moodustati "Balti kett". 1990. aasta
alguses taastati Eesti Kaitseliit. 20. augustil 1991 tunnistas ka Ülemnõukogu
oma otsusega Eesti riiklikku iseseisvust.

17. septembril 1991 võeti Eesti Ühinenud Rahvaste Organisatsiooni liikmeks.
Juunis 1992 läbi viidud rahareformiga tunnistati rubla Eestis kehtetuks ja
uuesti võeti kasutusele Eesti kroon. Samal aastal võeti vastu uus põhiseadus.
1994. aastal viis Venemaa enamiku okupatsioonivägesid Eestist välja, jättes need
siiski Petserimaale ja Viru Ingerisse. Samuti ei viidud välja tsiviilkoloniste.

1994. aasta uppus parvlaev Estonia, mis on suurim rahuaegne laevahukk Läänemere.

1996. aastal kuulutas president Lennart Meri välja Eesti arvutistamise ehk
"tiigrihüppe" programmi, milles nähakse ühte esimest sammu Eesti liikumises
infoühiskonna suunas.

1998. aastal asutatakse Kaitseväe Ühendatud Õppeasutused ja 1999. aastal Balti
Kaitsekolledž. Võetakse suund riigi kaitsekulutuste suurendamisele. Novembris
2002 saab Eesti NATO-lt ametliku liitumiskutse. 2003. aastal puhkenud Iraagi
sõjas osalesid ka Eesti rahuvalvajate üksused.

2004. aastal võeti Eesti NATO ja Euroopa Liidu koosseisu. Nende
organisatsioonidega liitumine oli varasema kümnendi põhieesmärgiks Eesti
välispoliitikas.

2005. aastal nurjus Venemaa vastuseisu tõttu Eesti ja Venemaa vahelise
piirilepingu sõlmimine. Vene poolt ärritas viitamine Nõukogude okupatsioonile ja
Tartu rahulepingule. Lepingu sõlmimiseni jõuti viimaks 2014. aastal.

2005. aastal sai peaministriks Andrus Ansip, kes püsis sellel kohal 2014.
aastani. 2006. aastal valiti presidendiks Toomas Hendrik Ilves.

Aprillis 2007 korraldasid Eesti venelased pronkssõduri teisaldamise tõttu
tänavarahutused, pinged jõudsid riikidevahelisele tasandile. Toimusid Eesti
vastased küberrünnakud.

2008 viidi läbi üle-eestiline koristuskampaania Teeme ära!, millest kasvas välja
rahvusvaheline aktsioon Let's Do It! World.

2008. aasta alguses peatus ülemaailmse surutise tõttu Eesti majanduskasv ja
algas majanduskriis. Valitsus tegi radikaalseid eelarvekärpeid ning saavutati
Euroopa ühisrahale eurole üleminekuks vajalike kriteeriumite täitmine. 1.
jaanuaril 2011 sai Eestist eurotsooni liige.

2012 märgib kodanikuaktiivsuse tõusu. Kui aasta alguses toimusid ulatuslikud
ACTA-vastased streigid, siis märtsis nõudsid töötasu tõstmist õpetajad ning
aasta lõppu jäi meditsiinitöötajate streik. Eesti poliitilist elu raputasid
mitmed skandaalid. Neist tähelepanuväärseimaks kujunes Reformierakonna
rahastamisskandaal, mis viis Harta 12 avalduseni, kodanikuliikumiseni Aitab
valelikust poliitikast ja Rahvakogu kokkukutsumiseni.

Eesti kultuur ühendab traditsioonilist pärandit Põhjamaade ja Euroopa
kultuurivooluga. Ajaloo jooksul on kultuurilisi mõjusid siia levinud igast
suunast. Eestit on sageli vaadeldud kui Lääne ääreala Ida vastas. Seda väljendab
muu hulgas eriline ühendus protestandi ja õigeusu kiriku vahel.

Praeguseni säilinud traditsioonide hulgas on käimine saunas. Paljud eestlased on
hingeliselt seotud maakohtade ja loodusega, linnastumine on alanud üsna hiljuti.

Eestlaste tähtsamad etnilised allrühmad on võrukesed, mulgid, saarlased,
hiidlased ja setud, kes on siiani alal hoidnud oma põliseid traditsioone. Eesti
territooriumi ja eesti kultuuriga on seotud ka baltisakslaste, rannarootslaste
ja vene vanausuliste kultuur.

Auguste ja Louis Lumière pidasid esimese avaliku filmiseanssi 28. detsembril
1895 Pariisis. Järgmise aasta 4. oktoobril (ukj) võis kinematograafi näha juba
Tallinnas ja alates 13. novembrist ka Tartus.

Esimene paikne kino, Illusioon, avati 17. aprillil 1908 Tartus. Sama aasta 30.
aprillil toimusid esimesed filmivõtted, kui salvesti Rootsi kuninga peatust
Tallinnas tema visiidil Peterburi.

Eesti filmi algust seostatakse Sergei Utotškini õhulennu salvestamisega 1912.
aastal. Johannes Pääsuke jäädvustas vigurlendu 27. ja 28. aprillil Tartus ning
dokumentaalkaadreid demonstreeriti 30. aprillil Tartu Illusionis.

Vanimaks Eesti mängufilmiks peetakse arvatavasti 1913. aastal filmitud komöödiat
"Laenatud naene". Esimeseks täispikaks mängufilmiks oli aga 1923. aastal
valminud "Must teemant".

Kui 2012. aastal kuulutati välja Eesti filmi sajandiauhinnad, siis nii
filmitegijate arvamuse kui ka rahvahääletuse tulemusel nimetati sajandi filmiks
Arvo Kruusemendi "Kevade". Samast filmist tulid ka sajandi filmimotiiv –
paljutähenduslikud silmad – ja sajandi filmipaar – Arno ja Teele. Sajandi
naistäheks valiti Elle Kull ja meestäheks Lembit Ulfsak. Filmimuusikast tõsteti
esile Uno Naissoo ja Paul-Eerik Rummo loodud "Viimse reliikvia" laulud ning
samast leiti ka sajandi filmikild – "Meie reliikvia on vabadus!". Sajandi
animatäheks valiti Lotte.

Vanimateks kirjalikeks allikateks, kus leidub andmeid eesti rahvaluule kohta, on
keskaegsed kroonikad. Esimene säilinud eestikeelne raamat, Wanradti ja Koelli
katekismus, trükiti 1535. aastal, Uus Testament tervikuna tõlgiti lõunaeesti
keelde 1686. aastaks.

Ärkamisaja alguses koostas Friedrich Reinhold Kreutzwald Eesti rahvuseepose
"Kalevipoeg", toetudes sealjuures teiste estofiilide, Õpetatud Eesti Seltsi
liikmete (sealhulgas Friedrich Robert Faehlmanni ja Georg Julius von Schultzi)
tööle, eesti rahvalauludele ning Garlieb Merkeli ja James Macphersoni
proosapoeemidele.

Pärast Eesti Vabariigi loomist arenes rahvuslik kirjandus kiiresti. Kõrgelt
hinnatud proosateoseid lõid August Gailit, Friedebert Tuglas, A. H. Tammsaare ja
teised. Pärast Teist maailmasõda tegutsesid paguluses kirjanikud, nagu Karl
Ristikivi ja Arved Viirlaid. Uuema aja kirjanikest on tuntuimad Jaan Kaplinski,
Jaan Kross ja Andrus Kivirähk.

Eesti vanemaid rahvalaule kutsutakse regilauludeks, mille poeetilist meetrikat,
regivärssi, kannavad kõigi balti-soome rahvaste traditsioonid. Regilaulud olid
eestlaste seas laialt levinud kuni 18. sajandini, mil need hakkasid rütmikate
folklauludega asenduma.

1869. aastal toimus Tartus Janseni algatusel esimene üldlaulupidu. Selle kavas
olid ka kaks eesti helilooja laulu, Aleksander Kunileidi "Mu isamaa on minu arm"
ja "Sind surmani". Kunileid oli muusikalise hariduse omandanud Cimze seminarist,
kust võrsusid esimesed eesti kultuuritegelased. 19. sajandi teises pooles tekkis
ka arvukalt laulu- ja mänguseltse ning esimesi orkestreid.

Sajandivahetusel kujunesid olulisemateks muusikaelu suunajateks Heino Eller,
Miina Härma, Artur Kapp, Mihkel Lüdig, Mart Saar, Rudolf Tobias jt. Kandev roll
muusikute väljaõppel oli Peterburi konservatooriumil. Kõrgemad muusikakoolid
rajati Eestisse alles iseseisvumise järgselt. 1920. aastatel asutati esimesed
kutseorganisatsioonid ning Estonia ja Vanemuine saavutasid kõrge professionaalse
taseme. Eesti muusikaelu saavutas nö küpsuse ning esile tõusid esimesed vabas
Eestis hariduse omandanud muusikud (nt Eduard Tubin).

Seoses Nõukogude okupatsiooniga lahkusid paljud muusikud läände, mõned hukkusid
ja osa sattud põlu alla. Tunduvalt muutusid ootused muusikaloomingule. Eesti
muusika areng taastus 1950. aastatel, kui hakkas esile tõusma uus põlvkond,
kelle sekka kuulusid Gustav Ernesaks, Ester Mägi, Eino Tamberg, Veljo Tormis,
Arvo Pärt, Kuldar Sink jt. Lauljatest kogusid tuntust Georg Ots ja Tiit Kuusik.

Eesti taasiseseisvumise järel mitmekesistus muusikalooming. Mitmed eesti
heliloojad (Arvo Pärt, Erkki-Sven Tüür jt), dirigendid (Neeme Järvi jt) ning
lauljad ja ansamblid (Ewert and The Two Dragons, Kerli, Metsatöll jt) on
saavutanud laialdase rahvusvahelise tuntuse.

21. sajandi algul on rahvamuusika on teinud läbi teatava taassünni. On
hoogustunud pärimusmuusika õppimine ja õpetamine, tekkinud on mitmeid
muusikafestivale (Viljandi Pärimusmuusika Festival, Viru Folk jt) ning
folkmuusika kuulajaskond on laienenud. Samuti luuakse palju folgimõjutustega
muusikat.

Esimene kutseline teater oli 1809. aastal avatud Tallinna Linnateater ehk
Tallinna saksa teater. Aastal 1819 lavastati esimene eestikeelne etendus ("Häbi
sel, kes petta tahab") ning 1870. aastal esimene Eesti päritolu etendus (Lydia
Koidula "Saaremaa onupoeg").

1906 muutusid kutselisteks Estonia ja Vanemuine ning 1911. aastal Pärnu Endla.
1920. aastatel loodi kutselised teatrid ka Viljandis ja Narvas. Nõukogude ajal
on asutatud Rakvere Teater, Vene Draamateater, Nukuteater ja Noorsooteater
(nüüdne Linnateater). Taasiseseisvumise järel loodud teatritest on tuntuim NO99.

Tuntuimate Eestiga seotud teadlaste sekka kuuluvad näiteks astronoomid Friedrich
Georg Wilhelm Struve, Ernst Öpik ja Jaan Einasto, bioloogid Karl Ernst von Baer
ja Jakob von Uexküll, keemikud Wilhelm Ostwald ja Carl Ernst Heinrich Schmidt,
majandusteadlane Ragnar Wilhelm Nurkse, matemaatik Edgar Krahn,
meditsiiniteadlased Ludvig Puusepp ja Nikolai Pirogov, füüsik Thomas Johann
Seebeck, politoloog Rein Taagepera, psühholoogid Endel Tulving ja Risto Näätänen
ning semiootik Juri Lotman.



https://et.wikipedia.org/wiki/Suleiman_I

Suleiman I Tore (türgi Süleyman, araabia سليمان Sulaymān; ka Süleyman Kanuni
(Suleiman Seaduseandja); 6. november 1494 – 5./6. september 1566) oli Osmanite
impeeriumi sultan 1520–1566. Ta oli Selim I ja  Ayşe Hafsa Sultaana poeg ning
Selim II isa.

Suleiman sai troonile pärast tema isa küllaltki ootamatut surma. Et Selim I oli
1517. aastal valutanud Mamelukkide riigi, sai Suleiman endale võtta ka kaliifi
tiitli.

Erinevalt oma isast pööras Suleiman peatähelepanu Euroopale, alustades kohe
pärast võimule saamist sõda Ungariga. 1521. aastal vallutas ta ungarlaste
piirikindluseks olnud Belgradi ning 1526. aastal purustasid türklased Ungari väe
Mohacsi lahingus täielikult, kuningas Lajos II langes ning riik jagunes
türklaste ja Habsburgide vahel. Allesjäänud osade valitsejaks sai varasema leppe
järgi Saksa-Rooma riigi valitseja Karl V-a vend Ferdinand, ehkki talle tekkis
võistleja, kohalikku päritolu János Zápolya. Too toetus oma nõudlustes Türgile
ning lõpuks saigi nende poolt okupeeritud Ungari kuningaks, tema dünastia
valitses mõnda aega ka Ida-Ungari kuningriiki. Kahe troonipretendendi
võimuvõitlus hõlbustas Türgil Ungari alade enda kätte haaramist.

1523. aastal vallutasid Suleiman I väed ka Rhodose saare, kus resideeris
Johanniitide ordu. See põhjustas ordu ümberkolimise Maltale. Suleiman jõudis
rünnata ka Maltat, kuid seda siiski ebaõnnestunult.

Suleiman jätkas aga ka sõda Habsburgidega ja Saksa-Rooma riigiga. 1529. aastal
piirasid Suleiman I väed Viini, piirates selle sisse, kuid olid sunnitud kehva
ilma ja varude lõppemise tõttu selle peagi lõpetama. Karl V-da Saksa-Rooma riigi
väed olid parajasti seotud võitluses Prantsusmaaga, Cognaci liiga sõjas
(1526–1530).

Pärast Viini sõjaretke läbikukkumist pööras Suleiman rohkem tähelepanu Aasiale,
eriti võitlustele Pärsiaga, kuid kuni oma valitsusaja lõpuni tegeles ta pidevalt
ka Habsburgidele läinud Ungariga, haarates seda järk-järgult enda kätte. Ka surm
tabas sultanit siis, kui ta oli parajasti sõjaretkel Ungaris (vt. Szigetvári
lahing).

1542–1546 aastate Itaalia sõjas sõlmis Prantsuse kuningas (1515–1547) François I
liidu Osmanite riigi sultani Suleiman Toredaga. Suleiman oli Prantsuse kuninga
François I liitlane ning Saksa-Rooma keisri (1520/1530–1556) Karl V üks
suuremaid vaenlasi.

Suleimani ajal muutus Türgi Vahemere tugevaimaks merevõimuks, merevõim sai
tugeva hoobi alles 1571. aastal, viis aastat pärast Suleimani surma, kui
türklased kaotasid Lepanto merelahingu, Osmanite-Veneetsia sõjas (1570–1573).

Suleiman sõdis vahelduva eduga ka Safaviidide riigiga Iraani aladel Lähis-Idas,
ent sel suunal olid tema järeltulijad tunduvalt edukamad. Samas oli Osmanite oht
Euroopale ja eriti Habsburgidele ilmselt suurim just Suleimani ajal. Uuesti
suutsid Osmanite väed Viini piirata alles 1683. aastal, misjärel toimus aga ka
nende Euroopa-võimu kiire kokkuvarisemine.



https://et.wikipedia.org/wiki/Eesti_n%C3%A4itlejate_loend

Siin on loetletud Eestist pärit, Eestis elanud ja eesti rahvusest teatri- ja
filminäitlejaid.

Heilo Aadla - Argo Aadli - Agnes Aaliste - Viive Aamisepp - Ott Aardam - Henn
Aare - Inna Aare - Irja Aarma - Jüri Aarma - Reet Aarma - Andre Aarniste - Mart
Aas - Marta Aasa - Kristel Aaslaid - Katri Aaslav-Tepandi - Ants Aasmaa - Irja
Aav - Murel Aav - Tõnu Aav - Evald Aavik - Ervin Abel - Margus Abel - Mari Abel
- Tamara Abel - Maia Adari - Olga Adari - Rudolf Adelmann - Karl Ader - Voldemar
Ader - Kais Adlas - Raivo Adlas - Enn Adusson - Ilse Adusson - Rein Aedma - Ada
Ahi - Dajan Ahmetov - Liisa Aibel - Marika Aidla - Endel Aimre – Lembit Aimre -
Linda Ainla - Elmo Ainula - Anti Ainumäe - Riina Airenne - Silvi Ait - Ira
Ajango - Alide Alaküla - Ellen Alaküla - Robert Alamaa - Randar Alango - Rudolf
Alari - Nata Albring-Kruusmann - Urmas Alender - Voldemar Alev - Martin Algus -
Armin Alla - Illi Allabert - Rudolf Allabert - Ljuba Aller - Elise Allik -
Peeter Allik - Alli Alliksoo - Andrus Allikvee - Otto Aloe - Milli Altermann -
Theodor Altermann - Anna Alt-Jakobson - Anna Altleis - Jaan Altleis - Kaarli
Aluoja - Hannes Ambos - Ants Ander - Anu Ander - Lehte Ander - Ago Anderson -
Rein Andre - Valve Andre - Karin Andrekson - Paula Andrekson - Ludmilla
Andrianova - Ain Anger - Endel Ani - Eva Annast - Helgi Annast - Sergi Annilo -
Maria Annus - Rednar Annus - Robert Annus - Rein Anon - Nadežda Antipenko -
Maimu Anto - Lembit Anton - Eugen Antoni - Ljubov Antoni - Olavi Antons - Jenny
Anvelt - Astrid Arak - Sirje Arbi - Aleksander Arder - Helmi Aren - Rein Aren -
Väino Aren - Anu Arendi - Juta Arg - Toivo Arnover - Inge Arro - Aleksander Arry
- Ines Aru - Leida Aru - Jaanika Arum - Virve Aruoja - Heino Arus - Tiit Aruvee
- Jim Ashilevi - Erki Aule - Edmund Aumere - Merle Aunpuu - Aleksander Aur -
Ajjar Ausma - Märt Avandi - Maria Avdjuško

Tõnu Bachmann - Marika Barabanštšikova - Eino Baskin - Roman Baskin - Ruts
Bauman - Laura Baumverk - Ülle Bernhardt-Hertmann - Lydia Bock

Toomas Edur - Olev Eek - Aleksander Eelmaa - Taavi Eelmaa - Andrus Eelmäe -
Lembit Eelmäe - Ivo Eensalu - Marika Eensalu - Enno Eesmaa - Epp Eespäev - Elle
Eha - Valve Ehala - Helmi Einer - Aino Einla - Anna Ekston - Kitty Eller - Kai
Elling - Kristel Elling - Rauno Elp - Herta Elviste - Eino Ende - Richard Ende -
Aili Engelberg - Rudolf Engelberg - Roland Engman - Elvira Ennok - Heino Ennok -
Elita Erkina - Andero Ermel - Theodor Ers - Iivi Ervin - Ants Eskola - Olev
Eskola - Mihkel Essmann - Ita Ever

Liis Haab - Ahto Haabjärv - Jaan Haabjärv - Alar Haak - Maarja Haamer - Raul
Haaristo - Juss Haasma - Aino Haav - Maire Haava - Verner Hagus - Uko Halla -
Priit Hallap - Arvi Hallik - Alide-Johanna Halliste - Mati Hammer - Rene Hammer
- Enn Hango - Teet Hanschmidt - Benno Hansen - Kristjan Hansen - Leopold Hansen
- Mall Hansen - Johan Hansing - Meelis Hansing - Wilhelmine Hansing - Anatoli
Hanson - Ravo Hanura - Liivika Hanstin - Heikki Haravee - Alvi Hargel - Jaan
Hargel - Dmitri Hartšenko - Sven Heiberg - Terje Heido - Jaak Hein - Valentina
Hein - Viive Hein - Uno Heinapuu - Marian Heinat - Kersti Heinloo - Norbert
Heinloo - Anu Heinsalu - Helle-Reet Helenurm - Tiit Helimets - Mare Hellam -
Hilda Hellas - Ludmilla Hellat-Lemba - Julius Helsblum - Neeme Henk - Ago Herkül
- Imbi Herm - Evald Hermaküla - Endla Hermann - Agate Hiielo - Siina Hiievälja -
Elfriede Hilden - Valdur Himbek - Mercedes Hink - Aavo Hinno - Lea Holst - Emmy
Holz - Agnes Holt - Vladislav Horuženko - Ludmilla Hussar - Aado Hõimre - Lembit
Härm - Martin Härm - Tiit Härm - Viiu Härm - Edkar Härmson

Tiina Ideon - Hermann Iila - Ella Ilbak - Andres Ild - Linda Ilja - Kaja Ilmjärv
- Helgi Ilo - Marie Ilves - Tamara Imre - Aita Indrikson - Villem Indrikson -
Tanel Ingi - Kaarel Ird - Ingrid Isotamm - Ingrid Iter - Guido Ivandi - Kati
Ivaste - Aleksandr Ivaškevitš

Marta Jaago - Tiina Jaaksoo - Anna Jaamets - Henn Jaaniste - Margus Jaanovits -
Erich Jaansoo - Allan Jaas - Peeter Jakobi - Maarja Jakobson - Viktor Jakovlev -
Peeter Jalakas - Valter Janno - Vello Janson - Eike Joasoo - Ida Johannes -
Kalju Johannson - Aire Johanson - Gustav Johanson - Jaak Johanson - Jaan
Johanson - Uku Joller - Tanel Jonas - Ado Joonas - Leida-Marie Joonson - Mait
Joorits - Janek Joost - Triin Jugapuu - Felix Juhandi - Aleksander Juhani -
Jaanika Juhanson - Laine Juhansoo - Amanda Juhkamson - Aljo Juhkum - Karl
Jungholz - Marilyn Jurman - Lii Jõe - Jaak Jõekallas - Mare Jõgeva - Ants Jõgi -
Arli Jõgi - Elsa Jõgi - Julie Jõgi - Rudolf Jõks - Toomas Jõõger - Endel Jägala
- Eduard Järs - Julius Järve - Leili Järve - Malle Järve - Andres Järvela -
Leontine Järvepera - Arne Järvesaar - Jüri Järvet - Lemme Järvi - Tatjana Järvi
- Ene Järvis - Ninel Järvson - Merle Jääger - Udo Jääger - Leida Jürgens -
Peeter Jürgens - Milvi Jürgenson - Juhan Jürgo - Meta Jürgo - Aili Jürissaar -
Ain Jürisson - Veiko Jürisson - Mikk Jürjens - Elmar Jürmann - Vello Jürna -
Faime Jürno

Anu Kaal - Johannes Kaal - Ellen Kaarma - Harri Kaasik - Vaike Kaasik - Katri
Kaasik-Aaslav - Maie Kaasikmäe - Mihkel Kabel - Karl Kadak - Epp Kaidu - Erich
Kajandi - Veera Kala - Marie Kalbek - Märt Kalbus - Konstantin Kald - Mati Kalda
- Piret Kalda - Kalle Kaldma - Tiit Kaldma - Hans Kaldoja - Lauri Kaldoja -
Johannes Kaljola - Hannes Kaljujärv - Rasmus Kaljujärv - Peeter Kaljumäe - Erika
Kaljusaar - Ülle Kaljuste - Karl Kalkun - Aksel Kallas - Kalju Kallas - Vera
Kallas - Aivar Kallaste - Harry Kallaste - Juhan Kallaste - Vivian Kallaste -
Imbi Kallikorm - Rudolf Kalm - Ida Kalme - Hanno Kalmet - Henrik Kalmet -
Karl-Andreas Kalmet - Leo Kalmet - Madis Kalmet - Toomas Kalmet - Mari Kamp -
Mart Kampus - Anu Kanarik - Liia Kanemägi - Mari Kangilaski - Rein Kangro -
Guido Kangur - Villu Kangur - Helmi Kann - Karli Kannelmäe - Paul Kannuluik -
Tiina Kapper - Kalju Karask - Eha Kard - Harald Kard - Peeter Kard - Ann Karden
- Tiina Kareda - Peeter Karell - Jüri Karindi - Katrin Karisma - Herta Karjamets
- Feliks Kark - Tõnu Kark - Kaarel Karm - Karin Karm - Priit Karm - Alina
Karmazina - Aita Karo - Väino Karo - Eliisabet Karotam - Sten Karpov - Jelena
Karpova - Marta Karring - Eedo Karrisoo - Voldemar Karro - Ott Kartau - Aino
Kartul - Lehte Karula - Vaike Karusoo - Naima Kasak - Aiki Kase - Kristjan
Kasearu - Anne Kasemets - Kaire Kasetalu - Erni Kask - Irina Kask - Jaanus Kask
- Teet Kask - Tõnis Kask - Valentine Kask - Arnold Kasuk - Linda Kasuk - Leia
Kasumets - Artur Kattai - Helgi Kattai - Tõnis Kattai - Tõnu Kattai - Oiva
Kaupinen - Sirje Kaur - Albina Kausi - Enn Keerd - Lembit Kees - Marie Kei -
Hannes Kelder - Aleksander Keller - Guido Kenner - Ireen Kennik - Maimu Kents -
Johannes Kepp - Ago-Endrik Kerge - Raido Keskküla - Elvi Kesküla - Marina Kesler
- Sirje Kets - Arnold Kettman - Elise Kevend - Urmas Kibuspuu - August Kiho -
Jaan Kiho - Vaike Kiik - Voldemar Kiin - Kaljo Kiisk - Joosep Kiiver -
Aleksander Kikas - Eduard Kikas - Lea Kikas - Kiira Kikerpuu - Gunnar Kilgas -
Paul Kilgas - Tõnu Kilgas - Kaarel Kilvet - Artur Kink - Lauri Kink - Virve
Kiple - Merilin Kirbits - Vallo Kirs - Verni Kirs - Olev Kitsas - Lulu
Kitzberg-Pappel - Avo Kittask - Enn Kivi - Eve Kivi - Heino Kivi - Mihkel
Kivilaan - Elmar Kivilo - Katrin Kivimägi - Ants Kivirähk - Arnold Kivirähk -
Ingrid Kivirähk - Garibaldi Kivisalu - Diana Klas - Ada Klein - Aleksander
Kleius - Maria Klenskaja - Rein Klink - Enn Klooren - Mati Klooren - Anti Kobin
- Meta Kodanipork - Jüri Koger - Heli Kohv - Katrin Kohv - Milvi Koidu - Külli
Koik - Liisi Koik - Artur Koit - Jaan Kolberg - Linda Kolde - Mart Koldits -
Ants Kollo - Peeter Kollom - Kalju Komissarov - Luule Komissarov - Hanno Kompus
- Ita Kongas - Amalie-Luise Konsa - Linda Konsap - Erna Konts - Leida Koorits -
Malle Koost - Gerda Kopp - Helju Koppa - Einari Koppel - Elvi Koppel - Jaak
Koppel - Milvi Koppel - Teet Koppel - Mark Koritko - Erna Korjus - Maile Korjus
- Kalev Korkma - Marika Korolev - Ants Korv - Enn Kose - Kädi Kosenkranius -
Lidia Kostandi - Rein Kotkas - Enn Kraam - Rudolf Kraav - Tarvo Krall - Saima
Kranig - Anni Kreem - Toomas Kreen - Uno Kreen - Kersti Kreismann - Valentina
Kremen - Allan Kress - Tiia Kriisa - Maimu Krinal - Tiina Kripsaar - Priit
Kripson - Madli Kristjuhan - Jüri Krjukov - Endel Kroon - Tooni Kroon - Theodor
Krull - Viktor Krull - Berta Krumm - Hendrik Krumm - Piret Krumm - Arnold Krupp
- Ernst Kruuda - Hugo Kruuda - Heikki Kruus - Ants Kruusement - Arvo Kruusement
- Priit Kruusement - Vilja Kruusement - Elli Kubjas - Veli Kudres - Salme Kuik -
Aino Kukepuu - Vello Kukesoo - Jaana Kukk - Terje Kukk - Tiina Kukli - Arvo
Kukumägi - Adja Kuljus - Riivo Kuljus - Galina Kulkina - Arnold Kull - Elle Kull
- Juhan Kull - Katrin Kullamaa - Heino Kulvere - Katrin Kumpan - Helle Kuningas
- Neeme Kuningas - Tiina Kuningas - Karol Kuntsel - Sven Kuntu - Nadia Kurem -
Raivo Kuremaa - Vambola Kurg - Eduard Kurnim - Jaan Kurnikoff - Alma Kurtna -
Anna-Liisa Kurve - Igor Kurve - Alo Kurvits - Kitty Kuskova - Voldemar Kuslap -
Jenny Kuslapuu - Antonina Kusminina - Vladimir Kuzmin - Laine Kuulma - Vally
Kuurman - Claire Kuus - Edmar Kuus - Heljo Kuusemets - Ilmar Kuusemets - Niina
Kuusik - Paul Kuusik - Tiit Kuusik - Ivo Kuusk - August Kuuskemaa - Betty
Kuuskemaa - Linda Kuusma - Aleksander Kõiv - Eino Kõiv - Martin Kõiv - Kaarel
Kõive - Milvi Kõnnusaar - Kaie Kõrb - Hele Kõre - Ludmilla Kõrts - Mati Kõrts -
Alo Kõrve - Harry Kõrvits - Viiu Kõrvits - Adolf Käis - Andrus Kämbre - Ants
Känd - Volli Käro - Ervin Kärvet - Aasa Käsi - Risto Kübar - Jüri Kühn - Aino
Külvand - Eduard Külvet - Aksel Küngas - Feliks Künnapuu - Riho Kütsar - Alfred
Kütt - Marianne Kütt - Jakob Küüts

Aadu Laabus - Marta Laan - Ants Laande - Piret Laanelepp - Aare Laanemets - Paul
Laanemets - Ave Laanoja - Aleksander Laar - Ly Laar - Adolf Laas - Helle Laas -
Paul Laasik - Voldemar Laason - Lia Laats - Väino Laes - Lauri Lagle - Lembit
Lahe - Anna Laht - Arvo Laid - Milvi Laid - Tatjana Laid - Silvia Laidla - Liis
Laigna - Ants Lainevool - Mart Laisk - Leida Laius - Anu Lamp - Elsa Lamp - Tõnn
Lamp - Johannes Lampson - Alma Landberg - Lilli Laoniidu - Alfred Laos - Arne
Laos - Rein Laos - Roland Laos - Vladimir Laptev - Tont Laretei - Aleksander
Larin - Ly Lasner - Jüri Lass - Liis Lass - Juri Latko - Alice Lattik - Amandus
Lattik - Katariina Lauk - Erki Laur - Hugo Laur - Mart Laur - Miroslav Laur -
Piret Laurimaa - Arno Lauring - Ants Lauter - Jaan Leemets - Asta Lees - Kristel
Leesmend - Mare Leet - Kai Leete - Voldemar Leetjärv - Liia Leetmaa - Rete
Leetna - Aili Leetva - Veera Leever - Juta Lehiste - Leonid Lehtla - Magda
Lehtla - Uno Leies - Siiri Leinatamm - Aime Leis - Aadu Leissar - Johanna-Marie
Leissar - Mall Leissar - Reet Leissar - Herta Lember - Vaadu Lember - Eduard
Lemmiste - Urmas Lennuk - Astrid Lepa - Ester Lepa - Margus Lepa - Andres Lepik
- Iivi Lepik - Leida Lepik - Triin Lepik - Kadri Lepp - Nieves Lepp - Tõnis Lepp
- Agnes Lepp-Kaasik - Rea Lest - Leida Levald - Tiiu Levald - Pirjo Levandi -
Martin Libene - Lydia Liblikmann - Ülle Lichtfeldt - Katre Lidmets - Karl
Liigand - Oskar Liigand - Arnold Liiger - Eduard Liiger - Ellen Liiger - Albert
Liik - Jörgen Liik - Edmund Liim - Juha Liira - Hilja Liiv - Salme Liiv - Senta
Liiv - Ants Liivak - Maria Lee Liivak - Lembit Liivamägi - Aleksander Lilbok -
Artur Lill - Ella Lill - Mari Lill - Mari-Liis Lill - Pille Lill - Aino Lilla -
Helga Lilleorg - Tiit Lilleorg - Valentin Lind - Kaja Lindal - Lisl Lindau -
Mart Lindebaum - Liis Lindmaa - Artur Linnamägi - Tõnno Linnas - Eva Linnumägi -
Osvald Lipp - Sergius Lipp - Teodor Lipp - Hella Lippasaar - Susy Lipp-Jakobson
- Ly Lippur - Ülo Lodeson - Epp Lohk - Natali Lohk - Valdeko Loigu - Uno Loit -
Anu Lomp - August Lomp - Lydia Loo - Raine Loo - Verner Loo - Virve Loodsalu -
Priit Loog - Niini Loona - Maire Loorents - Lilian Looring - Marje Loorits -
Venno Loosaar - Ida Loo-Talvari - Asta Lott - Salme Lott - Mae Luha - Elmar
Luhats - Kata-Riina Luide - Juhan Luik - Markus Luik - Milvi Luik - Sulev Luik -
Vilma Luik - Natalia Lukaševitš - Pille Lukin - Ella Lukk-Kudu - Jüri Lumiste -
Olga Lund - Ada Lundver - Inga Lunge - Lydia Lust - Meta Luts - Tiit Luts -
Valter Luts - Ain Lutsepp - Lilli Lutter - Väino Luup - Veera Luur - Toomas
Lõhmuste - Karin Lätsim - Vaike Lätt - Elmar Lätti - Tanel Lään - Amanda Lääne -
August Lääne - Karin Lätti - Johannes Lükki - Bernhard Lülle - Ago Lüüdik

Martin Maagen - Anne Maasik - Elsa Maasik - Maie Maasik - Õie Maasik - Linda
Madis - Mart Madiste - Kleer Maibaum-Vihmar - Kaido Maidla - Riina Maidre -
Raimu Maiksar - Teo Maiste - Paul Maivel - Lembit Majas - Vello Makke - Roman
Maksimuk - Eva Malleus - Hilda Malling - Franz Malmsten - Hugo Malmsten - Mait
Malmsten - Rein Malmsten - Priit Manavald - Henry Mandel - Heino Mandri - Maimu
Mardi - Eve Maremäe - Anne Margiste - Elmar Maripuu - Enna Maripuu -
Nikolai-Feodor Maripuu - Theo Maripuu - Lehte Mark - Anna Markus - Jüri Markus -
Leo Martin - Mare Martin - Valli Martin - Elmar Martinson - Maire Martinson -
Loore Martma - Therese Masing - Ella Masing-Grünberg - Marko Matvere - Virve
Meerits - Aleksander Meermann - Eva Meil - Ellu Meister - Zoja Mellov - Aarne
Melts - Helene Meltsas - Ludvig Menning - Märt Meos - Vello Merimaa - Alfred
Mering - Mai Mering - Triinu Meriste - Agne Merit - Karl Merits - Lydia
Merits-Sepa - Maria Merjanskaja - Helena Merzin - Leonhard Merzin - Laine
Mesikäpp - Maarika Mesipuu-Veebel - Raivo Mets - Harald Metsis - Marje Metsur -
August Michelson - Kaie Mihkelson - Hans Miilberg - Carmen Mikiver - Mikk
Mikiver - Tõnu Mikiver - Mart Mikk - Tõnu Mikk - Enno Mikkelsaar - Olga
Mikk-Krull - Marina Mikk-Murakin - Ilmar Mikkor - Margus Mikomägi - Silja Miks -
Madis Milling - Sirje Minhof - Peeter Mirski - Bruno Mitt - Helene Mitt - Maarja
Mitt - Manivalde Mitt - Oskar Mitt - Felix Moor - Kertu Moppel - Terese Mugasto
- Truuta Muld - Mai Murdmaa - Mari Murdvee - Hilje Murel - Jaan Muri - Natalja
Murina - Maret Mursa - Raido Murss - Anu Murss-Põldar - Mati Murumaa - Taavet
Mutsu - Leida Mõttus - Polli Mõtus - Ain Mäeots - Paul Mäeots - Lembit Mägedi -
Aarne Mägi - Aleksander Mägi - Alice Mägi - Arvi Mägi - Laine Mägi - Lembo Mägi
- Maigret Mägi - Marin Mägi - Paul Mägi - Tõnis Mägi - Viktor Mägi - Andres
Mähar - Tiina Mälberg - Maarika Mälksoo - Aleksander Mälton - Reet Mändmets -
Tarmo Männard - Marju Männik - Mai Männiko - Ilmar Märks - Erika Määrits - Ellen
Mölder - Milvi Mölder - Pauline Mölder - Mari Möldre - Hilda Möldroo - Ida
Möller-Tüür - Aleksander Müller - Jaan Mürk - Thomas Mürk - Armilde Müür - Mart
Müürisepp

Ernst-Eduard Naaris - Helju Nael - Elvi Nander - Heinrich Nau - Lauri Nebel -
Eve Neem - Kersti Neem - Eero Neemre - Gerd Neggo - Veera Nelus - Marek
Nepomnjaštši - Helmi Nerep - Ilmar Nerep - Katrin Nielsen - Hans Nieländer -
Ellen Niglas - Eduard Niilus - Jüri Niin - Aleksander Niine - Tõnis Niinemets -
Arno Niitof - Rufina Noor - Taisto Noor - Allan Noormets - Andres Noormets -
Ants Nopri - Henrik Normann - Eva Novek - Peeter Novoseltsev- Jekaterina
Novosjolova - Egon Nuter - Rudolf Nuude - Laura Nõlvak - Endel Nõmberg - Artur
Nõmmik - Enn Nõmmik - Renee Nõmmik - Sulev Nõmmik - Ella Nõmtak - Milli Nõmtak -
Kaili Närep - Elmo Nüganen - Saara Nüganen

Marta Ohaka - Andres Oja - Peeter Oja - Pääru Oja - Rein Oja - Tõnu Oja - Helga
Ojalo - Madis Ojamaa - Eduard Ojamets - Indrek Ojari - Tiit Ojasoo - Age Oks -
Andres Oks - Madis Ollikainen - Liina Olmaru - Rein Olmaru - Asta Olo - Kati Ong
- Katrin Oolo - Margus Oopkaup - Helmi-Marie Oot - Raivo Opsola - Ain Orav -
Aksel Orav - Illart Orav - Jaanus Orgulas - Maimu Orgussaar - Juri Orlov - Liina
Orlova - Kalju Orro - Kaarel Orumägi - Ülle Orusalu - Andres Ots - Artur Ots -
Asta Ots - Georg Ots - Jori Ots - Karl Ots - Senta Ots - Toomas Ots - Kuno Otsus
- Velda Otsus - Benita Otti - Heino Otto

Heljo Paas - Reet Paavel - Voldemar Paavel - Linda Paberit - Endel Padrik -
Paula Padrik - Olaf Paesüld - Voldemar Pahkla - Ants Pahla - Maria Paimre - Ella
Pajo - Louise Elisabeth Pajo - Maimu Pajusaar - Ester Pajusoo - Rein Pakk -
Meelis Pakri - Herman Palang - Voldemar Paldre - Aivo Paljasmaa - Arkadi Pallo -
Erna Pallo - Mari Palm - Mati Palm - Bernhard Palmberg - Merle Palmiste - Ksenia
Palmre - Külli Palmsaar - Tiit Palu - Anne Paluver - Maret Pank - Voldemar Panso
- Alma Papp - Ülo Papp - Koidula Pappel - Marje Parikas - Harri Paris - Dagmar
Parmas - Kai Parmas - Marie Parrik - Leida Parrol - Elmerice Parts - Enn Parve -
Raimo Pass - Eduard Pea - Lauri Pedaja - Priit Pedajas - Taavi Pedriks - Malle
Peedo - Leida Peekmann - Boris Peensaar - Ao Peep - Helend Peep - Maret Peep -
Emma Peeri - Marju Peerna - Karin Peetri - Valdo Peetri - Salme Peetson - Ragne
Pekarev - Terje Pennie - Richard Peramets - Lembit Peterson - Maria Peterson -
Marius Peterson - Laura Peterson - Ferdinand Pettai - Kaljo Pettai - Härm Pihl -
Helle Pihlak - Ella Piho - Ene Piir - Olga Piiroja - Hilda Piir-Rosenthal -
Athalie Pilden - Ants Piller - Netty Pinna - Paul Pinna - Signe Pinna - Joseph
Pirchan - Astrid Pirn - Rudolf Plakk - Sergei Podekrat - Mirtel Pohla - Mari
Pokinen - Marika Poobus - Madli Poola - Endel Poom - Paul Poom - Salme Poopuu -
Veiko Porkanen - Elanda Porrmann - Tiia Porss - Kristiina-Hortensia Port -
Taavet Poska - Vilma Poska - Elena Poznjak-Kõlar - Voldemar Praakel - Margus
Prangel - Tarmo Prangel - Aleksandra Pranno - Anu Presjärv - Linnar Priimägi -
Eneken Priks - Priit Prillup - Jaak Prints - August Promen - Ain Prosa - Arnold
Pruuli - Helena Pruuli - Valter Prügi - Hillar Puhm - Peep Puis - Eduard Pukk -
Theodor Puks - Liisa Pulk - Hans Pulst - Kristi Pumbo - Mia Pumbo - August Puna
- Hedi Pundonen - Jenny Pungar - Helga Purre - Lulo Purre - Alice Puss-Stamm -
Ahti Puudersell - Ellu Puudist - Helmi Puur - Sirje Puura - Väino Puura - Uno
Puusaag - Jaan Puusepp - Mare Puusepp - Sergi Puusepp - Andres Puustusmaa - Inge
Põder - Julius Põder - Lembit Põder - Elli Põder-Roht - Meelis Põdersoo - Üllar
Põld - Karl-Robert Põlde - Kristian Põldma - Vahur-Paul Põldma - Alari Põldoja -
Olev Põldoja - Aleksandra Põldots - Dan Põldroos - Priit Põldroos - Oskar Põlla
- Nikolai Põlluaas - Eduard Põltsamaa - Priit Põltsamaa - Elina Pähklimägi -
Irina Pähn - Leontine Päiv - Marie Päiv - Eha Pärg - Eero Pärgmäe - Viktor Päri
- Aaro Pärn - Andres Pärn - Endel Pärn - Katrin Pärn - Maarius Pärn - Malle Pärn
- Irina Pärtel - Piret Päär - Alide Päärson - Pille Pürg - Eva Püssa - Valdek
Pütsep - Aleksander Püvi

Enn Raa - Helle Raa - Tõnu Raadik - Andres Raag - Arvo Raag - Kaljo Raag - Doris
Kristina Raave - Helvi Raamat - Rita Raave - Ande Rahe - Anneli Rahkema - Aino
Raid - Kaarin Raid - Jane Raidma - Irene Raiend - Jüri Raiend - Magda Raik -
Riide Raik - Arvo Raimo - Thea Raist - Ernst Raiste - Lembit Rajala -
Christopher Rajaveer - Eduard Ralja - Leida Rammo - Leida Rammul - Eve Randkivi
- Iivi Randla - Adele Randoja - Evald Randoja - Juhan Randoja - Aleksander
Randviir - Tiiu Randviir - Dagmar Rang - Johannes Ranna - Aili Rannaste - Ülo
Rannaste - Irina Ranniku - Rein Ranniku - Karin Rask - Priit Ratas - Ursula
Ratasepp - Elsa Ratassepp - Jaan Ratassepp - Rudolf Ratassepp - Valdeko
Ratassepp - Jaan Ratnik - Otto Raud - Heino Raudam - Ott Raudheiding - Priit
Raudkivi - Bert Raudsep - Gert Raudsep - Geeni Raudsepp - Kristiina Raudsepp -
Peeter Raudsepp - Heino Raudsik - Sirje Raudsik - Päären Raudvee - Evi Rauer -
Piret Rauk - Illaria Raukas - Ott Raukas - Mauri Raus - Sander Raus - Alfred
Rebane - Johannes Rebane - Mati Rebane - Milli Rebane - Sander Rebane - Tiina
Rebane - Ly Rebbas - Salme Reek - Anne Reemann - Ranet Rees - Jarmo Reha - Leino
Rei - Linda Reial - Magda Reiart - Susy Reiart - Anu Reidak - Helmi Reilas -
Reet Reiljan - August Reiman - Liina Reiman - Hilda Reimann - Nelly Rein - Ester
Reinart - Tiiu Reinau - Riina Reinik - Veljo Reinik - Ivo Reinok - Elina Reinold
- Anti Reinthal - René Reinumägi - Linda Reinup - Jaan Rekkor - Astrid Relve -
Salme Remmelgas - Annely Renel - Kalju Renel - Aleksander Resta - Kaur Riismaa -
August Riismann - Heino Rikas - Elga Rips - Aino Ripus - Valve Ristma - Elts
Ristmägi - Liia Ritsing - Mait Robas - Aleksei Rodionov - Veera Rogožina -
Jaanus Rohumaa - Adele Roman - Jussi Romot - Ago Roo - Johannes Rooberg - Robert
Rood - Pille Roomere - Ilmar Roomets - Lydia Roos - Peeter Roos - Eliise Paula
Roosa - Jüri Roosaar - Aime Roosileht - Andres Roosileht - Herbert Roosman -
Reet Rootare - Heiki Roots - Martin Roots - Riho Rosberg - Valentin Ross -
Valentina Rossar - Julius Rossfeldt - Ludvig Rost - Siim Rulli - Ilse Rumbalu -
Aimi Rumessen - Maaja Rumessen - Linda Rummo - Elly Rump - Felix Rump - Marta
Rungi - Paul Ruubel - Tarmo Ruubel - Tene Ruubel - Aarne Ruus - Erik Ruus -
Karin Ruus - Anu Ruusmaa - Jaan Rõõmussaar - Hele Rähn - Vambola Rähn - Ene
Rämmeld - Kadri Rämmeld - Meelis Rämmeld - Riho Räni - Gita Ränk - Maila Rästas
- Peeter Rästas - Illar Rätsep - Tõnis Rätsep - Rita Rätsepp - Toomas Rätsepp -
Tiina Rääk - Lensi Römmer - Aigi Rüütel - Raivo Rüütel - Helgur Rosental

Aare Saal - Indrek Saar - Johannes Saar - Maire Saar - Tõnu Saar - Kalju Saareke
- Üllar Saaremäe - Liisa Saaremäel - Liina Saari - Elfriede Saarik - Anni
Saariste - Yrjö Saarnio - Sulev Saarup - Hilda Sabbe - Reinhold Sachker - Aivo
Sadam - Maie Saealle - Tiia Saealle - Alexius Sagor - Reimo Sagor - Külliki
Saldre - Viljo Saldre - Dimitri Saliste - Ago Saller - Helgi Sallo - Eduard
Salmistu - Elmar Salulaht - Inga Salurand - Haili Sammelselg - Indrek Sammul -
Jaan Sammul - Vaike Saral - Helmi Sarap - Salme Sarapuu - Arnold Sarv - Kristjan
Sarv - Meelis Sarv - Aleks Sats - Katrin Saukas - Ellen Saul - Hans Saul - Jaan
Saul - Tõnis Saul - Margit Saulep - Larissa Savankova - Konstantin Savi - Leonid
Savitski - Irina Savuskan - Maiken Schmidt - Paul-Erich Schneider - Eevi Schütz
- Sepo Seeman - Aino Seep - Henno Sein - Oskar Seliaru - Tambet Seling - Enno
Selirand - Heino Seljamaa - Lydia Seller - Linda Sellistemägi - Ülo Selter -
Angelina Semjonova - August Sepp - Endel Sepp - Hilja Sepp - Kustav Sepp - Ott
Sepp - Paul Sepp - Selma Sepp - Peep Seppik - Karin Sepre - Olev Serg - Alice
Serman - Hilda Sestov - Julius Sestov - Jaan-Willem Sibul - Richard-Voldemar
Siig - Jenny Siimon - Johannes Siimsen - Samuel Siirak - arnold Sikkel - Piret
Sikkel - Anni Silbermann - Eili Sild - Tarmo Sild - Kaja Sildna - Ilmar Silla -
Mall Sillandi - Nadežda Sillar - Errart Sillart - Ants Simm - Aivar Simmermann -
Endel Simmermann - Maret Simmo - Rain Simmul - Piret Simson - Larissa Sintsova -
Valve Sirel - Elise Sisask - Larissa Skljanskaja-Uher - Kaia Skoblov - Mihkel
Smeljanski - Tamara Solodnikova - Linnar Solvi - Arthur Sommer - Maie Sommer -
Maimu Sonn - Leida Soom - Mare Soomre - Eda Soomus - Lembit Soone - Tamara Soone
- Hilda Sooper - Helje Soosalu - Valter Soosõrv - Ago Soots - Anna Soots -
Sophie Sooäär - Aarne Soro - Arnold Spirka - Eero Spriit - Elonna Spriit -
Margus Stalte - Alma Steinberg - Peter Andreas Christoph Johann Steinsberg -
Priit Strandberg - Albin Strutzkin - Anneli Suits - Maret Suits - Tiina Suits -
Tiit Sukk - Simeoni Sundja - August Sunne - Väino Suri - Hugo Sutt - Toomas
Suuman - Maie Suurallik - Arno Suurorg - Nikolai Suursööt - Mena Suvari - Enn
Suve - Ida Suvero - Tarvo Sõmer - Inna Sõrmus - Selma Sõõro - Voldemar Sõõro -
Alfred Sällik - Grete Sällik - Andres Särev - Anna Särev - Valter Särg - Veera
Särgava - Leila Säälik - Kaarel Söödor - Magda Söödor - Heiko Sööt - Meeli Sööt
- Galina Süvalep - Kulno Süvalep

Indrek Taalmaa - Inna Taarna - Nadežda Taarna - Garmen Tabor - Margus Tabor -
Andres Tabun - Kai Tabun - Anatoli Tafitšuk - Tarmo Tagamets - Marvi Taggo -
Rein Taidla - Toomas Taimla - Viktor Taimre - Agu Tali - Alli Tali - Leo Talimaa
- Lydia Tall - Asta Talpsepp - Jullo Talpsepp - Valentina Taluma - Aino Talvi -
Aarne Talvik - Leelo Talvik - Merle Talvik - Kadri Tamberg - Jaak Tamleht - Aino
Tamm - Aleksander Tamm - Anna Tamm - Arno Tamm - Elisabet Tamm - Herbert Tamm -
Julius Tamm - Katariina Tamm - Kiiri Tamm - Raivo E. Tamm - Salme Tamm - Signe
Tamm - Tõnu Tamm - Meeta Tammai - Karin Tammaru - Peeter Tammearu - Leili Tammel
- Alli Tammemets - Paul Tammeveski - Kalev Tammin - August Tammisaar - Diana
Tammisto - Meeli Tammu - Aasa Tammur - Ilmar Tammur - Indrek Tamre - Elo Tamul -
Kadi Taniloo - Linda Tanni - Jaan Tappel - Martin Taras - Eero Tari - Villu Tari
- Ludmilla Tarm - Lia Tarmo - Ruut Tarmo - Maria Tarre - Marta Tarto - Harry
Tarvo - Merike Tatsi - Ellen Tauden - Tiina Tauraite - Urve Tauts - Anna Techner
- Hugo Techner - Aleksander Teder - Alma Teder - Hella Teder - Ross Teder - Lii
Tedre - Peeter Tedre - Artur Tedremägi - Eido Tee - Kalju Tee - Kristi Teemusk -
Külli Teetamm - Aleksander Teetsov - Olly Teetsov - Harry Teffel - Liina
Tennosaar - Tõnu Tepandi - Taavi Teplenkov - Virve Tepp - Sulev Teppart - Alfred
Teras - Erika Tetzky - Ida Thomson - Aino Tigane - Eva Tihane - Klaudia Tiidus -
Klaudia Tiitsmaa - Elsa Tiitsman - Piia Tiitus - Juta Tikandt - Mairi Tikerpalu
- Mihkel Tikerpalu - Tiina Tikk - Friedrich Tilk - Silvia Tilk - Ella Timmer -
Eduard Tinn - Olev Tinn - Ülle Tinn - Juta Tints - Doris Tislar - Oleg Titov -
Asta Tofer - Valdur Tohera - Ants Toiger - Aare Toikka - Anni Toi-Puskar -
Eduard Toman - Felix Tomberg - Kärt Tomingas - Aivar Tommingas - Mare Tommingas
- Harald Tomson - Jaan Tomson - Toomas Tondu - Ann-Ester Toom - Helgi Toom -
Kaarel Toom - Taimo Toomast - Magda Toome - Mart Toome - Jaan Tooming - Ilmar
Toomla - Sirje Toomla - Harriet Toompere - Hendrik Toompere - Hendrik Toompere
juunior - Maie Toompere - Ülle Toompuu - Linda Toomsalu - Enn Toona - Liki Toona
- Reeda Toots - Evald Tordik - Heino Torga - Erika Torger - August Torim - Olga
Torokoff-Tiideberg - August Torop - Tiit Tralla - Raivo Trass - Jüri Trei - Lee
Trei - Malle Treial - Agnes Treier - Karl Triipus - Aleksander-Harald Trilljärv
- Elmar Trink - Mait Trink - Aida Truu - Hilda Truu - Mai Truupõld - Valdo Truve
- Linda Tubin - Taago Tubin - Veiko Tubin - Kadri Tudre - Lo Tui - Tambet Tuisk
- Voldemar Tuisk - Andres Tukk - Ülle Tundla - Eduard Turban - Fausti Turban -
Anna Turp - Ruuben Tuudur - Vello Tuulik - Anne Tuuling - Margus Tuuling - Guido
Tuvi - Tiina Tõnis - Taavi Tõnisson - Epp Tõniste - Juhan Tõnopa - Annika Tõnuri
- Regina Tõško - Siiri Tähe - Jaan Tätte - Veikko Täär - Eduard Türk - Maria
Türk - Anne Türnpu - Triin Tüvi

Paul Udal - Are Uder - Alla Udovenko - Airi Udras - Tõnis Uibo - Väino Uibo -
Alfred Uibopuu - Ilmar Uibopuu - Juhan Ulfsak - Lembit Ulfsak - Ülle Ulla - Eha
Undo - Olli Ungvere - Svetlana Unt - Silvia Urb - Toomas Urb - Leida-Marie Urbel
- Voldemar-Siegfried Urbel - Hedvig Urbla - Ain Urbsoo - Mari Urbsoo - Nero Urke
- Inge Urmi - Jaan Urvet - Ia Uudelepp - Ella Uuehendrik - Ivo Uukkivi - Eino
Uuli - Eevi Uus - Jan Uuspõld - Heino Uustal - Ragnar Uustal - Elve Uustalu

Helmut Vaag - Andrus Vaarik - Marika Vaarik - Marta Vaarik - Els Vaarman - Anu
Vabamäe - Arvo Vabamäe - Janek Vadi - Laine Vaga - Kalju Vaha - Rein Vaharo -
Aita Vaher - Alfred Vaher - Ingrit Vaher - Johannes Vaher - Margus Vaher - Aigi
Vahing - Heli Vahing - Mart Vahtel - Liina Vahter - Roland Vahtmaa - Liina
Vahtrik - Britta Vahur - Eeva Vahur - Carita Vaikjärv - Mati Vaikmaa - Nele-Liis
Vaiksoo - Ants Vain - Arnold Vaino - Heino Vaks - Oskar Valdes - Tõnu Valdma -
Viire Valdma - Villu Valdmaa - Enn Valdre - Silva Valdt - Maanus Valentin - Anne
Valge - Edgar Valge - Imbi Valgemäe - Eduard Valgma - Katrin Valkna - Helja
Valler - Alo Vallimäe - Eldor Valter - Evi Vanamölder - Helene Vannari - Paul
Varandi - Made Varango - Olli Vare - Hilja Varem - Sergo Vares - Kaupo Varik -
Uno Vark - Ardo Ran Varres - Elli Varts - Roman Varts - Harri Vasar - Viivika
Vasar - Karl Vasko - Valentina Vassiljeva - Eduard Vedler - Thea Veelma - Ragne
Veensalu - Kaido Veermäe - Anne Veesaar - Erivan Veesaar - Niina Veesaar -
Dolores Vegman - Boleslaus Veidebaum - Herta Veidenbaum - Vootele Veikat -
Ferdinand Veike - Martin Veinmann - Fritz Velberg - Kaspar Velberg - Ivo Velmet
- Alma Veltmann - Melitta Vennikas - Elts Ventsel - Ermu Verme - Marika Vernik -
Heikki-Rein Veromann - Õiela Verrev - Karl Verry - Iiris Vesik - Aime Veskimäe -
Silvia Vestmann - Luule Veziko - Asta Vihandi - Oskar Vihandi - Ülo Vihma -
Ingomar Vihmar - Erich Viidas - Kaili Viidas - Lydia Viidas - Juhan Viiding -
Aleksander Viikholm - Olari Viikholm - Aleksander Viilma - Ants Viir - Helene
Viir - Krista Viirand - Juta Viire - Tiiu Viires - Toomas Viires - Virve Viires
- Johannes Viirg - Aarne Viisimaa - Heli Viisimaa - Teesi Viisimaa - Vello
Viisimaa - Karl Viitol - Arnold Vikat - Edgar Vilba - Ain Vilbre - Kaire Vilgats
- Ülo Vilimaa - Aleksandra Viljur - Kustas Viljur - Tuuli Vilks - Jaan Villard -
Ellenide Viller - Epp Viller - Voldemar Viller - Asta Willmann - Erna Villmer -
Anne Vilt - Aleksander Vimm - Hilja Viru - Hilda Visnap - Märt Visnapuu -
Jevgeni Vlassov - Jüri Vlassov - Ilme Vohu - Margarita Voites - Peeter Volkonski
- Peeter Volmer - Ants Vomm - Mare Voog - Tarvo Vridolin - Endel Vunk - Evelin
Võigemast - Priit Võigemast - Alice Võrno - Hanna-Liina Võsa - Hermann Vähi -
Minni Vähi - Ülo Vähi - Villu Vähk - Katrin Välbe - Helene Väli - Mare Väli -
Velvo Väli - Udo Väljaots - Olga Vääter

Karl Õigus - Mihkel Õnnis - Imre Õunapuu - Inge Õunapuu - Rait Õunapuu - Lembit
Õunroos

Albert Üksip - Aarne Üksküla - Kristjan Üksküla - Siina Üksküla - Ako Ülavere -
Erich Ülevain - Maren Ülevain - Gertrud Üppis



https://et.wikipedia.org/wiki/Paju

Paju (Salix) on pajuliste sugukonda kuuluv mitmeaastaste heitlehiste lehtpuude
ja põõsaste perekond.

Paju perekonda kuuluvate puude nimetustes kasutatakse tavaliselt sõna remmelgas
ja põõsaste nimetustes sõna paju (erandiks on vesipaju). Perekonna teaduslik
nimetus Salix tuleneb keldi keelest ja tähendab sal + lis = vee lähedal.
Põhja-Eestis kannavad põõsataolised pajud rahvapäraselt nime paju, Lõuna-Eestis
pai. Puutaolised pajud kannavad Põhja-Eestis nimetust remmelgas, Lõuna-Eestis on
nende nimeks raag, Viljandi- ja Pärnumaal raid ning Saaremaal lember.

Pajusid on tänapäeval maailmas ligikaudu 450 liiki., neile lisanduvad
alamliigid, varieteedid, hübriidid ja kultivarid. Wu ja Raven'i (1999) järgi on
maailmas hinnanguliselt 530 pajuliiki. Uuemate andmete alusel võib perekond
koosneda ~350–520 liigist.

Pajud kasvavad peamiselt põhjapoolkeral, eriti parasvöötmes. Mõned pajuliigid
kasvavad Himaalaja mäestikus kuni 4000 m kõrgusel. Pajusid ei kasva Brasiilia ja
Indoneesia idaosas. Pajud puuduvad Antarktikas. Austraalias (vt ka Austraalia
pajud) ja Okeaanias kasvavad vaid sissetoodud liikidena.

Enamik pajusid lepib kõrge põhjaveetaseme ja pikaajaliste üleujutustega, samuti
kehva ja happelise mullaga. Hõberemmelgas eelistab viljakamat pinnast ja edeneb
paremini lubjarikkamal mullal, kuid kasvab sageli ka heal savimullal. Liiga
soist pinnast ei talu ka vitspaju. Seisvas või nõrgalt liikuvas vees ja
happelisel mullal suudab kasvada tuhkur paju. Kõige suurema ökoloogilise
amplituudiga arvatakse meie pajudest olevat hundipaju, mis kasvab nii liival kui
ka turbal.

Pajud kasvavad meelsasti inimkasutuses olevatel maadel nagu sissesõidetud rajad
pinnasel, kivimurdudes, küngastel, mahajäetud põldudel, kasvatades teisese
metsa. Okas- ja segametsade vööndis hõivavad pajud kasvuks märkimisväärselt
suuri alasid mahajäetud niitude arvelt. (Skvortsov 1999)

Ühes paigas kasvavad pajud moodustavad pajustiku, põõsastiku mitte pajumetsa.
Meie suurimad ja liigirikkamad pajustikud on vee läheduses: Emajõe, Võrtsjärve,
Peipsi ja Lõuna-Eesti jõgede kallastel ning luhtadel.

Maailma suurimad looduslikud pajustikud on FAO 2009. aasta andmetel Hiinas. Seal
on 189 endeemi. Hiinale järgneb Venemaa, kus kasvab ligi 120 endeemi (Skvortsov,
1968, 1999), 113 liiki Põhja-Ameerikas Mehhikost põhja poole (Argus, 2010),
Euroopas 65 liiki ja 280 liiki Aasias (Argus, 1999). 40 liiki kasvab Mongoolias,
30 Jaapanis, 26 Indias, 64 Kesk-Aasia regioonis, sh Afganistanis, Pakistanis,
Aserbaidžaanis, Turkmenistanis, Tadžikistanis, Kõrgõzstanis ja Usbekistanis. 11
endeemi kasvab Neotroopises (Mehhiko, Kesk- ja Lõuna-Ameerika) (Alford ja
Belyaeva, 2011) ja 8 liiki Aafrikas.

Paju eluvorm on varieeruv, esineb nii puid, põõsaid kui kääbuspõõsaid, enamasti
on need siiski põõsad. Pajud võivad olla madalad põõsad (näiteks hundipaju) või
ka suured puud (nt raagremmelgas). Puuks kasvavate pajude nimetuseks on ka
remmelgas. Praeguseni enim kasutatud Adolf Engleri fülogeneetiline süsteem peab
pajulisi koos paljude teiste tuultolmlejate ja lihtsat õiekatet omavate
rühmadega algelisteks, kuid nüüdseks on selge, et paju ja papli õie ehitus ei
ole algeline, vaid evolutsiooni jooksul uuesti lihtsustunud.

Lehestik on ühtedel pajuliikidel tihe, kahar, roheline, teistel hõredam
läbipaistev, hallikasrohelist või hallikasvalget värvi. Peaaegu kõigil pajudel
on vahelduv leheseis. Neil on enamasti lühikese rootsuga lihtlehed. Paljudel
liikidel on iseloomulik saagjas leheserv. Pungad on teravatipulised, neid katab
kahest pungasoomusest kokku kasvanud kiiver.

Pajudele on iseloomulikud vahelduv leheseis (ainult punapajul esineb ka vastak
leheseis) ning võrdlemisi lühikese leherootsuga lihtlehed. Silindriline
leheroots on küllaltki lühike; selle aluse juures on kaks abilehte, mis on
suuremalt jaolt hambulised (need võivad olla laiad või kitsad); abilehed
säilivad kas kuni lehe täieliku väljaarenemiseni või kogu suve. Abilehed on head
liikide eristustunnused; kõrvpajul on suured kõrvade moodi abilehed. Kõige
suuremad abilehed on noortel võsudel, mis kasvavad välja tüvest või juurtest.

Enamikul pajudel on lehelabad küllaltki kitsad ja pikad, teistel laiad ning
elliptilised. Raagremmelgal on need laiovaalsed, mustikpajul ümarad nagu
mustikal või sinikal, vitspajul ja hundipajul kitsassüstjad, raudremmelgal,
hõberemmelgal, rabedal remmelgal laisüstjad.

Lehelaba on nahkjavõitu, kas mõlemalt poolt või ainult ülalt läikiv ja
ereroheline. Viimasel juhul võib alumine pool karvakeste ja sinkjashalli kirme
tõttu olla hall või sinakas. Iseloomulik on ühtlaselt peenenäärmeliselt saagjas
leheserv ehk salikoidsed lehehambad, mille puhul lehe külgrood laienevad serva
saki tipus ja on keraja näärmekarvaga (sellise leheservaga on näiteks
hõberemmelgas, rabe remmelgas ja raudremmelgas). On siiski ka mõned terve
leheservaga või ebaühtlaselt hambulise ja nõrgalt lainja leheservaga või saagja
leheservaga liigid (hundipaju, hanepaju, vitspaju, tuhkur paju, kahevärviline
paju, mustjas paju, kõrvpaju, mustikpaju, lapi paju ja raagremmelgas).

Hundipaju (Salix rosmarinifolia) ja hanepaju (Salix repens) lehed on väheldased
ja hallid, kõrvpajul (Salix aurita) on hallikasroheliste lehtede alusel suured
ja kaua püsivad abilehtedest kõrvad, kõige suuremad lehed on pikalehisel pajul
(Salix dasyclados). Mustjas paju (Salix myrsinifolia) on nii alt kui ka pealt
roheliste lehtedega, mis kuivades lähevad kergesti mustaks. Vitspaju ehk
korvipaju (Salix viminalis) kasvatab pikad harunemata aastakasvud, mis
punumiseks nagu loodud; halapaju (Salix acutifolia) oksad ripuvad kõige
kaunimalt, aga lehed ei ole hõbepajulikult siidjad; punapajul (Salix purpurea)
on urvad kevadel punakate tolmukapeadega, raudpaju (Salix pentandra) on tumeda
tüve ja läikivate lehtedega; vesipaju ehk loogapaju (Salix triandra) kasvab vee
ääres, ketendav koor toob kaneelikarva värvi nähtavale. Lapi pajul (Salix
lapponica) on laiad lehed paksu valge vildi sees, verkja paju (Salix starkeana)
on sinihalli värvi, hoiab lehetippu kõveras ja leheserva saehammas algab poolest
lehest tipu poole.

Enamikel pajudel on vanemate tüvede välispinnal suured pikilõhed. Amygdalinae-
sektsiooni liikidel võib koor kooruda ebakorrapärase kujuga kooretükkidena. Kui
eemaldada pealmine kiht, kas rebides või koorub see ise, on ülejäänud koor
(sarnaselt eukalüptile ja Chosenia 'le) sile. Floeem on enamasti valge
värvusega, kuid mõnedel pajudel on see kanaarikollane. Pajukoore välispinna
värvus noortel (ühe- kuni kolmeaastastel) võrsetel on varieeruv. Skvortsovi
arvates aga on igal pajuliigil kindlas kasvupiirkonnas oma kindel värvus, nii
näiteks on Euroopas ja Lääne-Siberis kasvaval vesipajul (S. triandra) mõnevõrra
kollakas kuid mitte kunagi punakas; mõnes Kaukaasia regioonis aga on vesipajul
tüüpiliselt punakas ja mitte kunagi kollakas koor. Võrse koor kaotab vananedes
läike ja muutub tuhmiks.

Inglise botaanik John Hill kirjutas 1751. aastal, et juur on pajul suur ja
harunev. Pajude juurte kohta teatakse vähe, usutakse et pajud on veelembesed
taimed ja omavad vastavaid kohastumusi ka juurestikus. Halapajul küündivad
külgjuured nende omanikust kuni 20 m kaugusele. Sektsiooni Longifoliae liigid ja
S. setchelliana kasvatavad juurevõsud. Mõned liigid, näiteks S. herbacea
moodustavad juurevõsudest pajukolooniaid.

Pajude perekonnas on nii ühe-, kahe- kui kolmekojalisi liike. Suhteliselt sageli
esineb paju perekonna liikide vahelisi fertiilseid hübriide. Paju perekonna
põhitunnus on kahest pungasoomusest kokku kasvanud kattekiivriga pungad,
urbadesse koondunud meenäärmetega õied, millel puudub õiekate. Nektaariumeid on
üks või kaks. Praeguseni enim kasutatud Adolf Engleri fülogeneetiline süsteem
peab pajulisi koos paljude teiste tuultolmlejate ja lihtsat õiekatet omavate
rühmadega algelisteks, kuid nüüdseks on selge, et paju õie ehitus ei ole
algeline, vaid evolutsiooni jooksul uuesti lihtsustunud.

Urbade moodustumine saab alguse tunduvalt varem kui nad muutuvad nähtavaks või
asuvad funktsioneerima. Pajul, nagu paplilgi, hakkab õisik formeeruma kohe peale
puhkavate pungade moodustumist, mis võib kõige varasemalt toimuda õitsemisele
eelneva aasta maikuus. Varane tärkamine jätab urvale ruumi täielikuks
valmimiseks enne kui need kevadel avanevad. Õisiku moodustumine võib küll alata
pungas (osaline eelformeerumine) kuid viimistletakse kasvaval võrsel. Hilja
õitseval hõbepajul, rabedal remmelgal, vesipajul ja kõige hilisemal, juunis või
isegi juulis õitseval raudremmelgal saavad rohekad väljaveninud urvad valmis
alles koos noorte lehtedega.

Pajudel arenevad urvad külgmiselt, tipmistel võrsetel on kalduvus tagasi
tõmbuda, selle asemel eeloleva kasvuaasta tarbeks puhkepungi moodustada.
Arvatakse, et pajude varase õitsemise tagab soojuskaitse (Tsukaya ja Tsuge,
2001). Urva kompaktsus võimaldab õisikul õisikupungas areneda ja see omakorda
võimaldab varaküpset õitsemist ning õisi tolmeldavate putukate ligitõmbamist.
Õite koondumine kompaktsesse õisikusse tagab selle, et õisi kaitsevad kandelehte
ääristavad karvakesed. Villasus, mis võimaldab õhuhoiet õies võib kaitsta
varaküpseid õisi öökülmade poolt tekitatava külmakahjustuse eest. Lõtva pöörist
aga kandelehe karvakesed kaitsta ei saa.

Isasurvapungad on pajudel alati suuremad kui emasurvad, selle tunnuse põhjal on
isegi talvel võimalik vahet teha sama liigi isas- ja emastaimedel. Suurte
urvapungadega liike on Eestis neli: raagremmelgas, kahevärviline paju ning
haruldased härm- ja halapaju. Raudremmelga emastaimel talvel urvapungi pole.

Austraalias on tuvastatud pajude seas biseksuaalseid isendeid (hübriidide
hulgas), need on enamasti isaspajud, kellel emasõisi ligi 10%, ja sageli samas
urvas. Biseksuaalsust esineb S. xchrysocoma'l ja kahel teisel S. babylonica
hübriidil, vähemalt ühel S. matsudana x alba kloonil, S.aegyptiaca 'l, ja osadel
S. ‘alba’ vormidel.

Kroonlehed ja õiekate pajudel harilikult puuduvad. Tupplehtede kohta kindlad
andmed puuduvad ja pole selge, kas tupplehed on täielikult kadunud või muudetud
nektraaiumeiks. Hetkel kehtiv konsensus leiab, et meenäärmed esindavad kadunud
õiekatet. Hiljutised paju ja papli sugulaste uuringud näitavad, et neil on nii
meenäärmed kui tupplehed (Alford, 2005). Lisaks tupplehtede kadumisele on
putuktolmeldavatel pajuliikidel vähenenud tolmukate arv (mõnel liigil kuni
üheni).

Õisi tolmeldavad kas putukad või toimub see tuule abiga. Viljastav õietolm võib
õietolmu levipiirkonnas (tuule abiga 1 kuni 100 km) saabuda kas sama liigi
isaselt või ka läheduses kasvavalt paju perekonna isastaimelt, kes emastaimega
samaaegselt õitseb. Isasõites on tolmukaid 2 (3–5 või ka rohkem), tolmukapead on
harilikult kollased. Harilikult on õietolmuterad 20–25 µm suurused. Pajud on
harilikult putuktolmlejad (Karrenberg jt, 2002), eriliselt tõmbavad nad
perekonna Andrena mesilasi (Knuth, 1909; Ostaff jt, 2015). Vastava piirkonna ja
aastaaja urvad on atraktiivsed ka meemesilastele (Apis mellifera L.), kes neilt
õietolmu ja nektarit korjavad.

Pajud õitsevad umbes kaks nädalat ja seemned valmivad kuu ajaga. Emasõiest
areneb kahest viljalehest koosnev kupar, milles hulgaliselt lendkarvalisi
seemneid, mis võivad tugeva tuule abil kanduda emataimest kümnete kuni sadade
meetrite kaugusele. Pajuseemnete lennuvõime on ajutine ja keskmise tugevuse
tuulega ei lenda nad kaugemale kui 10 meetrit. Pajuseemnete toitekude on
minimaalne või puudub hoopis. Peale kuprakeste avanemist idanevad soodsatesse
oludesse sattunud seemned ööpäeva jooksul. Idanemisvõime säilib neil kaks
nädalat kuni kuu. Üksnes mõnede arktiliste ja subarktiliste liikide seemned on
kohastunud külmade oludega selliselt, et elavad talve üle ja idanevad kevadel.
(R. A. Densmore ja J. C. Zasada 1983). Vara õitsevate pajude seemnelend jääb
maisse-juunisse. Raudremmelgas õitseb sügisel ja tema viljad avanevad alles
sügisel (oktoobris), kuid püsivad emaspuul varakevadeni, säilitades ka
idanemisvõime.

Seemned, mis satuvad vette, võivad veepinnal mitmeid päevi uppumatult triivida.
Lahtised karvakesed irduvad seemnest, kuid sulg jääb seemnele sappa. Vees
hulpivate seemnete kate on teatud määral hüdrofoobne. Seemned võivad isegi vees
või ka vee all idaneda ja väiksed seemikud võivad vee vastu pidada kuni kuu
aega.

Paljundada saab pajusid nii pistokste (vits-, vesi-, härm-, pikalehine, halapaju
ja rabe remmelgas), vaiade (hõbepaju) kui ka võrsikutega. Hundipaju ja
raudremmelgas, aga ka raagremmelgas, tuhkur ja lapi paju eelistavad paljunemisel
seemneid. Mitmed pajuliigid paljunevad kännuvõsudega. Pikemalt vaasi jäänud
pajuokstele võivad juured alla tulla.

Pajud on tundlikud varju ja kaastaimede suhtes. Pajuisendite eluiga on võrreldes
teiste puuliikidega lühike (40–60 aastat), väheste remmelgate eluiga ületab 150
aastat. Takistuste puudumisel võivad mitmete liikide isendid elada ka 200–300
aasta vanuseks (DeBell, 1990; Weisgerber, 1999). Vananev paju, kes murdub või
kooldub maapinna ligi, võib soodsate olude korral uuesti juurduda.

Carolus Linnaeus kirjeldas 1753. aastal 29 pajuliiki ja neist üksnes babüloni
remmelgas (S. babylonica) pärines väljastpoolt Euroopat. Hiljem kirjeldas
Linnaeus veel kolme pajuliiki: S. depressa (Fl.Suecica, 2. köide, 1755),
egiptuse paju (S. aegyptiaca) (Centuria plantarum 1, 1755) ja tömbilehine paju
(Salix retusa). Autor kasutas tömbilehist paju villase paju (S. lanata)
sünonüümina . Tollal loeti paljud morfoloogilised erinevused taksonoomilisteks.
Kui William Hudsoni "Flora Anglicas" (3. väljaanne, 1798) oli kirjas üksnes 16
Linnaeuse liiki, siis kuus aastat hiljem ilmunud Jacobo Smith'i "Flora
Britannicas" (1804) juba 45 liiki, kelledest 19 olid pakutud Smithi enda poolt.
Hiljem jätkas ta uute liikide kirjeldamist illustreeritud raamatus "English
Botany". 1806. aastal mainis C. Willdenow juba 116 liiki (nende hulgas
mitte-Euroopa päritolu liike), kelledest 30 olid tema enda poolt kirjeldatud.
1828. aastaks oli W. Kochi andmetel kirjeldatud 182 pajuliiki, 165 neist
pärinesid Euroopast. 1835. aastal oli Briti saartel mainitud pajude liigiarvuks
71. (Hooker 1835).

F. Wimmer loetles oma raamatus "Salices Europaeae" (1866) Euroopas 34 pajuliiki
ja 57 hübriidi. 19.sajandi lõpul ilmus M. Gandoger'i "Flora of Europe", milles
ta liigitas perekonda Salix 1600 liiki, kelledest 1576 liiki esitas ta ise.
Rehder jaotas perekonna 1947. aastal mitmeks alamperekonnaks ja 32. seeriaks.

Cronquisti süsteemis on paju pajuliste sugukonnas Dilleniidae alamklassis.
Andmebaasis ITIS liigitatakse perekond ülemseltsi Rosanae. Pajude perekond
kuulub malpiigialaadsete seltsi pajuliste sugukonda.[18] APG II süsteemis
paigutati perekond paju koos papliga triibusesse Saliceae.[19]

Pajuliikide piiritlemisel kaldub osa süstemaatikuid pidama vahepealsete
tunnustega liike hübriidideks, teised lubavad liigi piires erakordselt suurt
tunnuste varieeruvust, kuni eri liikide tunnuste kattumiseni. Viimasel ajal on
pajude süstemaatikas rakendatud ka molekulaarseid meetodeid. Osa looduslikke
hübriide on viljakad, just hübriidide tõttu on pajude perekonna liike üpris
keerukas eristada ja piiritleda. Kõik meie pajud on võimelised andma värdasid,
kuid ristumine ei ole ühtviisi edukas ükskõik milliste liikide vahel. Enamik
hübriide sureb juba idandina, kuid sirgub ka elujõulisi viljakaid järglasi,
kellest mõningad võivad püsima jääda.

On alust arvata, et pikalehine paju on raagremmelga, tuhkru paju ja vitspaju
hübriid, mis on Eestis paljunenud ja levib vegetatiivselt: siiani on leitud
peamiselt emasurbadega põõsaid.

Eestis kasvav looduslikult 20 ja sissetooduna 10 liiki pajusid, rohkelt on ka
nende hübriide, näiteks Salix aurita x S. corpea x S. cinerea (korvpaju,
raagremmelga ja tuhkurpaju hübriid) pärismaistena kasvavad järgmised paju
perekonna liigid:

Paljud tundra- ja mägipajud Eestis ei kasva, nagu ka külmakartlikumad liigid,
näiteks Aasiast pärit erakordselt kaunite leinaokstega babüloni remmelgas,
kellele meie talv on liiga karm. Eestimaal leidub aga pajusid, keda naabritel
pole: rabe remmelgas ei suuda kasvada Lõuna-Soomest põhja pool, looduslikult ei
kasva seal ka hõberemmelgas, punapaju ja vitspaju. Mustikpaju ei levi Eestist
lääne poole, kuid edela suunas leidub teda kohati Poolas, Tšehhis,Austrias.
Eestis kohtuvad väljaspool oma põhilevilaid härmpaju läänest-edelast ja halapaju
idast-kagust. Läänest pärit hanepaju (koos liivpajuga) ei levi saartest
kaugemale itta, arvatavati seetõttu, et siin on sobilikel kasvukohtadel vastas
lähisugulane hundipaju. Kahevärviline paju ei küüni lõunas Lätist kaugemale,
see-eest põhja pool näeme veel üpris kaugel raag- ja raudremmelgaid, mustjat,
tuhkur, kõrv-, verkjat ja ka lapi paju. Põhja pool lisandub helekarvane viltja
pajus (Salix lanata).

Eesti kõrgeim ja jämedaim hõberemmelgas, kõrgus 29 m (1999), rinnasümbermõõt
7,83 m (2006), kasvas Harjumaal Raasiku raudteejaama juures. Puu hävis tules
2011. aastal. Praegu kasvavaist pajudest jämedaim on Mäe-Soome remmelgas
Võrumaal, Antsla vallas, Soome külas, Mäe-Soome talu maadel. Hendrik Relve
mõõtmised andsid tema tüve rinnasümbermõõduks 2007. aastal 7,22 meetrit.
Tähelepanuväärseks on arvatud ka Koeru hooldekodu juures kasvav remmelgas, mille
tüve ümbermõõt maapinna ligidal oli 1998. aastal 6,93 m. Rinnakõrgusest
madalamalt mõõtes on Hendrik Relve arvates Euroopa jämedaim paju Rasina
remmelgas, mis kasvab Tartumaal Rasina Martini kiriku juures. Rasina remmelga
ümbermõõduks 0,3 m kõrgusel oli 2001. aastal 10,92 m.

Pajulehed on toitainerikkad ja neis on märkimisväärses koguses valku, neist
toituvad ja saavad eluks vajaliku paljud putukaliigid. Enamik putukaid ei tee
vahet paju eri liikidel, vaid söövad neid kõiki. Varakevadel alustavad nektarist
toitujad, siis tulevad pungaõgijad, lehenärijad ja -rullijad, pahkade
kasvatajad, okste õõnestajad ja tüve uuristajad.

Enne pajuurbade õitsele puhkemist, muneb sellesse pahksääsk. Tema vastse
elutegevuse tõttu kasvab pajuurb pikaks, venib välja, kuid ei puhke õitsele ja
lõpuks kuivab. Temaga võistlevad urbade pärast urvakärbse (Egle muscaria) ja
urvakärsakate vastsed, aga ka paljude liblikate, nagu mähkur Epiblema nisella,
mähiskoi Gelechia muscosellea või vaarika-kollaöölase (Xanthia icteritia)
röövikud, nemad hakkavad hiljem lehti sööma. Pajudel tekitavad pahkasid veel 12
mm pikkune pahkvaablane Pontania viminalis, pahksääsed Iteomyia caprae, Pontania
pedunculi ja paljud teised liigid ka lestalised, nagu pahklest Eriophyes
tetanothrix.

Pajuurbadest toituvad paljud kahetiivalised, pidevkehalised, ööliblikad,
mardikalised, nagu Egle sp., Pontopristia sp., Pontopristia sp. vastsed ja
Tortricidae, Noctuidae, Gelechiidae, ja Geometridae röövikud. Päeval külastavad
pajuurbi kollased lapsuliblikad, kirjud koerliblikad ja teised valmikuna
talvitunud päevaliblikad, aga ka kiletiivaliste hulka kuuluvad kimalased,
erakmesilased ja teised nektaritoidulised putukad. Öösiti võib pajuõitelt leida
hämarikuliblikaid.

Paju lehti närivad ja rullivad mitmed Lehetäilised ja mardikalised (Coleoptera):
Chrysomela lapponica, Chrysomela collaris, Galerucella lineola, Lochmaea caprea,
Cryptocephalus octopunctatus, Clytra quadripunctata, Cryptorhynchus lapathi,
Oberea oculata. Mitmete liblikaliikide röövikute jaoks on paju toidutaim
Nemophora metallica, Chloroclysta siterata, Eulithis spp, hiidvaksik (Geometra
papilionaria), Trichiura crataegi, Lasiocampa quercus, Phyllodesma ilicifolia,
Gastropacha quercifolia, Dysgonia algira, Agrochola macilenta, Lithophane
ornitopus Notodonta ziczac, Pheosia gnoma, Notodonta torva, Pheosia tremula,
Cerura vinula, Antheraea polyphemus, Smerinthus ocellatus jpt. On hulk liike,
kes toituvad ainult paljudel: Batrachedra salicipomenella, Coleophora albidella,
Coleophora bedella, Coleophora castipennella, Coleophora kearfottella,
Coleophora zelleriella, Eupithecia tenuiata, Sthenopis thule, Brachylomia
viminalis.

Lehtede sees elavad röövikud. Nende hulgas on ovaalse kujuga kaevandeid
moodustavad kireskoilased Phyllonorycter pastorella ja Phyllonorycter
salicicolella, nemad oma elu jooksul lehest ei välju ja nukkuvadki seal.
Tupekoilase Coleophora lusciniaepennella röövik kaevandab noores eas, hiljem
väljub kaevandist. Ebamäärase kujuga kaevandeid tekitavad pajulehtedele veel
kaevandikärblased, näiteks Phytomyza tridentata. Mardikaliste hulka kuuluva
lehehundlase (Trachys minuta) väikesi, 3–3,5 mm pikkusi valmikuid võib lehtedelt
leida suve esimesel poolel.

Paksenenud pajuoksa või võrset lahti lõigates võib sellest leida mitut liiki
putukate vastseid. Oksas või võrses uuristavad liblikaliste hulka kuuluvate,
kuid väliselt rohkem kiletiivalisi meenutavate klaastiiblaste vastsed, nendest
tuntuimad on sipelg-klaastiib (Sesia formicaeformis) ja paju-klaastiib (S.
flaviventris). Röövikute kõrval võib pajuokstest leida ka väike-haavasiku
(Saperda populnea) tõuke. Remmelgate tüvedes elab pajumailase (Cossus cossus)
röövik, kes toitub puidust. Oma elutegevuse jäägid laseb röövik närimisel
tekkinud õõnsusesse, kust see tasapisi välja voolab. Suhkrurikas vedelik seguneb
pajumahlaga ning läheb käärima. Seda käärivat vedelikku tulevad nautima teised
putukad: liblikad, mardikad ja herilased. Käärivast vedelikust joovastunud
putukaid tulevad omakorda jahtima tihased.

Juuresiku (Lamia textor) vastne uuristab noorte pajude juurekaelas ja juurtes.
Vanade pajude puitu närib muskussiku (Aromia moschata) vastne. Pajuokste säsis
elab veel silmiksiku (Oberea oculata) vastne.

Paljudes jämeda tüvega lehtpuudes elab Pajumailane , eelistades siiski paju ja
tamme. Pajudel elavad ka pajulainelane (Stilpnotia salicis), seltsingutena
leinaliblika (Vanessa antiopa) röövikud, mitmete surulaste, öölaste, näiteks
keldriöölase (Scoliopteryx libatrix), tutlaste ja vaksiklaste röövikud.

Lambad ja kitsed pügavad paju meeleldi ja rõõmustavad talveks varutud
pajuvihtade üle. Talvel pügavad pajusid põdrad, metskitsed, jänesed ja koprad.

Paju on mitmeotstarbeline kasutustaim (ravim-, värvi- ja ilutaim, energiavõsa
jne). Inimesed on paju tarvitanud väga pikka aega, millal ja kus aga sai alguse
pajude kultiveerimine, pole käesoleval ajal selge. Inimese poolt rajatud
pajustikku nimetatakse pajuistanduseks (lad k salicētum). Eestis rajati esimene
pajuistandus 1993. aastal (Koppel jt. 1996).

Ravimtaimena tunti paju juba antiikajal. Palaviku alandamiseks hakati pajukoort
tarvitama 19. sajandi alguses. 1838. aastal eraldas Rafael Piria sellest
salitsüülhappe, mida aga tugeva kõrvaltoime tõttu palavikku alandava vahendina
kasutada ei saanud.

Energiapajus nähakse tulevikukultuuri, mille kasvatamine võib kütusehindade
tõustes väga tulusaks muutuda. Eesti maaülikooli Polli aiandusuuringute keskuse
tehniku andmeil kasvatatai 2014. aastal Eestis energiapaju ligikaudu 100
hektaril. Energiavõsa peetakse tõhusaks reoveepuhastiks. Näiteks Rootsis
pumbatakse energiapaju võsadele suviti vähesaasunud olmereovett, milles leiduvad
toitained, näiteks lämmastik ja fosfor , on taimedele hästi omastatavad ja
aitavad seeläbi ära hoida keskkonna bakterioloogilist saastumist.

Mitmeid pajusorte kasutatakse olmereovees ja tööstusjäätmetes leiduvate
mürkkemikaalide kahjutuks tegemisel. Milliseid kemikaale ja kui suurtes kogustes
pajude juured endasse imeda jõuavad pole selge. Katse ferrotsüaniidiga näitas,
et ferrotsüaniidi sisaldavast lahusest kadus 20%-83% tsüaniidist. Arvatakse, et
raud ja tsüaniid tõmmati taimesse kompleksina ja tsüaniid metaboliseeriti, kuna
tsüaniidi sünteesivad kõik soontaimed etüleenisünteesi kõrvalsaadusena. Paju on
tuntud kui odava bioloogilise fütoremediatsiooni allikas. Ta tõmbab endasse
mullast mitmeid saaste - ja toitaineid (nitraat, ammoonium, fosfor), metalle,
metalloide, naftatööstuse produkte (kütust, lahusteid), pestitsiide ja
lahustuvaid radionukliide (Licht ja Isebrands 2005 jt). Paju kasutatakse
väikestes kohalikes biopuhastites, kus nad tarvitavad suurema osa lämmastikust,
neid on võrreldud eukalüptidega, kes soos kasvades aitavad kasvukohta
kuivendada.

Eufrati jõe ääres elanud inimesed kasutasid paju juba 10 000 aastat tagasi
küttepuu ja ehitusmaterjalina. (Stettler 2009). Ojibwa indiaanlased kasutasid
juba 8000 aastat eKr papleid ja paju toidu valmistamisel, kütte, peavarju ja
ravimina (Hageneder 2005). Mesopotaamia elanikud kasutasid paju 2100-2000 eKr
korvide, paatide, atrade, tööriista käepidemete valmistamiseks ning söögi
valmistamisel ja loomasöödana. Hohokami hõimu liikmed Mehhikos (tänapäeval
Arizona, USA) kasutasid paju pinnase stabiliseerimiseks niisutuskanalite ääres.

Euroopas sai pajude kasvatamine hoo sisse 19. sajandil. Kuni selle ajani
rahuldas nõudlus pakkumise. Tööstusrevolutsioon ja Esimene maailmasõda
kasvatasid aga nõudlust paju järele, tema kerge kaal ja vastupidavus korvideks
punutuna lubas neid kasutada toidu ja ravimite transpordil (Kuzovkina jt 2008).

Jämedamast pajust (raagremmelgas) spiraalselt koort lõigates on tehtud
karjapasunaid, pajudest on punutud korve, ka mõrdu ja vähinattasid. Paju kõlbas
ka tünnivitsaks. Väikesest hundipajust tehti vastupidavaid luudasid. Vetruvad
haokood kõlbasid tee täiteks, nende peale on toetatud ka Saaremaale elektrit
viiv merekaabel. Loogapuuks sobisid hõbe- ja raudremmelgas ning vesipaju ehk
loogapaju, aga ka rabe remmelgas. Ree-ehituses vajati paju ja rabeda remmelga
tüvest tehti pakktaru. Pajukoore ribad olid universaalseks sidumismaterjaliks,
mis kõlbasid nii aiaväravale kui ka vikati kinnitamiseks löe otsa, neid punuti
ka viiskudeks.Tänapäeval kasutatakse paju kasutatakse vineeri, korvmööbli ja
mänguasjade valmistamisel ning hekitaimedena.

Paju arvatakse sümboliseerivat kooskõla ja harmooniat. Vana-Kreeka mütoloogias
oli paju algselt puujumala kehastus, hiljem jumalanna Artemise atribuut, mis
sümboliseeris lapse sündi. Kristluses on paju evangeeliumide sümboliks. Paju on
läänemaailmas traditsiooniline leinasümbol, kuid seostatakse ka hüljatud
armastajatega. Leinapaju tähendab leina ja kurbust, vanasti usuti, et kui
leinaja või mahajäetu kannab pajuoksa, siis võtab paju valu enda kanda ja
inimene võib hingelist kergendust saada. Hiinlastele sümboliseerib paju,
esindades yin-poolt, kevadet, naiselikkust, sarmi, graatsiat, pehmust, Kuud ja
lahkumist. Paju on seostatud Kuuga ja arvatakse mõju avaldavat Kalade märgi all
sündinuile. Druiidide puuhoroskoobi järgi on nn pajuinimene sündinud harilikult
1.–10. märtsil või 3.–12. septembril. Kuukalendri järgi eelneb pajukuule, mis
kestab 15. aprillist kuni 12. maini, lepakuu ja järgneb viirpuukuu.

Pajusid mainivad oma loomingus Herodotus, Vergilius, Lucan, Shakespeare, Lord
Byron jmt. Prantsuse maalikunstnik Claude Monet olevat maalinud 10 maali millel
kujutanud pajusid (babüloni paju) .

Paju mainitakse erinevate rahvaste muistendites. Võnnu kihelkonnast kirja pandud
legendi järgi peab paju igavesti mööda maad roomama ja kõver olema sellepärast,
et ta ei andnud Kristusele varju. Paju juured aga olevat kõveraks jäänud
sellest, et nende peal trampis vanakuri. Pajuliste sugukonda kuuluva hariliku
haava lehtede värisemine pidi olema märk sellest, et Jeesuse äraandja Juudas end
haava otsa üles poos. Rahvajutt seletab vanade pajude tüvelõhesid ja -õõnsusi
Juudase poomispuuks olemisega, nimelt on paju see kes toimunu pärast kannatama
peab.

19. sajandi rahvalaulus kurdab laisk kündja, et peremees pole tema liiga madala
künniga rahul, sest kündja ei riku rohujuurta, / ei talla takjajuurta, / ei
pilla paju pereta. Paju on neis lauluvariantides peetud samaväärseks takja,
puju, konnakuuse (põldosja), karikakra, kasteheina jt põllu-umbrohtudega.

Eesti vanasõnades ja kõnekäändudes: pajust ei saa palki ega laisast töötegijat;
ennem murdub marus kõva kuusk kui peenike paju; enne kaob meie maalt talupoja
sugu kui pajud; ennem kardab külma pajupõõsas kui varane rukkioras.

Teiste Euroopa rahvaste legendipärimus seostab paju kurjusega või kuradi poolt
looduga. Horvaatias on pajul äraneetud puu maine, kuna ta olevat juhatanud teed
Jeesuse eest põgenevale Saatanale.

Urbepäeva ehk palmipuudepüha peetakse Eesti rahvakalendris pühapäeval enne
lihavõtteid ja see märgib ühtlasi lihavõttepühade-eelse nn suure nädala algust.
Urbepäeva traditsioonides on olulisel kohal pajuurvad, sageli tuntaksegi
urbepäeva (urvapäeva, urvepüha, urvsipüha, Lutsis urgõpäiva) nime all.
Pajuurbadega löömine (urbimine ehk urvitamine) või mingi muu puu (palmi, pöögi,
kase, elupuu, kuuse jne.) vitstega peksmine on rahvusvaheline komme, mille
tekkeaeg ulatub eelkristlikku perioodi.

Fossiliseerunud õietolm ja lehefragmendid annavad tunnistust sellest, et
meemesilaste jt putukate poolt tolmeldatud kääbuspajud moodustasid olulise osa
kriidiajastu floorast. Varaseim õietolmu leid pärineb Jaapanist Eotseeni
ajastust. Pajud pärinevad tõenäoliselt Ida-Aasia mäestikest ja levisid
põhjapoolkerale viimase jääaja liustike sulades jõesetetega (Syme 2014).
Mandrite triivides liikusid Himaalaja orogeneesiga kesk- ja hilis-tertsiaaris
Euroopa pajud lõunasse Aasia suunas. Jääaegade vahel aga vastupidises suunas
(Fang Zhen-Fu 1987).

Vanimad paju-laadsed fossiilid meenutavad alamperekonna Salix liike ja leitud
Põhja-Ameerikas alam-miotseeni ladestistes (Wing, 1981). Paju fossiilsed
leheleiud on tuvastatud ka Euroopas alam- ja Alaskal hilis-oligotseenis ning
Jaapanis hilis-miotseenis (Collinson, 1992).

Theophrastos ja Plinius kirjutasid erinevatest pajuliikidest, Plinius kirjeldas
kaheksat pajuliiki, kellede noori võrseid kasutatakse korvide punumiseks. Cato
paigutas kultiveeritud salictum 'i kolmandale kohale kultuuride seas, soovitades
paju istutada kõikjale viinamarja-, oliivi- ja pillirooistanduste lähedale, et
kasutada pajuvitsasid viinapuude toestamiseks ja oliivikorvide valmistamiseks.

Gaspard Bauhin hakkas 1650. aastatel eristama pajuliike nende suuruse, lehe
kuju, õite ja seemnete järgi; hakati vahet tegema fertiilsetel ja
mittefertiilsetel isenditel. Hieronymus Bocki avastas, et pajud, nagu paljud
teisedki taimed, paljunevad seemnetega. Paju botaanilise uurimise teaduslik
ajalugu algas 1660. aastal Ray "Synopsisega"'. Oma raamatus kirjeldas ta kümmet
Cambridge'i ümbruses kasvavat liiki. Linnaeus kirjedas oma raamatus "Flora
Lapponica" 1737. aastal 19 liiki ja "Species Plnatarum"'i 2. köites (1755) 31
liiki. 1758. aastal kirjeldas Haller Šveitsis kavavat 21 kohalikku liiki.
Villars aga kirjeldas 1789. aastal Dauphinés kasvavat 30 liiki. Willdenow (1797)
kirjeldas kokku 166 liiki. 1819. aastal Abraham Rees'i publitseeritud "Rees's
Cyclopædias"' kirjeldati 141 liiki, millele teised botaanikud lisasid 41 liiki,
neile lisandusid Schleicher'i 119 uut liiki.

1785. aastal andis Hoffmann välja 1. kogumiku raamatust "History of Willows".
1828. aastal publitseeris Erlangeni botaanikaaia direktor K.Koch oma raamatu "De
salicibus Europseis commentatio" liigitas Euroopa 237 liiki 48 liigiks ja need
omakorda 10. rühmaks. 1829. aastal John Russell Bedfordi koostatud kataloog
Salictum Woburnense, or, A Catalogue of willows, indigenous and foreign, in the
collection of the Duke of Bedford at Woburn Abbey sisaldas Woburn salictum
sisaldas 160 pajuliiki nii pildis kui sõnas. W. J. Hooker' oma "British Flora"
2. köites (1831), liigitas Borreri abiga pajud 18. rühma ja 68 pajuliiki,
"British Flora" 3. köites (1835) oli liikide arv tõusnud 71-ni. Samal aastal
(1835) võttis dr. Lindley kasutusele Kochi süsteemi ja liigitas senised 71 liiki
28. liigiks.



https://et.wikipedia.org/wiki/Suurbritannia

Suurbritannia ja Põhja-Iiri Ühendkuningriik (lühendnimed Suurbritannia,
Ühendkuningriik, ÜK; ingliskeelne lühend UK) on riik, mis koosneb Inglismaast,
Šotimaast, Walesist ja Põhja-Iirimaast. Ta asub Suurbritannia saarel, Iirimaa
saarel ning hulgal väiksematel saartel Euroopa mandriosa looderanniku lähedal.
Teda ümbritsevad Põhjameri, La Manche'i väin ja Atlandi ookean.

Suurbritannia kitsamas mõttes hõlmab Suurbritannia ja Põhja-Iirimaa
Ühendkuningriigi osad, mille põhiosa jääb Suurbritannia saarele. Need on
Inglismaa, Šotimaa ja Wales.

Inglismaa kuningas James I, kes oli ühtlasi Šotimaa kuningas James VI, võttis
20. oktoobril 1604 oma tiitliks "Suurbritannia kuningas". Aastal 1707 ühendati
Act of Union'ga Inglismaa parlament ja Šotimaa parlament. Selles dokumendis
kasutati uue, ülesaarelise riigi kohta väljendeid "Ühendkuningriik" (United
Kingdom) ja "Suurbritannia kuningriik" (Kingdom of Great Britain). Paljude
arvates ei olnud esimene väljend ühendatud riigi nimi, vaid kirjeldus. Seetõttu
kasutatakse paljudes teatmeteostes aastatel 1707–1800 eksisteerinud ülesaarelise
riigi kohta nimetust "Suurbritannia Kuningriik".

Aastal 1801 ühines see kuningriik uue Act of Union'ga Iirimaa Kuningriigiga,
mida Suurbritannia monarh juba valitses. Uut kuningriiki nimetati sellest ajast
Suurbritannia ja Iirimaa Ühendkuningriigiks (United Kingdom of Great Britain and
Ireland).

Aastal 1922 said Iirimaa 32 krahvkonnast 26 iseseisvuse ning moodustasid Iiri
Vaba Riigi dominiooni õigustes; ülejäänud krahvkonnad (Põhja-Iirimaa) jäid
Suurbritannia koosseisu. Allesjäänud osa ühendkuningriigist nimetatakse alates
1927. aastast Suurbritannia ja Põhja-Iiri Ühendkuningriigiks.

Suurbritannias on maailma suuruselt kuues majandus ja Euroopas Saksamaa ja
Prantsusmaa järel kolmas.

Suurbritannia tähtsaimad ekspordipartnerid on Ameerika Ühendriigid 14,71%,
Saksamaa 11,06%, Prantsusmaa 8%, Holland 7,79%, Iirimaa 6,89%, Belgia 4,65% ja
Hispaania 4% (2009).

Suurbritannia tähtsaimad impordipartnerid on Saksamaa 12,87%, Ameerika
Ühendriigid 9,74%, Hiina 8,88%, Holland 6,94%, Prantsusmaa 6,64%, Belgia 4,86%,
Norra 4,84%, Iirimaa 4,01% ja Itaalia 3,99% (2009).

Suurbritannia jaguneb neljaks ajalooliseks osaks: Inglismaa, Šotimaa, Wales ja
Põhja-Iirimaa.

Rahvaloendused toimuvad Suurbritannias iga 10 aasta järel. Viimane rahvaloendus
leidis aset 2001. aastal ja selle järgi elas Suurbritannias 58 789 194 inimest.
CIA järgi oli Suurbritannia 2010. aasta rahvaarv hinnanguliselt 62 348 447
inimest.

Suurbritannia elaniku keskmine eluiga on 79,92 aastat, kusjuures meeste keskmine
eluiga on 77,84 ja naiste 82,11. Rahvastiku sündimus on 12,34 sündi 1000 elaniku
kohta ja suremus 9,33 (1000 elaniku kohta).

Suurbritannias on 505 lennujaama, millest 306 hoovõturajad asfalteeritud.
Lennuvälju, mille lennurada on pikem kui 3047 m, on 9. Helikopterite
maandumisväljakuid on 11.

Suurbritannia suurim lennujaam on Londoni Heathrow' lennujaam, mis aastal 2009
teenindas 66 036 957 reisijat. Rahvusvaheliste reisijate arvu poolest on
Heathrow maailma suurim.

Suurbritannia rahvuslik lennufirma on British Airways, reisijate arvult suurim
on easyJet.



https://et.wikipedia.org/wiki/Harilik_r%C3%A4stik

Harilik rästik (Vipera berus), ka lihtsalt rästik, on Eestis ainus looduslik
mürkmao liik. Ta kuulub soomuseliste seltsi, rästiklaste sugukonda ja rästikute
perekonda. Harilik rästik on Eestis looduskaitse all (III kategooria).

Madsen (1988) ja Capula ning Luiselli (1994) püstitasid hüpoteesi, et enamik
rästikuid ei ela kauem kui 8–9 aastat. Inglismaal tehtud uuring pakub aga
mitmete rästikute elu pikkuseks looduses rohkem kui 25 eluaastat.

Rästikud elavad 10–15-aastaseks, aga on teateid 25- ja 30-aastastestki
rästikutest.

On kirjeldatud hariliku rästiku fülogeograafiat koos adaptatsiooni ja levikuga
jääaegade jooksul.

On veel pakutud, et rästikud asustasid Kesk- ja Põhja-Euroopa kõige varem
pleistotseenis, hariliku rästiku liigitekke aga toimus pliotseenis. Üksnes mõned
rästiku vormid pärinevat jääajast. Samas ei olda nende madude puhul liigitekete
osas üksmeelel.

Rästikuid on aegade jooksul liigitatud väliskuju, luustiku (selgroolülide),
kehamustri kui ka soomuste ning kilbiste arvu ja paigutuse põhjal.

Linnaeus kirjeldas harilikku rästikut kolme liigina: Coluber Berus ja Coluber
Chersea ("Systema Naturae") ning Coluber Prester ("Fauna Svecica"). Tänapäeval
on need hariliku rästiku sünonüümid.

Käesoleval ajal klassifitseeritakse Vipera bosniensis ja Vipera sachalinensis
osade autorite poolt eraldi liikidena.

Ta on maailma kõige põhjapoolsema levikuga madu ja ainuke mürkmadu nii Eestis
kui ka suuremas osas Euroopast.[viide?]

Rästik on laialt levinud Euraasia metsavööndis, asustades Kesk- ja
Põhja-Euroopat kuni 68° põhjalaiuseni ja Aasias segametsavööndit kuni 61–63°
põhjalaiuseni ning taiga lõunaosa, kohati ka steppe. Levila ulatub
Suurbritanniast Sahhalini ja Koreani. Lõunas ulatub levila 40° lõunalaiuseni.

Elupaikadena eelistab harilik rästik hea rohukasvuga segametsi, metsaservi,
raiesmikke ja kinnikasvanud põlendikke. Tihti elutseb ta soodes ning järvede ja
jõgede kallastel. Palju rästikuid võib elada kultuurmaastikel, näiteks
juurvilja- ja puuviljaaedades, seda eeskätt toidu rohkuse tõttu, milleks on
näiteks putukad ja konnad. Harvem kohtab harilikku rästikut kuivades männikutes,
niitudel ja samblakuusikutes.

Harilikud rästikud paiknevad levilas ebaühtlaselt, moodustades sobivates
piirkondades suuri maokoldeid, kus asustustihedus võib küündida 90 isendini,
eelkõige talvituspaikades, ja puududes teisal hoopis. Üldiselt ei ole rästikute
asustustihedus suurem kui 3–8 madu ruutkilomeetri kohta. Eestis on tavaliselt
3–8 madu ruutkilomeetri kohta ja nad on enamasti tavalised kõikjal.

Rästik on suhteliselt lühike, üpris jämeda kerega madu. Tema maksimaalne pikkus
oleneb elupiirkonnast, vanusest ja soost. Eesti rästikute pikkus on üldiselt
kuni 80 cm. Põhja pool esineb ka pikemaid isendeid. Suurimad on leitud Rootsist,
kus on mõõdetud kaks 104 cm pikkust rästikut. Emased maod on isastest veidi
suuremad. Isaste madude mass on tavaliselt 50–70 g, emastel 60–100 g. Saba on
kerest 6–8 korda lühem. Keha küljes vaagnakannuseid pole.

Rästikutele omistavad rahvajutud seljal paikneva siksaki, seda teevad mõned
teatmeteosedki. Kuid see võib lähemal vaatlusel osutuda peegellainete, ovaalide,
rombide või träpsude triibuks, millele lisandub sama varieeruv küljemuster.

Erinevalt paljudest teistest rästiklastest saab hariliku rästiku (ka
nokisrästiku) seljakilbiste värvuse põhjal mao sugu määrata. Tavaliselt on
pruunikad, oliivikarva (harva ka kollased) ja punakaspruunid tumepruuni mustriga
rästikud emased, hõbedased või terashallid musta mustriga maod aga isased.
Hariliku rästiku pea on ülaltvaates suhteliselt suur ja kaelast selgesti
piiritletud ning kolmnurga kujuline, ninamikutipp on ümardunud. Kõikide
rästikute (kaasa arvatud melanistlike) peas on X- või V-kujuline muster, mis on
iseloomulik ainult sellele rästikule ja mida loetakse kordumatuks.

Mustade (melanistlike) rästikute siksaktriip pole nähtav. Nende esinemissagedus
sõltub elupiirkonnast. Venemaa lõunaosas elavat musta rästikut kirjeldas
esimesena 1771. aastal P. S. Pallas.

Arvatakse, et Saksamaa edelaosas on mustade rästikute osakaal 30–90%. Levila
põhjaosas on musti rästikuid rohkem. Mustad rästikud on tihti pikemad ja nende
seas on emaseid rohkem. Rästikud ei sünni mustadena, nende värvus muutub
endokriinsüsteemi (ajuripats, proopiomelanokortiin jt) mõjul, signaliseerides
emasel suguküpsuse saabumist.

Hariliku rästiku soomuste värvus on varieeruv, oma levila kaguosas (nt
Lõuna-Sloveenias ja Lõuna-Ungaris) on nende välimus muutnud sedavõrd, et
meenutab pigem aspisrästikut.

Pealtvaates pole nokisekilbis nähtav, kuid selle taga paiknevad kaks (harvemini)
üks väikest kilbist. Nokisekilbisest selgmiselt paiknevad harilikult viis suurt
kilbist : üks laubakilbis, kaks kiirukilbist (vahel on nende kahe kilbise vahel
ka üks väike kilbis) ja kaks silmaülist kilbist. Silmaülised kilbised on üsna
suured ja laubakilbisest eraldatud ühe või kahe väikse kilbisega. Ninaava, mis
on üsna suur, asub ninakilbise keskel. Silmaüliste kilbiste all silma ümber on
6–13 (harilikult 8–10) väikest silmaümbruse kilbist (need on silmaeesne kilbis,
silmaalune kilbis ja silmatagune kilbis). 10–12 alamokakilbist ja 6–10
(harilikult 8 või 9) ülamokakilbist.

Ümber rästiku kere keskpaiga on tavaliselt 21 (harva 19,20, 22 või 23) kilbist,
need on, va kõhukilbised, pikikiiluga. Kõhukilbised on ühtlase hallikas-pruunika
värvusega, mitte kunagi valged, ning üsna ühetaolise suuruse ja kujuga. Isastel
rästikutel on 132–150 ja emastel 132–158 kõhukilbist. Anaalkilbis paaritu.
Sabaalused kilbised on väiksemad ja paiknevad paarikaupa, isastel 32–46 ja
emastel 23–38.

Hariliku rästiku selgroolülide arv varieerub indiviiditi. Ühel
muuseumieksponaadil loetleti 1853. aastal 187 selgroolüli, millest 157 toetasid
liikuvaid roideid.

Ka mitmed näärmed paiknevad siinsamas, nende hulgas süljenäärmed, mis on
harilikel rästikutel mürgiaparaadi osa (mitte segi ajada Duvernoy näärme,
Harderi näärme jt).

Hariliku rästiku silmade värvuses esineb sooline erinevus: emaste rästikute
vikerkest on helepruun ja isaste oma punane.

Rästikutel pole väliskõrvu ja neid loetakse kurtideks. Küll aga kuulevad
rästikud lõualuude ja kõrvaluude vahelise ühenduse kaudu seni, kuni rästiku pea
on kokkupuutes maapinnaga või sellega ühendatud objektidega, näiteks känd või
oksad.

Rästikute haistmisel osalevad rästiku keel, mis on neil üsna pikk ja otsast
kaheharuline, ja Jacobsoni elund, vähesel määral ninasõõrmed ja muidugi peaaju.
Katsed kinnipüütud rästikutega näitasid, et kui neil tuimestada või lõigata läbi
Jacobsoni elundi närvid, muutub rästikute käitumine: nad ei suuda enam "jälgi
ajada" ja on paaritumise vastu ükskõiksed.

Rästiku kehatemperatuur kõigub looduses vahemikus 9–31 °C. Optimaalne
kehatemperatuur on isastel ligi 25 °C, tiinetel emastel 28 °C. Rästikute jaoks
surmav kehatemperatuur on 37 °C, mis toob kaasa ülekuumenemuse.

Harilikul rästikul on mõõdetud kõrgeimaks vererõhuks 88/66 mm Hg (süstoolne
vererõhk/diastoolne vererõhk).

Rästikuid loetakse üsna paigatruudeks loomadeks, kes elavad kogu elu meelsasti
samas piirkonnas. Madude elupaik on eeldatavasti 1,5–4 hektari suurune, sõltudes
toidupoolisest, võistlejate rohkusest ja vaenlaste arvukusest, kusjuures sellel
alal elab madude paar. Pärast talvitumist ja suviste elukohtade hõivamisel
võivad rästikud siiski oma elupaika mõnesaja meetri või isegi 2–5 km ulatuses
muuta, ujudes vajadusel üle järvede ja jõgede.

Rästikute elu parasvöötmes jaotub lihtsustatult kaheks: talveperiood, mille
pikkus on keskmiselt 6 kuud (oktoobrist aprillini), ja suveperiood, mis on
keskmiselt sama pikk.

Talvituma suunduvad rästikud septembri teisel poolel või oktoobri alguses, kui
välistemperatuurid hakkavad langema ning rästikutel seisab ees puhkeperiood.
Kesk-Rootsis korraldatud katsed vastsündinud rästikupoegadega tuvastasid, et
rästikud ei ole külmakindlad, kuna enamik katsealuseid talusid temperatuuri –4
°C üksnes lühikest aega. Seega on rästikutel talvitumispaiga valik ülioluline.
Seal ei tohi temperatuur langeda alla +2 °C. Selleks sobivad talvisest keltsast
allapoole, 0,4–2 m sügavusele jäävad näriliste või muttide urud, puude-põõsaste
pehkinud juurte sees olevad käigud, heina- või kivikuhjaalused, turbasoode
tühemikud, mis ei valgu vett täis, ja kaljupraod.

Rästikud kasutavad üht talvitumispaika aastaid. Üldiselt talvituvad nad üksi või
2–5 isendist koosneva rühmana, aga mõnda eriti sobivasse talvitumispaika võib
koguneda isegi 200–300 isendit.

Rästikute talvitumispaikadest võib leida ka vesilikke, kärnkonni, vaskusse ja
teisi loomi.

Talvitumispaikadest väljuvad rästikud päikesepaistelistel päevadel, kui metsas
on veel palju lund. Esimestena ilmuvad maapinnale isasrästikud, neist mõni päev
kuni 4 nädalat hiljem ka emased ja noored maod. Talvitumispaikadest väljuvad
maod on esmalt aeglased ja nõrgad, kuid muutuvad peagi vilkamaks. Esimestel
päevadel hoiduvad rästikud kõige soojematesse paikadesse, soojendades end
päikesepaistel või soojal maapinnal. Talvekuudel on rästikud valdavalt päevase
eluviisiga, temperatuuride tõustes muutub nende eluviis taas öiseks.

Suveperioodil elavad rästikud aktiivsemat elu, sealhulgas kestuvad, paarituvad
ja paljunevad. Nad eelistavad kindlaid pesapaiku, varjudes päevaks urgudesse,
pehkinud kändudesse, põõsaste alla ja pragudesse. Tavaliselt käivad nad end
päeva jooksul mitu korda päikese käes soojendamas.

Pärast õnnestunud jahti ei pruugi rästik mitu päeva varjepaigast lahkuda või
siis käib end üksnes päikese käes soojendamas.

Mõne tunni või mõne päeva, mõne allika järgi ka 10 päeva pärast sündi kestuvad
rästikupojad esimest korda. Enne seda hoiduvad nad sündimispaiga lähedusse,
pärast roomavad laiali. Nad võivad toitumata mitu nädalat läbi ajada, kuna nende
organism kasutab munast saadud aineid.

Edaspidi kestuvad noored rästikud üks-kaks korda kuus. Kestumise tunnused
(silmade hägustumine ja kehavärvuse kahvatumine) hakkavad avalduma nädal enne
kestumist. Kestumise ajaks, mis olenevalt mao tervisest kestab poolteisest
tunnist paari nädalani, peituvad rästikud varjepaikadesse.

Rästik on loomtoiduline. Täiskasvanud rästikul on keskmiselt 8–12 toidukorda
aastas. Rästikud võivad olla aktiivsed terve ööpäeva jooksul, kuid jahti
alustavad nad videvikus, kui nende saakloomadki on aktiivsed ja välistemperatuur
sobilik. Seega on nad aktiivsemad öö esimesel poolel. Nende toit muutub
hooajaliselt, koosnedes tavaliselt närilistest ja kahepaiksetest, aga sisaldades
maismaal pesitsevate lindude koorumise ajal ka hulgaliselt linnupoegi. Itaalia
Alpides 1987–1989 augustis korraldatud uuringud täiskasvanud rästikutega
näitasid, et nad toituvad peamiselt hiirtest (Apodemus, leethiired, alpi
karihiir, Myoxus glis jt). Rästikute maost on leitud kõige enam uru- ja
leethiiri, raba- ja rohukonni, linnupoegadest lehelinde, kiurusid ja
tsiitsitajaid. Aeg-ajalt satub rästikute toiduks sisalikkegi, sagedamini
arusisalikke ja vaskusse, ning linde, kes ei pesitse maapinnal, vaid keda rästik
nende joogi- või puhkepaikades varitseb, sealhulgas metsvinte, karmiinleevikesi
ja kanepilinde.

Noored rästikud toituvad peamiselt putukatest, eriti mardikatest ja
tirtslastest, harvemini röövikutest, nälkjatest, vihmaussidest ja sipelgatest.
Mõne piirkonna noored rästikud söövad suurel hulgal äsjamoondunud konnapoegi.
Itaalia Alpides 1987–94 korraldatud vastsündinud ja noorte, kuni 2 aasta vanuste
rästikute uuring näitas, et pisikesed rästikud söövad peamiselt hiiri (Apodemus,
leethiired), arusisalikke, rabakonni, alpi salamandreid ja triitoneid.

Isased maod paaritumisperioodil söögile erilist tähelepanu ei pööra ja osade
teadlaste arvates kulub nende energia suuresti võitlusele sigimistoimingute
sooritamiseks. Isaste madude aktiivseim jahihooaeg on mai lõpus ja juuni
alguses, pärast paaritumisperioodi lõppu.

Emased on tiinuse ajal energia kulutamisega kokkuhoidlikud ning seega jahi
pidamisel, söömisel, liikumisel ja ujumisel väheaktiivsed. Uurijate arvates
tiined emasrästikud ei toitu. See olevat ka põhjus miks nende suremus kurtumise
tagajärjel võib ulatuda kuni 40%.

Emased rästikud alustavad sigimist 3–5-aastase ja 50–54 cm pikkusena. Emaste
rästikute sigimistsükkel on piirkonniti erinev. Näiteks Lõuna-Rootsis kordub see
iga kahe ja kaugel põhjas iga kolme aasta tagant, aga levila lõunaosas sigivad
nad igal aastal. Isaste suguküpsus saabub 4. eluaastal umbes 45 cm pikkusena.

Paaritumisperioodil võib isaseid rästikuid nende suure aktiivsuse tõttu näha
ligi kolm korda sagedamini kui emaseid. Emased on seevastu eriti aktiivsed
juunis ja juulis tiinuse ajal, kui nad otsivad enda soojendamiseks
päikesepaistelisi kohti, ning siis võib neid kohata isastest poole sagedamini.

Vabas looduses elavatel isastel rästikutel algab paaritumine 2–4 nädalat pärast
talvitumist, kuid mitte enne kestumist. Emastel võib paaritumine, mis toimub
tavaliselt mai keskpaigast juuni alguseni, alata juba 1 kuu enne ovulatsiooni.
Paaritumisperioodil ja selle järgselt on emased rästikud üsna eraklikud ja neid
võib kohata päikesepaistelistel päevadel üksnes pesapaiga lähedal. Aastatel
1971–1975 Inglismaal tehtud uurimus tuvastas, et emased võivad suviti
pesapaikades ka erineva suurusega (2–9 emast) rühmana elada. Kuid rühm läheb
tavaliselt laiali augustis, kui emased poegima suunduvad.

Harilike rästikute tavapäraseks paljunemiskäitumise vormideks peavad teadlased
nii polügüüniat kui ka polüandriat, ehk kummastki soost rästikud paljunevad
võimalusel mitme vastassoost partneriga.

Suguküpsete rästikute paaritumisperiood kestab harilikult kuni 3 nädalat.Isased
rästikud otsivad aktiivselt, keelega õhku nuhutades ja vasakule-paremale
siueldes, suguküpseid emaseid, läbides nii päeva jooksul sadu meetreid.

Kopulatsioonieelseks rituaaliks on isaste rästikute aktiivne keelega nilpsamine,
millega isane püüab emast paremini tundma õppida. Paaritumissooviga isastel
rästikutel on, vaatlejate arvates, täheldatud paaritumiskäitumisega seoses ka
omapärast peaga noogutamist. Paaritumise algatab isane. Emane võib avada
juurdepääsu saba piirkonnas paiknevale suguavale. Isasloomaade
kopulatsioonielund on erektiilne hemipeenis, mis kopulatsioonil läbi kloaagi
nende kehast välja sopistub. Kopulatsioon, mis algajale vaatlejale võib tunduda
kahe rästiku saba väristamisena, on rästikutel siiski haruldane käitumus, suurem
osa madude energiast tundub kuluvat võitlustele.

Pärast paaritumist jääb isane mõneks tunniks kuni 5 päevaks emase juurde
valvama, et ükski teine isane ei saaks tollega paarituda. Seejärel läheb isane
rästik uut emast otsima, sest eelmine paariline muutub nn "vastuvõtmatuks".

Rästikud on paigatruud loomad ja nad võivad rühmadena, kelle täiskasvanud
liikmed omavahel oluliselt ei suhtle, üsna lähestikku elada.

Isaste käitumine muutub pärast kevadist kestumist oluliselt nad muutuvad
agressiivseks ja siis esineb paaritumisperioodil isaste vahel tihti ka võitlusi.
Kui mõni isane üritab teist isast partneri leidmisel takistada või paaritumist
segada, siis asuvad isased omavahel võitlusesse. Hiljem võitjana tagasi tulles
märgistab isane emase ümbrust. Selleks avab ta kloaagi juures paiknevad
kloaaginäärmed ja märgistab nende nõrega vastuvõtliku partneri asupaika liikudes
tagakeha väristades ringis, mille raadius on umbkaudu 2 m ja mille keskmes on
partner. Näärmete nõre on halva lõhnaga ja selle täpset koostist pole veel
kindlaks tehtud. Sellest on aga leitud ühendeid, mis peletavad sipelgaid .

Madude võitluse käigus võivad nad tõusta poolest kehast püsti ja põimuda
teineteise ümber, et vastast vastu maad suruda. Samas võib võitlus ka
horisontaalselt kulgeda. Vahepeal maod puhkavad ja siis võitlevad edasi, seni
kuni emb-kumb taandub. Sellisesse võitlusesse võib olla segatud rohkemgi kui
kaks isast.

Võitluse ajal aga võivad rivaalid, lõhnarada pidi liikudes, püüda emasega
vahekorda astuda ja vahel see neil ka õnnestub.

Rästikud loetakse nende loomaliikide hulka, kelle kopulatsioonil isaste
neeru-sugusegmentide eritised koos seemnevedelikuga emase suguavauses üsna
kiiresti pärast seemnepurset tahkeks kopulatsioonikorgiks hüübivad ja sulgevad,
lühiajaliselt, emaste madude munajuhad, see aga takistavat, uurijate arvates,
seemnerakkude välja valgumist.

Emase munajuhas leidub tavaliselt 5–20 muna, aga kuni 20% neist võib
resorbeeruda. Rästikuloode areneb ka ema veresoonkonna, mitte üksnes munarebu
abil. Nimelt on emase rästiku munajuha seinte epiteelkoes rikkalikult
kapillaare. Palju veresooni on ka arenevate munade väliskestas. Läbi õhukese
kesta toimub muna sisu ja munajuha seinte kapillaaride vahel gaasi- ja
veevahetus. Järelikult moodustub tiinel rästikul midagi algelise platsenta
taolist.

Rästikud on autorite arvates valdavalt vivipaarid (eluspoegijad) (ka olevat
Aristoteles nende poegimist kirjeldanud.) Viljastatud munad arenevad 2–3 kuud ja
pojad kooruvad munadest juba enne sündi, emaslooma kehas. Juuli teisest poolest
kuni septembri alguseni toovad emased ilmale keskmiselt 8–12 poega. Vastsündinud
rästikute keskmine pikkus on 16,5 cm ja kehakaal 3–5 g.

Emased rästikud, kes paaritusid sügisperioodil, võivad poegida ka talvel, samuti
võib, teadlaste arvates, tiinus ja poegade sünd toimuda ka järgmisel
sigimisperioodil.

Mitmed Rootsis elavad emased võivad elu jooksul üksnes ühel korral poegida,
kusjuures järglaste hulgas on võrdne arv nii poegi kui tütreid.

Paaritumisperioodil võivad emased suguküpsed rästikud paarituda isegi kuni 8
erineva isasega. Kuna rästikul on ühel paaritumisperioodil viljastamiseks mitu
munarakku korraga, siis võivad osad neist viljastuda ühtede isaste spermidega ja
teised teiste isaste spermidega, mille tõttu võivad järglased sündinud
pesakonnas pärineda mitmelt erinevalt isalt.

Rästikud ei ole agressiivsed ega ründa ise inimesi või loomi. Hammustatakse
enesekaitseks ja vaid siis kui rästikut vigastatakse, talle peale astutakse või
muul viisil ärritatakse. Eestis elava rästiku hammustus pole üldjuhul eluohtlik.
Väidetavalt isegi umbes kolmandikul hammustusjuhtudest mürki haava ei satugi.
Mürk ei ole väga toksiline ning osalt tänu kaasaegsetele ravimeetoditele on
surmaga lõppevad salvamisjuhud väga haruldased.

Rästiku mürk on kollakas, kuid selge vedelik, mille koostiseks on peamiselt
ensüümid ja valgud, lisaks aminohapped, mineraalained jm. Mürgina toimivad
valgud ning ensüümid, mis põhjustavad hemolüüsi, tekitavad verevalumeid ja
hüübimishäired. Kliiniliselt oluliseim on ensüüm hemorragiin, mis põhjustab
kapillaaride endoteeli rakkude lüüsumist ja hemorraagilst turset. Lisaks võib
mürk, kui võõrvalk, tekidada raskemal juhul anafülaktilise šoki, bronhospasmi
või kõriturse.

Rästikuhammustuse tagajärjed on igal inimesel isesugused ja sellepärast
soovitatakse kannatanu kindlasti haiglasse viia.

Allergiaravimite kasutajad ja ülitundlikud inimesed peavad võtma allergiavastase
ravimi ühe annuse. Seda tuleb teha ka siis, kui hammustus saadi kaela või pähe.
Ravimi võtmisest tuleb teavitada arste. Kui kiirabi kannatanule järele ei tule,
siis võiks hammustada saanud kehaosa kinni siduda ja lahasesse panna. Tuleb
püüda jõuda lähimasse elumajja või haiglasse.

Rästikuhammustuse korral ei tohi sattuda paanikasse ega hakata madu taga ajama
ja/või tapma, et liiki määrata. Madu võib rünnata teistki korda ja rästikupea
võib sülge pritsida isegi kehast eraldatuna. Kõik Eestis vabas looduses elavad
rästikud loetakse harilikeks rästikuteks ega vaja seega tuvastamist
(kaasavõtmist elusa või surnuna). Parem on mõelda läbi, kus kannatanu asub ja
kuidas abi saada (appi karjuda, hädaabinumbrile 112 helistada), sest olenevalt
organismi elujõust hakkavad peagi ilmnema rästikuhammustuse mürgistusnähud.

Rästikud on meditsiiniliselt tähtsad roomajad, kuna nende süljenäärmete nõre
(hariliku rästiku mürk (venenum Viperae berus) on kliiniliselt tähtis droog.

Looduses reguleerivad rästikute arvukust loomad-linnud, kes neid söövad. Neid
söövad lindudest madukotkas, hiireviu, vares, harakas, jahifaasan, rätsud ja
vahel toonekurg, imetajatest mäger, tuhkur, rebane, siil ja kass.

Roomajatel on kirjeldatud hulgaliselt nahahaiguseid. Arvatakse, et need
nahahaigused, mis alluvad raskesti antibiootikumidele ja steroididele, on
hõlpsamini ravitavad kaltsiferoolidega.

Raamatus "Kalade, roomajate ja kahepaiksete kasvajad" kirjeldavad autorid H.G.
Schlumberger ja B. Lucke ligi 10 liiki rästikute enamjaolt lümfi-veretekkeseid
kasvajaid, näiteks lümfosarkoomi.

Rästikute enimlevinud bakteriaalsed haigused on septitseemia (ka sepsis),
abstsessid, nakkuslik stomatiit, kopsupõletik, selgroo osteomüeliit,
septitseemiline kutaanne ultseratiivne haigus (SCUD), ultseratiivne või
nekrootiline dermatiit jpt.

Rästikutel enim levinud viirused on adenoviirused, herpesviirused,
retroviirused, paramüksoviirused ja papilloomiviirused.

Madude tõrje eesmärk on vähendada inimeste ning nendega koos elavate koduloomade
ja -lindude salvamist ning sellele järgnevat haigestumist ja surma.

Eestis ei tõrjuta madusid keemiliste ega bioloogiliste tõrjevahenditega. Küll
aga korraldatakse üleriigilist madude keemilist tõrjet näiteks Ameerikas ja
Aafrikas. Levinuimad tõrjevahendid põhinevad cayenne'i paprika saadustel,
väävliühenditel ja inimestele kantserogeensel naftaleenil.

Bioloogiliste tõrjevahenditena soovitatakse lõhna suhtes ülitundlike rästikute
vastu suviti aias või metsas liikudes värskete taimede mahla või eeterlikke
õlisid kehale ja riietele määrida (rästikute vastu maapinnast 10–15 cm
ülespoole, puukide vastu kõrgemale). Sellised taimed on näiteks piparmünt,
saialill, peiulill, basiilik, vorstirohi, harilik rosmariin, harilik
soolikarohi, salvei, tüümian, lavendel, harilik sibul, murulauk, sidrunirohi ja
küüslauk. Lihtsaim looduslik tõrjevahend on kaneeliõli ja nelgiterade eeterliku
õli segu vahekorras 1:1, mida vajadusel taimestikule pritsitakse.

Rästikute käitumises saab eristada mitut kaitserefleksi. Nad võivad püüda ennast
kaitsta, hammustades agressorit. Rästikul on teisigi kaitsestrateegiaid, näiteks
vali susisemine ja rünnaku imiteerimine, samuti kloaaginäärmete eritiste
väljutamine. Lisaks võivad nad, nagu mõned teisedki loomad, surnut teeselda.

Isegi vastsündinud rästikud sisisevad ja võivad hammustada ning nende hammustus
on mürgine.

Rästik on rahuarmastav ja hammustab inimest üksnes siis, kui talle peale astuda
või teda käega haarata. Ei maksa siiski unustada, et päikselisel päeval ja eriti
kestumise ajal näevad rästikud halvasti. Nii võib vallandada ka inimese liiga
lähedale tikkunud liigutus kaitseraktsioonina ründe koos salvamisega.

Üldiselt on madude meeleelundkond hästi arenenud. Maod tunnetavad kehaga
maapinna võnkumist tõlgendades, et keegi on lähenemas, inimesed aga näevad teda
tihti endast kaugenemas. Rästik üritab roomates põgeneda ja peituda või
rahulikult lamada ja surnut teeselda. Mõnikord hoiatab rästik võimalikku
vaenlast tugeva sisinaga. Tihti teevad seda emasloomad. Pärast ohu kadumist, aga
ka pärast salvamist roomab rästik tihti endisesse kohta tagasi.

Kuna inimtegevusest tingitud kultuurmaastiku pealetung vähendab rästikutele
sobivate elupaikade pindala ja sellest lähtuvalt ka nende arvukust, siis kuulub
harilik rästik Eestis kaitsealuste liikide III kategooriasse.

Rästikuid ohustab elukeskkonna (sh toidu) saastatus: mürkkemikaalide, sealhulgas
ravimite, elavhõbeda, tina ja tsingi jäägid keskkonnas ning rästikute elussöögis
(bioakumulatsioon), inimeste elamaasumine rästikute talvitumis- ja elupaikade
ümbrusesse ning nende hävitamine (nii ehitus- kui ka maaparandustööde käigus),
samuti hukkumine, näiteks üle tee roomates sõidukite rataste alla jäämine.

Harilik rästikut peetakse näiteks Durrelli Loomapargi Gathery roomajate ja
kahepaiksete keskuse roomajatemajas. Rästikute vastupidavuse, vähenõudlikkuse,
enesekindluse ja diskreetse eluviisi tõttu peetakse rästikuid ka
seltsilisloomadena.

Tänapäeva loomakliinikutes on spetsialiste, kes tegelevad ka roomajatega.
Veterinaarkirurgid suudavad teha rästikute süljenäärmete ja/või sellega seotud
viimajuhade kirurgilisi operatsioone, muutmaks rästikud mürgituteks. Rästikuid
loetakse väikesteks roomajateks. Nende mikroskoopiline vereanalüüs on
komplitseeritud ega anna tihti õigeid tulemusi, nõudes kohati vere
automaatuuringute asemel mikroskoopilisi vaatlusi ning vererakkude
klassifitseerimist ja kokkulugemist.



https://et.wikipedia.org/wiki/Aatom

Aatomiks (vanakreeka sõnast ἄτομος (átomos) 'jagamatu') nimetatakse väikseimat
osakest, mis säilitab talle vastava keemilise elemendi keemilised omadused.
Aatomid võivad aines esineda üksikuna või molekulideks liitununa.

Keemia piirides on aatom jagamatu, füüsikaliste vahenditega aga saab teda
lahutada elementaarosakesteks. Aatomi ehitust võivad muuta looduslikud
radioaktiivsed protsessid ja aatomite pommitamine elementaarosakestega.

Aatomite puhul ei kehti klassikalise mehaanika seadused; nende kirjeldamiseks
tuleb kasutada kvantmehaanika mõisteid ja seaduspärasusi.

Aatom koosneb positiivse elektrilaenguga tuumast ning seda ümbritsevast sama
suure negatiivse elektrilaenguga elektronkattest. Tema summaarne elektrilaeng on
null. Niiviisi mõistetud aatomit nimetatakse neutraalseks aatomiks ehk
ioniseerimata aatomiks. Laiemas mõttes nimetatakse aatomiteks ka ioniseeritud
aatomeid; need erinevad ioniseerimata aatomitest selle poolest, et nende
elektronkatte elektrilaengu absoluutväärtus erineb tuuma elektronkatte omast;
nende summaarne elektrilaeng erineb nullist ja nad kuuluvad ioonide hulka.

Aatom koosneb positiivse elektrilaenguga aatomituumast, mida ümbritseb
negatiivselt laetud elektronkate ehk elektronkest. Viimane jaguneb
elektronkihtideks, mis omakorda koosnevad negatiivse elementaarlaenguga
elektronidest. Aatomi tuum annab 99,9% kogu aatomi massist; aatomi elektronkate
määrab ära aatomi läbimõõdu. Vähima aatomi, vesiniku mass on suurusjärgus 10−27
kg ja läbimõõt suurusjärgus 10−10 m (ehk üks ongström).

Aatomituum koosneb lähestikku asetsevatest nukleonidest – positiivse
elektrilaenguga prootonitest ja elektrilaenguta (neutraalsetest) neutronitest.
Prootoni ja neutroni mass on ligikaudu võrdsed. Sõltuvalt tuuma koostisest ja
energiatasemest jagunevad tuumad erinevateks nukliidideks. Prootoneid ja
neutroneid hoiab tuumas koos tuumajõud, mis on positiivselt laetud prootonite
omavahelisest elektrostaatilisest tõukejõust umbes 100 korda suurem. Et
tuumajõudude mõjuulatus on väga väike (efektiivselt mõjub see vaid kõrvuti
asetsevate nukleonide vahel), siis ülisuurtes aatomituumades ei suuda tuumajõud
tuuma enam koos hoida ning tuum võib laguneda. Sellised aatomid on
radioaktiivsed. Planeedi Maa looduses leiduvatest 94 keemilisest elemendist on
esimesed 80 stabiilsete aatomituumadega, ülejäänud aga radioaktiivsed.

Nii prootonid kui ka neutronid on fermionid, mis tähendab, et nende kohta kehtib
Pauli keeluprintsiip – kaks samas ruumiosas asuvat fermioni ei saa korraga olla
samas kvantolekus. Prootonite ja neutronite olekud on määratud tuuma
kvantarvudega ning neid nimetatakse ka tuumaorbitaalideks. Prootonid ja
neutronid ei saa Pauli keeluprintsiibi tõttu olla samas ruumipunktis.

Prootonite arv tuumas (laenguarv ehk aatomnumber Z) määrab, millise keemilise
elemendi aatomiga on tegemist. Et prootonite arv tuumas võrdub ka elektronide
arvuga elektronkattes (ioniseerimata aatomi korral), on erineva prootonite
arvuga aatomitel erinevad keemilised ja optilised omadused.

Sama prootonite arvu, kuid erineva neutronite arvuga (N) aatomid on teineteise
isotoobid. Eri isotoopide keemilised omadused on reeglina väga sarnased (välja
arvatud vesiniku puhul), mis muudab isotoopide eristamise keeruliseks. Et eri
isotoopide aatomitel on erinev nukleonide arv (massiarv A), on eri isotoopide
füüsikalised omadused erinevad. Isotoopi massiarvuga A ja laenguarvuga Z
tähistatakse Z A X {\displaystyle {}_{Z}^{A}\mathrm {X} } , kus X on keemilise
elemendi sümbol. Kui neutronite arv aatomis erineb oluliselt energeetiliselt
kõige soodsamast (kõige madalama seoseenergiaga) neutronite arvust, on tuum
ebastabiilne; sel juhul on tegu radioaktiivse isotoobiga. Viimane võib laguneda,
kiirates radioaktiivset kiirgust.

Ehkki aatomituuma mass moodustab valdava osa aatomi massist, on tuuma läbimõõt
umbes 100 000 korda väiksem kui aatomil tervikuna, st suurusjärgus 10−15 m.

Aatomi elektronkate koosneb elektronidest, millel on negatiivne elektrilaeng.
Elektronid ei tiirle ümber aatomi selle sõna klassikalises mõistes, vaid
moodustavad elektronpilve. Elektronpilve läbimõõt on mitu suurusjärku suurem
aatomituuma läbimõõdust, seega määrab elektronpilve läbimõõt ära aatomi mõõtmed.

Kui aatomis on elektrone rohkem või vähem kui prootoneid, siis on tegemist
iooniga. Liigse elektroniga on negatiivne ioon (anioon), puuduv elektron on aga
positiivsel ioonil (katioon). Kui aatomis ei ole ühtegi elektroni, siis on
tegemist täielikult ioniseeritud aatomiga. Elektronide aatomist lahtirebimine
või juurdelisamine on aatomi ioniseerimine. Kõige kergemini on aatomist lahti
rebitavad need elektronid, mis on aatomiga kõige nõrgemini seotud. Ioonidel on
elektrilaeng, mille määrab neutraalsest aatomist välja rebitud või sellele
lisandunud elektronide arv; seetõttu reageerivad ioonid ümbritsevate aatomitega
palju tugevamalt kui neutraalsed aatomid.

Kui aatom on molekuli koosseisus, tekib tal selle molekuli teiste aatomitega
ühine, uute omadustega elektronkate. Keemiliste elementide keemilised omadused
sõltuvad elektronide arvust ja nende energeetilisest jaotusest; aatomituum
mõjutab neid ainult elektronide arvu kaudu neutraalses aatomis (erandiks on
vesinik).

Elektronid on (nagu prootonid ja neutronidki) fermionid, seega kehtib ka nende
kohta Pauli keeluprintsiip, mis ei luba kahel elektronil olla samas ruumiosas
samas energeetilises olekus (kvantolekus). Iga elektron, mis lisandub aatomi
elektronkattesse, peab valima endale teistest elektronidest erineva
energiatasemega aatomorbitaali; aatomorbitaalid on määratud elektronkatte
kvantarvudega.

Elektronkatte peakvantarv (n) määrab ära elektronkihi, millel elektron asub.
Täpse orbitaali määramiseks tuleb arvestada veel asimuudi kvantarvu (l),
magnetilise kvantarvu (ml) ja elektroni spinniga.

Kui kõik aatomi elektronid asuvad madalaimates (vähima energiaga) lubatud
kvantolekutes, siis on aatom põhiolekus. Kui mõni elektron neelab footoni (saab
endale footoni energia), siis tõuseb ta mõnele kõrgemale vabale energiatasemele
ja aatom läheb ergastatud olekusse. Tagasi põhiolekusse minnes kiirgab aatom
footoni; sellega naaseb elektron vähima võimaliku energiaga kvantolekusse.

Sellisel moel kiiratud footon omab energiat, mis võrdub elektroni algse ja
kiirgamisjärgse energeetilise taseme energia vahega. Et erinevates aatomites on
erinevate kvantolekute energiatasemete vahed erinevad, siis iga aatom kiirgab
ergastatud olekust põhiolekusse naastes erineva energiaga (st lainepikkusega)
footoneid. Sellest tuleneb erinevate aatomite erinev spekter (kiirgusspekter).
Sama efekti võib täheldada ka valguse neeldumist uurides. Täielikult neelduvad
ainult need footonid, mille energia (lainepikkus) vastab täpselt aatomi
põhioleku ja mõne ergastatud oleku energiatasemete vahele. Sellisel moel tekib
neeldumisspekter.

Peaaegu kogu aatomi mass on koondunud tuuma. Elektronide mass moodustab aatomi
massist alla ühe promilli.

Aatomi mass on suurusjärgus 10−27 kg kuni 10−25 kg. Et nii väikeste arvudega on
tülikas opereerida, siis väljendatakse aatomi massi suhtena teatud kindla aatomi
massiga. Seetõttu väljendatakse aatomi massi dimensioonita arvuga, mida
nimetatakse aatommassiks. Võrdlusalusena on varem kasutatud vesiniku ja hapniku
aatomit; aastal 1961 lepiti kokku kasutada isotoobi süsinik-12 aatomit. Selle
aatomi aatommassiks on definitsiooni järgi 12, nii et aatommassiühikuks (amü) on
1/12 süsinik-12 aatomi massist.

Enamik keemilisi elemente esineb looduses mitme isotoobina, mistõttu antud
keemilise elemendi aatommass antakse isotoopide loodusliku segu keskmisena.
Enamasti isotoopide looduslikud proportsioonid ei varieeru, kuid näiteks väävli
puhul on see siiski eri leiukohtades erinev.

Heelium esineb ainult isotoobina 2 4 H e {\displaystyle {}_{2}^{4}\mathrm {He} }
. Heeliumiaatomi tuum koosneb kahest prootonist ja kahest neutronist, mille
summaarne mass on 4,034 amü; heeliumi aatomi mass on aga kõigest 4,003 amü. See
masside erinevus, mida nimetatakse massidefektist, läheb seoseenergia arvele.
Termotuumareaktsioonis, milles vesinikuaatomi tuumade liitumisel moodustub
heeliumiaatomi tuum, see energia vabaneb.

Aatomite (ja isotoopide) ning molekulide massi määramiseks kasutatakse
tänapäeval massispektroskoopiat.

Aatomi läbimõõdu suurusjärk on 10−10 m. Ühte sentimeetrisse mahuks ritta
asetatuna umbes 100 miljonit aatomit.

Atomistika pärineb vanakreeka filosoofiast. Aine ehitust püüti kindlaks teha
arutluste teel. Näiteks Anaxagoras pidas ainet lõputult jagatavaks.

Leukippos ja tema õpilane Demokritos aga leidsid, et see on loogiliselt võimatu.
Seetõttu nad oletasid, et aine koosneb väikestest jagamatutest osadest, mida nad
hakkasid nimetama aatomiteks ning mida nad eristasid neid ümbritsevast
tühjusest. Leukippos lähtus tõsiasjast, et liikumine on olemas. Järelikult peab
olema koht, milles liigutakse, ja see peabki olema tühjus. Aine osad peavad aga
tühjusest erinema. Kui aine oleks lõputult jagatav, peaks aine osakeste vahel
olema tühjus ning osakesed ise oleksid lõpmata väikesed, mis ei ole võimalik.

Kuigi aatomid on füüsiliselt jagamatud, on nad matemaatiliselt jagatavad ja neil
on kuju. Leukippose järgi koosnevad kõik aatomid ühest ja samast ainest ning
erinevad ainult kuju poolest.

Demokritose õpetuse võtsid osalt üle epikuurlased. Seda esitab muu hulgas
Lucretius oma poeemis "De rerum naturae".

Aristoteles atomistikat ei pooldanud. Seetõttu ei olnud atomistika antiikajal
väga mõjukas ning vajus keskajal kristlikus maailmas (kuid mitte islamimaailmas)
hoopis unustusse.

Atomistika juurde pöördusid tagasi 17. sajandi õpetlased Pierre Gassendi ja
Joachim Jungius. Aatomi mõistet kasutasid ka Robert Boyle ja Isaac Newton.

Moodsale aatomiteooriale pani 1807 aluse John Dalton. Daltoni järgi koosnevad
kõik keemilised elemendid aatomitest. Ühe ja sama elemendi aatomitel on sama
kaal, samad mõõtmed ja sama kuju ning eri elementide aatomitel on erinev kaal,
mõõtmed ja kuju. Aatomid ei ole jagatavad väiksemateks osadeks. Elementide
aatomit ühinevad "liitaatomiteks" (molekulideks). Edasine keemia areng lähtus
nendest postulaatideks. Daltoni aatomiteooria seletas muu hulgas, miks elemendid
osalevad keemilistes reaktsioonides kindlates proportsioonides. Juba Dalton
püüdis määrata aatomite massi, kuid esialgu ei õnnestunud seda õigesti teha muu
hulgas sellepärast, et molekulide koostis ei olnud täpselt teada.

Aastal 1811 esitas Amadeo Avogadro hüpoteesi, et ühe ja sama ruumalaga gaasid
ühe ja sama rõhu juures sisaldavad ühepalju molekule. See aitas kaasa molekulide
koostise ning aatomite ja molekulide massi õigele määramisele.

Aastatel 1833–1834 leidis Michael Faraday elektrolüüsi uurides, et elektrivoolu
lahustes peavad põhjustama elektrilaenguga aatomid ning peab eksisteerima vähim
elektrilaeng (elementaarlaeng). Aastal 1897 näitas Joseph John Thomson, et
gaasis võivad esineda ühe ja sama negatiivse elektrilaenguga osakesed, ning
oletas, et see ongi vähim elektrilaeng. Neid osakesi hakati nimetama
elektronideks. Aastal 1898 näitas Wilhelm Wien, et peavad eksisteerima ka
positiivse elektrilaenguga osakesed. Neid hakati nimetama prootoniteks.

Pommitades aatomeid radioaktiivsetest ainetest pärinevate osakestega, leidis
Ernest Rutherford, et alfaosakesed tungivad aatomi sisemusse ning aatomisisesed
jõud kallutavad neid kõrvale. Ta mõõtis alfakiirguse kõrvalekaldumist õhukese
ainekihi läbimisel ning jõudis 1911 järeldusele, et aatomid peavad koosnema
raskest positiivse elektrilaenguga tuumast, mida ümbritsevad kerged negatiivse
elektrilaenguga elektronid (ainsad tollal tuntud negatiivse elektrilaengu
kandjad), mis tiirlevad ümber tuuma sellest suhteliselt väga kaugel. Nõnda
meenutab aatom Päikesesüsteemi: aatomituum vastab Päikesele ja elektronid
planeetidele. Aatomit hoiab koos elektriline külgetõmbejõud. See nn Rutherfordi
aatomimudel oli vastuolus elektrodünaamikaga, mille järgi kiirust või
liikumissuunda muutev elektron peab emiteerima elektromagnetkiirgust ning
sellega energiat ära andma, nii et elektron peab lõpuks langema tuumale.

Rutherfordi aatomimudelit modifitseeris 1913 Niels Bohr (Bohri aatomimudel).
Bohr võttis aluseks hüpoteesi, et aatomitel on statsionaarsed olekud ning
elektrodünaamika ei ole nende puhul rakendatav. Elektronide stabiilsus peab
tulenema tundmatutest loodusseadustest. Bohri esimese postulaadi järgi saab
aatom eksisteerida üksnes ühes või mitmes kindlas statsionaarses olekus. Igale
olekule on iseloomulik teatud energianivoo. Bohri teise postulaadi järgi saab
aatom üle minna ühelt energianivoolt teisele ning selle ülemineku käigus vabaneb
aatomist või seotakse aatomiga energiahulk, mis võrdub energianivoode vahega.
Energia vabaneb elektromagnetkiirgusena, footonitena; see toimub kindlate
annustena (kvantidena); sageduse määrab Einsteini sagedustingimus. Sel alusel
õnnestus Bohril arvutada vesiniku spektrijoontele vastavad sagedused; seda peeti
tema teooria tugevaks tõendiks. Bohri teooriat püüti rakendada ka teiste
elementide aatomitele, kuid rakendatavaid tulemusi ei saadud. Küll aga õnnestus
rahuldavalt seletada aatomite järjestust keemiliste elementide
perioodilisussüsteemis.

Aastal 1919 tekitas Rutherford esmakordselt kunstliku tuumareaktsiooni,
pommitades lämmastikku alfaosakestega.

Neutroni avastas alles 1932 James Chadwick. Alles siis jõuti aatomimudelini,
mille järgi aatomituum koosneb prootonitest ja neutronitest.



https://et.wikipedia.org/wiki/Egiptus

Egiptus on riik Aafrika kirdeosas, teda loetakse Lähis-Itta kuuluvaks. Egiptuse
koosseisu kuulub ka Siinai poolsaar, mis asub Aasias. Egiptus piirneb Iisraeli,
Liibüa ja Sudaaniga. Temast itta jääb Punane meri, põhja Vahemeri.

Egiptus kuulub suurima rahvaarvuga riikide hulka Aafrikas ja Lähis-Idas ning
seal elab tänapäeval üle 82 miljoni inimese. Lõviosa rahvastikust elab viljaka
pinnasega Niiluse orus ja deltas, mille pindala on ligi 40 000 km2. Enamuse
riigi territooriumist moodustavad väga hõreda asustusega Sahara kõrbe alad. Ligi
50% rahvastikust elab linnades. Neist rahvarohkeimad on Kairo ja Aleksandria.

Egiptusel on väga pikk ajalugu, riigi alad on olnud püsivalt asustatud alates
aastast 10 000 e.m.a. Egiptuse kuulsaimad monumendid – Giza püramiidid ja
Chephreni sfinks – rajati Vana-Egiptuse ajal, mis kuulus oma ajal kõige enam
arenenud tsivilisatsioonide hulka. Memphise, Teeba ja Karnaki varemed ning
Kuningate org (Luxori lähedal) pakuvad suurt huvi arheoloogidele ja turistidele.
Egiptuse rikkalik kultuuripärand ja Punase mere äärsed kuurordid on muutnud
turismitööstuse osa majanduses väga oluliseks, selles sektoris töötab umbes 12%
kogu riigi töölistest.

Riik asub põhiliselt 22. ja 32. laiuskraadi ning 25. ja 35. pikkuskraadi vahel.
Ulatuslikule territooriumile vaatamata elab väga kuiva kliima tõttu umbes 99%
rahvastikust Niiluse orus ja deltas, mis moodustab riigi kogupindalast ligi
5,5%. Suurem osa riigi pindalast võtavad enda alla väheste oaasidega kõrbed
(Sahara, Liibüa kõrb, Araabia kõrb).

Egiptus piirneb läänes Liibüaga, lõunas Sudaaniga ning idas Gaza tsooni ja
Iisraeliga. Egiptus asub strateegiliselt tähtsas asukohas – olles ühendussillaks
Aafrika ja Aasia vahel ning Suessi kanaliga ka Vahemere ja Punase mere vahel
(Atlandi ookeani ja India ookeani ühendus).

Egiptuse pindala on 1 001 450 km2, millega ta on maailma riikide hulgas 30.
kohal. Pindala on pea sama suur kui kogu Kesk-Ameerika, kaks korda suurem kui
Hispaania, neli korda suurem kui Suurbritannia ja sama suur kui Texase ja
California osariigid kokku.

Suuremas osas Egiptuses (v.a Siinai ja Vahemere rannikupiirkond) valitseb väga
kuiv kõrbekliima. Vahemere rannikul on talved sademeterohked ja jahedad, suved
kuivad ja kuumad. Siinai poolsaare mägedes (kõrgemad tipud üle 2000 m) on
õhutemperatuurid palju madalamad ja sademeid esineb rohkem võrreldes alasega
samal laiuskraadil. Talvised külmakraadid on tavalised ja aeg-ajalt sajab seal
lund.

Sademeid esineb tavaliselt oktoobrist aprillini, kõige rohkem detsembris.
Vahemere rannikupiirkonnas on aasta keskmine sademete hulk kuni 200 m, harva
kuni 400 mm. Lund esineb seal harva, rahet sagedamini. Aasta keskmised
sademetehulgad vähenevad järsult lõuna suunas (nt Aleksandrias 193, Kairos 24 ja
Assuanis 3 mm).

Õhutemperatuuride erinevused on väga suured sisemaa kõrbealadel, seda eriti
suvel, mil need võivad öösel langeda kuni +7 °C ja päeval tõusta kuni +43 °C.
Talvisel ajal on kõrbealade temperatuurikõikumised väiksemad (öösel kuni 0 °C ja
päeval kuni +18 °C). Aasta keskmised õhutemperatuurid tõusevad järk-järgult
liikudes Niiluse deltast Sudaani piiri poole. Lõuna-Egiptuses asuvas Assuanis
langevad suvised öised õhutemperatuurid kuni +10 °C ja päeval tõusevad kuni +41
°C.

Egiptuse kliimale on iseloomulikud kevadised kuumad tuuled ehk hamsinid, mis
puhuvad üle kogu riigi tavaliselt aprillis (harvem märtsis ja mais). Kõrbetuuled
moodustuvad madala õhurõhuga Suessi maakitsusel ja puhuvad üle kogu
Põhja-Aafrika. Looduslike takistuste puudumisel saavutavad need tuuled suuri
kiirusi ja kannavad endaga kaasa suurt hulka tolmu ja liiva. Need liivatormid
võivad liikuda kuni 140 km/h ja tõsta õhutemperatuuri 20 °C võrra kahe tunni
jooksul. Vahelduva jõuga hamsin võib puhuda mitmeid päevi järjest, põhjustades
inimeste ja loomade haigestumist ning viljasaagi kahjustamist.

Egiptuse pinnamood on suuremalt jaolt tasane. Riigi kesk- ja lääneosas laiub
suur Liibüa kõrbe lavamaa (ehk platoo), mis tõuseb pikkamööda põhjast (100–200 m
üle merepinna) lõunasse (400–600 m). Maapinda katab seal valdavalt liiv ning
lubja- ja liivakivi murendmaterjal. Tugevate tuulte abil moodustuvad kõrbes kuni
100 m kõrgused ja 100 km pikkused liivaluited. Liibüa kõrbe lavamaa põhja- ja
keskosa liigestavad alangud ja nõod, kus põhjavesi tungib maapinnale ning
millest suurim ja sügavaim on Kattara nõgu (–133 m allpool merepinda). Tänu
veele eksisteerivad nendes nõgudes oaasid, nt Baharija, Bahrein, Dahla, Faijum,
Farafra, Harga, Kara, Siwa, Sitra jt.

Egiptuse idaosas asub Araabia kõrbe lavamaa, mis laskub idast (700–800 m üle
merepinna) läände (300–400 m) ja piirneb idas Etbai mäeahelikuga, mille kõrgeim
tipp on 2187 m. Seda lavamaad läbivad ahelikust alguse saavad sügavad jõeorud
(vadid). Mõlemad platood on eraldatud kuni 1200 km pikkuse ja 3–25 km (deltas
kuni 260 km) laiuse Niiluse oruga.

Siinai poolsaare põhjaosas asuvad liivaluited, keskosas Al-Tihi lavamaa, mis on
orgudega eraldatud poolsaare lõunaosa mäemassiivist, kus asub Egiptuse kõrgeim
mäetipp – 2629 m kõrgune Katherina.

Egiptuse peamine magevee allikas on Niiluse jõgi, mis läbib riiki Sudaani
piirist kuni Vahemereni ligi 1600 km ulatuses (jõe kogupikkus on umbes 6650 km).
Niilusel pole Egiptuse riigi piires ühtegi lisajõge. Suure aurumise (keskmiselt
ligi 3 m aastas) ja vee ärajuhtimise tõttu (u 62,6 mld m3/a) väheneb oluliselt
Vahemerre jõudev vooluhulk. Rahvastiku kiire kasvu, intensiivse põllumajanduse,
reovete puuduliku puhastuse jm põhjustel on Niiluse vee kvaliteet viimasel
aastakümnel oluliselt halvenenud. Kõige rohkem saastunud lõik jääb Kairo ja
Vahemere vahele. Vahemere suudmealal moodustab Niiluse paljudest harudest ligi
24 000 km2 suurune järvederikas delta. Aastatel 1960–1970 rajatud Assuani paisu
taha on tekkinud ligi 6000 km2 suurune veehoidla (Nasseri järv), mille vee
kogumaht on umbes 162 km3.

Suurem osa Liibüa kõrbest on ilma igasuguse taimkatteta. Püsikud ja rohttaimed
ilmuvad välja kohtades, kus leidub mingilgi määral vett. Üheaastased kõrbetaimed
elavad väga lühikest aega. Piisava niiskuse olemasolul toimub taimede kasv,
õitsemine ja seemnete valmimine mõne päeva jooksul. Kõrbes kasvavad püsikud väga
hajusalt, nad on vintsked, asteldega ja väga sügavale ulatuva juurestikuga.
Vahemere rannikul kasvab kevadel (sademete hooaeg) rikkalik taimestik. Riigi
idaosas asuvas Araabia kõrbes esineb harva sademeid, millest piisab teatud
taimedele (akaatsiad, tamariskid, asteldega põõsad jt). Kasv on rikkalikum
Punase mere äärsete mägede vadides ning Siinai mägedes.

Niilus ja selle niisutuskanalid on sobivad elukohad paljudele veetaimedele; nt
Vana-Egiptuse ajast tuntud sinist vesiroosi võib leida Niiluse delta kanalitest.
Puhast valget värvi egiptuse vesiroos on aga tänapäeval riigi rahvuslilleks. Üle
100 erineva rohttaime (nende hulgas halfa-stepirohi ja bambus) kasvavad vee
lähedal. Tugevad rootaimed, nagu harilik hiidroog ja harilik pilliroog, on
laialt levinud Alam-Egiptuses, kuid Vana-Egiptuse ajast tuntud
papüürus-lõikheina võib leida vaid botaanikaaedadest. Nii kultiveeritud kui ka
metsistunud datlipalmid kasvavad kogu Niiluse deltas, orus ja oaasides. Niiluse
oru lõunaosas, oaasides ja hajusalt ka mujal kasvatatakse teeba dummpalmi, kelle
looduslikke isendeid on Egiptuses vähe järele jäänud. Ainus Egiptuses
looduslikult esinev okaspuu on foiniikia kadakas, kuigi kultiveeritakse ka teisi
liike. Laialt levinud puude hulka kuuluvad akaatsiad, eukalüptid ja
sükomoor-viigipuud. Mitmed 19. sajandil riiki introdutseeritud kasuariini liigid
on tänapäeval kõige tähtsamad puidu saamise allikad. Ülejäänud võõrpuuliigid,
nagu jakarandad, kuning-leekpuud ja kõrin-siidakaatsiad on saanud iseloomulikeks
Egiptuse maastikel.

Vana-Egiptuses levinud berberi lõvid, jõehobud, kaelkirjakud, jaanalinnud ja
muud suured loomad puuduvad tänapäeva Egiptuses. Krokodille võib kohata vaid
Assuani tammist lõuna pool. Suurim Egiptuse looduses vabalt liikuv loom on
lakklammas (Ammotragus lervia), kelle kohalik populatsioon on ohustatud
küttimise ja sobivate elukohtade vähenemise tõttu. Imetajate elutingimused on
Egiptuses rasked, kuna nad ei kannata hästi kõrbekuumust ning neile sobivad
elukohad on suuresti hõivanud inimesed. Deltas on levinud punarebased,
kõrbeasukate hulka kuuluvad liivarebased, gasellid (kolme erinevat liiki),
kõrberebased (püütakse sageli illegaalselt edasimüümise eesmärgil), nuubia
kaljukitsed, egiptuse jänesed jt. Egiptuse šaakal ja kaljudamaan elavad Siinai
mägedes. Loomtoidulistest imetajatest on esindatud aafrika metskass ja egiptuse
mangust.

Riigis võib kohata üle 30 liigi putuktoidulisi (üks liik toitub puuviljadest)
käsitiivalisi, kellest paljude liikide arvukus on viimastel aastatel
drastiliselt langenud insektitsiidide laialdase kasutamise ja puhkekohtade
häirimise tõttu. Hästi on esindatud närilised, kelle hulka kuuluvad kodurott,
liivarott, liivahiir, hüpikhiir jt. Kahte viimast võib sageli kohata
lemmikloomapoodides üle Euroopa.

Erinevatest sisalikest on suurim varaan. Enamik Egiptuses levinud maoliikidest
(üle 30 liigi ) on ohutud, kuid seal elab ka mürkmadusid: kobrad (levinuim on
egiptuse kobra) ja rästiklased. Skorpionid on levinud kõrbealadel.

Umbes 150 linnuliiki (enamik neist on laulu- ja veelinnud) pesitsevad Egiptuses.
Sobivamad pesitsusalad on Niiluse delta ja org, oaasides esineb linde küllaltki
vähe. Lisaks kohalikele lindudele võib kevad- ja sügisrände ajal vaadelda ligi
280 liiki rändlinde. Aafrikas talvituvad miljonid linnud lendavad üle Egiptuse,
et pesitseda Balkanil, Skandinaavia poolsaarel, Ida-Euroopas, Siberis ja
Kesk-Aasias. Ränne saab alguse juba talvel (veebruari keskel) ning tagasi
hakkavad linnud lendama alates augusti algusest. Rändavate veelindude
peatuskohtadeks on enamasti Vahemere rannikul asuvad laguunid (olulisemad on
Manzala, El-Mahala, Burullus, Bardawil jt). Igal sügisel toimub rände
pudelikaelas massiline lindude püük võrkude abil. Peamine saaklind on põldvutt,
keda nt 1990. aastal püüti veidi üle 200 tuhande isendi. Samal ajal jääb
võrkudesse kümneid tuhandeid teisi linnuliikide esindajaid. Samuti on laialt
levinud pistrike püüdmine.

2011. aasta juuli seisuga elas Egiptuses 82 079 636 inimest. 43,4% elanikkonnast
elab linnades.

Keskmine eluiga on 72,66 aastat, kusjuures meestel 70,07 ja naistel 75,38
aastat.

Tööjõulisi oli Egiptuses 2010. aastal 26,2 miljonit inimest ja töötus oli 2009.
aastal 9%. 20% elanikkonnast elas 2005. aastal alla vaesuspiiri.

Egiptuse alad asustasid kütid-korilased pleistotseenis. 10. aastatuhandel e.m.a
asendus küttide-korilaste kultuur põlluharijate-karjakasvatajate kultuuriga.
Umbes aastal 8000 e.m.a alanud kliimamuutuste ja/või liiga intensiivse
karjakasvatuse tõttu muutusid suured haritavad ja karjatatavad maa-alad
kasutuskõlbmatuks, moodustus Sahara kõrb. Varajased hõimud liikusid Niiluse
orgu, kus arenes välja püsiasustusega, põllumajanduslik ja varasema perioodiga
võrreldes rohkem tsentraliseeritud ühiskond.

Neoliitikumis arenesid Ülem- ja Alam-Egiptuses mitmed eeldünastilised kultuurid.
Mõlema Egiptuse kogukonnad jäid kultuuriliselt eraldatuks rohkem kui 2000
aastaks, kuid lävisid sageli omavahel läbi kaubanduse. Esimesed jäljed egiptuse
hieroglüüfidest ilmnevad Nagada kultuuri saviesemetelt aastast ca 3200 e.m.a.

Ülem- ja Alam-Egiptuse ühendas umbes aastal 3150 e.m.a üheks kuningriigiks
vaarao Menes, kes pani aluse erinevatele Egiptuse dünastiatele, mille esindajad
valitsesid riiki järgneval kolmel aastatuhandel. Egiptuse kultuur jõudis sellel
perioodil oma õitsengu tippu, eristudes teistest kultuuridest oma religiooni,
kunsti, keele ja tavade poolest. Ühendatud riigi varadünastilisele ajastule
järgnes Vana riigi periood (ca 2700–2200 e.m.a), mil rajati palju püramiide,
millest märkimisväärseimad on III dünastia ajal rajatud Džoseri püramiid ja IV
dünastia ajal rajatud Giza püramiidid.

Esimese vaheperioodi ligi 150 aastast perioodi riigis iseloomustab poliitiline
ebakindlus ja võimu detsentraliseerumine. Ulatuslikumad Niiluse üleujutused ja
poliitiline stabiliseerumine aitasid kaasa riigi uuele tõusule Keskmise riigi
perioodil, mis saavutas oma kõrgaja vaarao Amenemhet III võimuperioodil. Teisel
vaheperioodil valitsesid Egiptuse põhjaosa hüksoslased (semiidid-asiaadid), kes
rändasid Niiluse deltasse 18. sajandil e.m.a ning haarasid võimu umbes aastal
1630 e.m.a. Hüksoslased rajasid deltasse uue pealinna Avarise ning valitsesid
suuremat osa Egiptusest XV dünastiana (1630–1521 e.m.a). Võõramaalased ajas
riigist välja Ülem-Egiptuse vaarao Ahmose I, kes asutas XVIII dünastia ja viis
pealinna Memphisest üle Teebasse.

Uue riigi perioodil (u 1550–1070 e.m.a) saavutas Egiptuse territoriaalne
laienemine oma haripunkti, ulatudes lõunas (Nuubias) Niiluse neljanda
kärestikuni (tänapäeval Sudaani põhjaosa) ja põhjas Süüriani. Sellel perioodil
valitsesid Egiptust kuulsad vaaraod, nt Hatšepsut, Thutmosis III, Ehnaton ja
tema naine Nofretete, Tutanhamon ning Ramses II. Kolmandat vaheperioodi
iseloomustavad liibüalaste, nuubialaste ja assüürlaste vallutusretked Egiptusse,
kuid egiptlased suutsid need sissetungijad riigist lõpuks välja lüüa.

Ahhemeniidide riigi valitseja Kambyses II purustas Egiptuse väed aastal 525
e.m.a ning vallutas seejärel kogu riigi. Korduvalt ebaõnnestunud ülestõusude
järel suutsid egiptlased kreeklaste sõjalise abiga aastal 404. e.m.a iseseisvuse
taastada, kuid kaotasid selle taas aastal 343 e.m.a, kui langes viimane
põliselanikust vaarao.

Egiptuse tsivilisatsiooni tekkes oli esmatähtis roll Niiluse jõel. Kõrbetest
ümbritsetud Niiluse orus toimusid iga-aastased üleujutused (tavaliselt juulist
kuni detsembrini), niisutades ja väetades mudaga egiptlaste põlde. Kohalikud
kutsusid viljakat muda Niiluse kingituseks.

Põldude niisutamist alustati Niiluse orus arvatavalt juba 6. aastatuhandel
e.m.a. Ebaühtlase ulatusega üleujutuste reguleerimiseks ja haritava maa
suurendamiseks alustati esimest laiaulatuslikku tammide ja niisutuskanalite
ehitust umbes aastal 3100 e.m.a.

Üleujutuse kõrgajal oli pea kogu Niiluse org vee all, ainult kõrgemale ehitatud
ja tammidega ühendatud külad ja linnad jäid veepinnast kõrgemale. Haritava maa
pindala oli sõltuvalt üleujutuse ulatusest 20 000 – 34 000 km2. Üleujutatavatel
põldudel oli vee sügavus 0,5–3,0 m ning settiv muda sisaldas orgaanilist
materjali 2%. 17. sajandil e.m.a võeti niisutusel abiks vinnkaev, 7. sajandil
e.m.a aga veeratas, viimase abil oli võimalik saada kaks viljasaaki aastas.

332. aasta sügisel e.m.a vallutas Aleksander Suur Gaza linna ja hõivas sama
aasta lõpus Egiptuse ilma vastupanuta. Pärslasi mittesallivad egiptlased võtsid
makedoonlased-kreeklased vastu kui vabastajaid. Makedoonlaste väejuht asutas oma
Egiptuses viibitud aja jooksul Aleksandria, millest sai pärast tema surma
Ptolemaioste kuningriigi suursugune pealinn.

Ptolemaioste kuningriigi asutas pärast Aleksander Suure surma tema kaasvõitleja
ja väepealik Ptolemaios I. Kuningriik oli tugev hellenistlik riik, mis ulatus
idas Lõuna-Süüriani, läänes Küreeneni ja lõunas Nuubiani. Aleksandriast sai
riigi pealinn, hellenistliku kaubanduse ja kultuuri keskus. Et kohalike
egiptlaste seas poolehoidu võita, nimetasid valitsejad endid vaaraode
järeltulijateks. Hiljem võtsid Ptolemaiosed omaks Egiptuse tavad, riietuse ning
osalesid religioonielus.

Ptolemaioste dünastia viimane valitseja oli Kleopatra VII (valitses 51–30
e.m.a), kes toetas Rooma impeeriumi kodusõjas Marcus Antoniust. Aktioni
merelahingus said Antoniuse-Kleopatra väed Octavianuselt lüüa ning nad põgenesid
Egiptusse. Mõlemad sooritasid enesetapu, kui Octavianuse leegionid Egiptusse
tungisid.

Kleopatra surma järel sai Egiptusest Rooma impeeriumi provints, mille
territoorium langes suures osas kokku tänapäevase riigi aladega (v.a Siinai
poolsaar, mille roomlased hõivasid hiljem). Seejärel muutus Egiptus Rooma riigi
jaoks võtmetähtsusega provintsiks, kuna enamik impeeriumi viljast imporditi
sealt. Provintsi kaitses ja valvas kolm leegioni, kellel tuli maha suruda
ülestõuse ja rahvastevahelisi konflikte. Rooma võimu all segunesid Egiptuses
mitmed kultuurid – Egiptuse, Aleksandria kreeklaste, Rooma ja juutide omad.

1. sajandil m.a.j tõi evangeeliumi kirjutaja Markus kristluse Egiptusse, kus see
hakkas väga kiiresti levima ja muutus 3. sajandi lõpuks provintsis valitsevaks
usundiks. Rooma riigi valitsejad nägid kristluse kiires levikus ohtu
impeeriumile ja organiseerisid üle riigi vägivaldset kristlaste tagakiusamist,
mis saavutas haripunkti Diocletianuse valitsemise (285–305) ajal. Vägivald
lõppes Constantinus Suure võimuloleku ajal (306–337), kes tunnustas kristlust
impeeriumi ametliku religioonina. Constantinus Suure surma järel jagunes Rooma
riik kaheks riigiks ning Egiptus jäi Bütsantsi ehk Ida-Rooma keisririigi võimu
alla. Bütsantsi pidevad sõjad oma naabritega nõrgestasid riiki sedavõrd, et nad
ei suutnud enam Egiptust kaitsta. Aastatel 618–621 vallutas Egiptuse ligi 10
aastaks Sassaniidide riik, pärast lühikeseajalist võimu taastamist kaotas
Bütsants aastatel 639–642 provintsi uuele suurvõimule – araablaste kalifaadile.

Vallutajatest araablased tõid Egiptusse sunniitliku islami. Kopti kristlastele
jäeti kaks võimalust – minna üle islamiusku või maksta kristluse säilitamisel
erimaksu. Araablaste ülemvõimu perioodi alguses segunes islam kohalike uskude ja
tavadega (mis olid üle elanud kopti kristluse), aidates kaasa kohalike sufi
vennaskondade tekkele. Egiptust hakkas juhtima kaliifi määratud kuberner, kellel
oli õigus ametisse nimetada provintsi kõrgemaid ametnikke. Muslimite
sisekonflikti järel (sunniidid, šiiidid) läks võim Egiptuses üle Omaijaadide
dünastiale (aastal 661), mille pealinn asus Damaskuses. Aastal 706 sai Egiptuse
administratsiooni keeleks araabia keel. Omaijaadide dünastiale tegid lõpu
Abassiidid aastal 750.

Kartes siduda kohalikke valitsejaid pikaks ajaks Egiptusega, määrasid Abassiidid
sinna kubernere vaid lühiajaliselt valitsema. Lühikest perioodi võimul olevad
valitsejad kasutasid seda aega omakasu huvides, mis viis Egiptuses
laiaulatusliku korruptsiooni puhkemiseni. Sellele lisandunud range
maksupoliitika põhjustas mässu nii kohalike kristlastest koptide kui ka
muslimitest elanikkonna seas. Aastal 868 haarasid Egiptuses võimu turgi
sõjaväeorjad, keda hakati nende juhi järgi kutsuma Tuluniidideks (868–904).
Neile järgnesid veel kord Abassiidid (905–935), Ihšiidid (935–969), Fatimiidid
(969–1171) ja Aijubiidid (võimul 1171–1253, dünastia rajajaks oli Saladin).

1250. aastal haarasid riigis võimu mamelukid, kes olid algselt (türgi, kaukaasia
jm päritolu) orjadest sõdurid Aijubiidide kalifaadis. Mamelukid valitsesid
Egipuses ja Süürias kahe dünastiana kuni aastani 1517. 13. sajandi teisel poolel
õnnestus mamelukkidel kaitsta riiki edukalt mongolite sissetungi eest ja
alistada viimased ristisõdijate valduses olnud linnad Lähis-Idas. Riigi allakäik
sai alguse 15. sajandi lõpus, kui portugallased avastasid alternatiivse
kaubandusetee Lõuna-Aasiasse ümber Hea Lootuse neeme. Varem riiki läbinud
karavanidelt võeti suurt tollimaksu, millest ilmajäämine viis majanduse
kollapsini. Lisaks nõrgestasid riiki sõjad Osmanite riigiga, mis vallutas
mamelukkide sultanaadi lõplikult aastal 1517.

Osmanid ei kõrvaldanud mamelukke täielikult võimult ning pakkusid neile
valitsemiseks mõned riigi provintsid. Selline administratiivne korraldus osutus
mamelukkide kasuahnuse tõttu (lihtrahva rõhumine kõrgete maksudega)
ebaefektiivseks ning viis Egiptuse järgnevaks ligi kolmeks sajandiks üldisse
ebastabiilsusse. Rahva olukorra tegid veel raskemaks katkuepideemiad ja
näljahädad. 18. sajandi jooksul nõrgenes järk-järgult Osmanite võim ning 18.
sajandi lõpus oli Egiptus praktiliselt iseseisev, sest enam ei makstud Osmanite
sultanile iga-aastast tribuuti. Samas valitses riigis poliitiline, sotsiaalne ja
majanduslik korralagedus. Sellises olukorras tungisid Egiptusse Prantsuse väed
aastal 1798, mille eesotsas oli Napoleon Bonaparte. Prantslaste ülemvõimu
periood jäi lühikeseks, nad olid sunnitud 1801. aastal Inglise-Osmanite
ühendväele alistuma.

Prantsuse vägede lahkumine tekitas Osmanite riigi provintsis võimuvaakumi.
Mamelukkide ja Osmanite väed alustasid verist võimuvõitlust. Sellel anarhia
perioodil (1801–1805) toetas albaanlasest Osmanite väejuht Muhammad Ali endale
lojaalsete Albaania väeüksustega kord üht, kord teist vaenupoolt. Oskuslikult
vangerdades kasvatas Ali kohalike seas prestiiži ja mõjuvõimu. Suutmata olukorda
kontrolli alla saada, nimetas 1805. aastal İstanbulis resideeruv sultan Muhammad
Ali Egiptuse asevalitsejaks, kuid faktiliselt oli see vaid viisakas žest,
millega lõppes Osmanite riigi ülemvõim Egiptuses. Ali oli ambitsioonikas ja
võimekas liider, kes asutas dünastia, mis valitses Egiptust kuni 1952. aasta
revolutsioonini.

600 aastat Egiptuse valitsemises osalenud mamelukkides nägi Ali endiselt suurt
ohtu. Seetõttu lasi ta 1811. aastal pidustustele kutsutud mamelukkide liidrid
hukata ning seejärel õiendas arved viimaste mamelukkide väeüksustega kogu
Egiptuses.

Muhammad Ali esmane eesmärk oli militaarne: ta vallutas Põhja-Sudaani
(1820–1824), Süüria (1833), osaliselt Araabia poolsaare ja Anatoolia. Kartes
Osmanite riigi täielikku kokkuvarisemist, sekkusid konflikti Euroopa suurriigid
(Suurbritannia, Prantsusmaa ja Venemaa). Ali oli sunnitud loovutama enamiku
vallutatud alasid tagasi Osmanitele, kuid säilitas võimu Sudaanis ning ta
nimetati pärandusõigusega Egiptuse asekuningaks. Koos sõjaväega moderniseeris
Ali tööstuse, rajas kanalite süsteemi põldude niisutamiseks ja transpordiks ning
reformis avalikku teenistust. Egiptuse majanduse arengule aitas olulisel määral
kaasa 1820. aastal laialdaselt kasutusele võetud pikakiuline puuvill, millest
sai 19. sajandil suurt tulu toov ekspordiartikkel. Kui 1861. aastal puhkes
Ameerika Ühendriikide kodusõda, kasvasid puuvilla defitsiidi tõttu maailmas
Egiptuse eksporditulud mitmekordseks. Suurenenud sissetulekute toel haaras
Egiptust ehitusbuum, mille käigus ehitati muu hulgas ka Suessi kanal
(1859–1869). Kuna riigi administratsioon kulutas oluliselt rohkem kui teenis,
viis see Egiptuse 1877. aastal sisuliselt pankrotti. Seejärel langes riik mõne
aasta pärast Briti impeeriumi mõjuvõimu alla.

Raske majandusliku seisu tõttu (Egiptus ei suutnud enam täita laenukohustusi)
oli Muhammad Ali pojapoeg Ismail sunnitud müüma 1875. aastal Egiptusele
kuuluvate Suessi kanali aktsiad Suurbritannia valitsusele (Prantsusmaa säilitas
enamusosaluse). Kreeditoride survele järele andes nõustus Ismail võtma
valitsusse Prantsuse ja Briti ministreid (1878), mis tekitas kohalike seas
tugevat rahulolematust ning viis esimeste rahvusmeelsete organisatsioonide
tekkeni. Sellele järgnes riigisisese poliitilise segaduse periood (valitsuse ja
sultani väljavahetamine). Kartes kaotada kontrolli Egiptuses, otsustas
Suurbritannia sõjaliselt sekkuda. Briti sõjalaevastik pommitas 1882. aasta suvel
Aleksandriat ning 13. septembril toimunud lahingus purustasid britid Egiptuse
sõjaväe. Järgneval päeval hõivati Kairo ning Egiptusest sai de facto Briti
impeeriumi protektoraat. Suurbritannia väed jäid Egiptusse kuni 1954. aastani.

Aastal 1914 sai Egiptusest ametlikult Suurbritannia protektoraat ning selle
valitsejale omistati sultani tiitel (kediivi asemel). Iseseisvusmeelsed
demonstratsioonid muutusid üleriigilisteks rahutusteks, mida tuntakse Egiptuse
1919. aasta revolutsioonina. Rahutused suruti küll maha, kuid britid olid
sunnitud minema teatud järeleandmistele. Aastal 1922 loobusid nad
protektoraadist ja kuulutasid ühepoolselt välja Egiptuse iseseisvuse teatud
tingimustel. Suurbritanniale jäi kontroll Egiptuse militaarpoliitika,
kommunikatsioonide, välishuvide ja Sudaani üle. Egiptuse valitsejad võtsid
endale seejärel kuninga tiitli.

II maailmasõja ajal oli Egiptus Briti vägede baasiks liitlaste operatsioonide
toetamiseks lähiregioonis. Strateegiliselt tähtsat piirkonda püüdsid vallutada
nii Itaalia (1940–1941) kui ka Saksamaa (1941–1942) väed, kuid brittidel
õnnestus nende pealetung tagasi lüüa. II maailmasõja lõppedes muutusid Briti
vägede vastased protestid vägivaldseteks. Läbirääkimiste järel lubas
Suurbritannia oma väed evakueerida linnadest ja baasidest Suessi kanali tsooni
aastaks 1949. 23. juulil 1952 toimus Egiptuses sõjaväeline riigipööre, millega
kukutati võimult Faruk I, kelle asemel pandi ametlikult troonile tema 6-kuune
poeg Fuad II. 18. juunil 1953 kuulutati Egiptuses välja vabariik, millega lõppes
Muhammad Ali dünastia valitsemisperiood.

Egiptuse esimeseks presidendiks sai Muhammad Naguib, kelle kõrvaldas 1954.
aastal võimult Gamal Abdel Nasser (president perioodil 1956–1970). Briti väed
lahkusid Suessi kanali tsoonist 13. juunil 1956. Nasser riigistas Suessi kanali
sama aasta 26. juulil, mis viis Suessi kriisi puhkemiseni. Kuigi Iisrael,
Suurbritannia ja Prantsusmaa täitsid konflikti ajal kiiresti oma sõjalised
eesmärgid, olid nad sunnitud USA ja NSV Liidu surve tõttu (ÜRO-s ja mujal)
Egiptusest oma väed välja tõmbama.

1958. aastal sõlmisid Egiptus ja Süüria iseseisvate riikide liidu (uniooni),
mida tunti kui Ühinenud Araabia Vabariiki. See ühendriik ei kestnud kuigi kaua,
sest aastal 1961 astus Süüria liidust välja.

Aastal 1967 okupeeris Iisrael Kuuepäevase sõja järel Siinai poolsaare ja Gaza
tsooni. Viimane oli Egiptuse valduses alates Araabia-Iisraeli sõja (1948–1949)
lõpust. Kolm aastat hiljem (1970) suri president Nasser, kelle järel tuli
võimule Anwar Sadat. Sadati esimesed võimuaastad polnud kuigi edukad. Tal ei
õnnestunud sõlmida Iisraeliga rahulepingut ega saada tagasi Siinai poolsaart.
Vaatamata headele suhetele NSV Liiduga ei müünud venelased Egiptusele soovitud
relvastust, misjärel saadeti enamik NSV Liidu sõjalistest nõuandjatest 1972.
aastal riigist välja.

1973. aasta 6. oktoobril alustasid Egiptuse ja Süüria väed Yom Kippuri sõda,
lootes Iisraelilt tagasi vallutada 1967. aastal kaotatud territooriume (Siinai
poolsaar ja Golani kõrgendikud). Sadat lootis vallutada osa Siinaist oma
vägedega ja teise osa saada tagasi läbirääkimiste abil. Konflikti sekkusid ka
USA ja NSV Liit. Relvarahu sõlmiti 25. oktoobril ÜRO vahendusel. Kuigi sõda
lõppes patiseisuga, lõikas Sadat sellest hiljem poliitilist kasu, sest tal
õnnestus pärast rahulepingu sõlmimist Iisraeliga Siinai poolsaar tagasi saada.

Sadat tegi ajaloolise visiidi Iisraeli aastal 1977 ning sõlmis rahulepingu 1979.
Vastutasuks tõmbus Iisrael aastatel 1979–1982 järk-järgult välja Siinai
poolsaarelt. Kuigi kodumaal toetas enamik rahvast presidenti, tekitas Sadati
initsiatiiv Araabia maades suurt poleemikat ning viis samal aastal Egiptuse
väljaheitmiseni Araabia Liigast. Anwar Sadat mõrvati sõjaväeparaadi ajal aastal
1981.

21. oktoobril 1981 referendumi järel sai presidendiks Hosni Mubarak
(asepresident alates 1975). Järk-järgult paranesid Egiptuse suhted Araabia
maadega ning 1989. aastal taastati riigi liikmesus Araabia Liigas, mille
peakorteri asukohaks sai taas Kairo. Lahesõjas toetas Egiptus USA-d ja Kuveidi
vabastamist, teenides vastutasuna välisvõla kustutamise 20 miljardi USA dollari
ulatuses. 1990. aastatel läks Egiptuse majandusel hästi ning Mubarak hoidis
riiki kindla, autokraatliku kontrolli all. Järgmisel kümnendil vähenes
presidendi populaarsus märgatavalt, millele aitasid kaasa järgmised asjaolud:
korruptsioon, majanduse kiratsemine, hariduse raske kättesaadavus, vaesus,
noorte osakaalu suurenemine rahvastikus jm.

Protestilaine Mubaraki režiimi vastu algas 25. jaanuaril 2011. Meeleavaldustel
osalejad said innustust Tuneesias toimunud revolutsioonist, mis viis sealse
presidendi tagandamiseni. Demonstratsioonidel avaldati meelt politsei vägivalla,
eriolukorra seaduse, miinimumpalga madala määra, korruptsiooni, töötuse jm
vastu.

Pärast 18 päeva järjest kestnud üleriigilisi meeleavaldusi teatas asepresident
Omar Suleiman 11. veebruaril Mubaraki tagasiastumisest ja võimu üleandmisest
kõrgemale armeejuhtkonnale. 82-aastane Mubarak oli selleks hetkeks olnud
Egiptuse president veidi alla 30 aasta. Tagasiastumist tervitasid juubeldavad
rahvahulgad.

13. veebruaril teatas Egiptuse kõrgem sõjaväeline nõukogu põhiseaduse
tühistamisest ja parlamendi laialisaatmisest. Uued parlamendivalimised pidid
toimuma sama aasta septembris.

19. märtsil toimunud rahvahääletusel toetas põhiseaduse muutmist ligi 77%
osalejatest. Muudatuste järgi lühenes presidendi ametiaeg kuuelt aastalt neljale
ning võimuperiood kestab maksimaalselt kaks ametiaega.

2012. aastal toimunud presidendivalimistel saavutas võidu Moslemi Vennaskonna
kandidaat Mohamed Morsi, kellest sai esimene demokraatlikult valitud president
Egiptuses. 24. juunil 2012 ametisse vannutatud Morsi püsis võimul veidi üle
aasta – 3. juulil 2013 toimus Egiptuses sõjaväeline riigipööre, mille käigus
tagandati president ametist ning peatati põhiseaduse kehtivus. Riigipöördele
eelnesid massimeeleavaldused, milles nõuti presidendi tagandamist.



https://et.wikipedia.org/wiki/Sosnovski_karuputk

Sosnovski karuputk (Heracleum sosnowskyi) on sarikaliste sugukonda kuuluv
õistaim.

Taim kasvab tihedate, kohati kuni viie meetri kõrguste kogumikena. Lehelabad on
kuni meeter pikad ja umbes sama laiad. Õitsvate taimede varre läbimõõt võib suve
lõpus maapinna lähedal ületada 10 cm. Ta on mitmeaastane taim, millel olenevalt
kasvutingimustest võib õitsema hakkamiseks kuluda kolm kuni neli aastat, vahel
ka kauem. Taim õitseb ja annab seemneid vaid kord elus. Õisi võib olla kuni 160
000, millest võib valmida kuni 100 000 seemet, mis püsivad mullas
idanemisvõimelistena 7–10 aastat.

Sosnovski karuputk sisaldab furokumariini ja mõningaid eeterlikke õlisid, mis
lehtedest ja vartest aurustuvad ning on nahka kahjustava ja ärritava toimega.
Taime puudutamisel ilmnevad sellised tüüpilised põletikunähud nagu kipitus,
sügelus, õhetus, punetus, valu, nahaturse, villid. Villid tekivad teisel või
kolmandal päeval ja paranevad kaua, kahjustused võivad ulatuda kuni teise astme
põletuseni. Päikesepaistelise ilmaga on kahjustused tugevamad, kuna toksilised
ained mõjuvad nahapigmentidele, millega kaasneb ülitundlikkus päikesekiirguse
suhtes.

Algselt kasvas ta vaid Kaukaasia jõgede ääres ja metsalagendikel. 1950. aastatel
võeti taim Nõukogude Liidus kasutusele kui silotaim ja teda kasvatati
laialdaselt Karjalast Sahhalini oblastini. 1960. aastal näidati Karjalas
komandeeringus olnud Eesti botaanikutele seda head silotaime ja mõne aja pärast
said Tartu botaanikud postiga kingituseks ka paki seemneid. Seemned külvati maha
katseaeda.

Tänaseks on see taim levinud kogu Eestis ja muutunud raskesti tõrjutavaks
umbrohuks. Sosnovski karuputk on naturaliseerunud liik. Need on tulnuk- või
kultuurtaimed, mis suudavad ka looduslikes või poollooduslikes kooslustes
iseseisvalt paljuneda.

Põhiliselt kasvab ta asulate läheduses, inimese poolt mõjutatud jäätmaadel ja
teede ääres, aga tungib ka jõgede luhtadele, mis on iseloomulik käitumislaad
invasiivsele taimele. Ta tõrjub looduslikud rohttaimed välja ja ka puittaimed ei
suuda putke kasvualal areneda.

Tänapäeval kasutatakse Sosnovski karuputke tõrjeks peamiselt herbitsiidi Roundup
Gold.



https://et.wikipedia.org/wiki/Euroopa_Liit

Euroopa Liit on põhiliselt Euroopa riike hõlmav majanduslik ja poliitiline
ühendus, millel on 28 liikmesriiki. Euroopa Liidul on nii valitsustevahelise kui
ka rahvusülese organisatsiooni elemente.

Euroopa integratsiooni alguseks peetakse Euroopa Söe- ja Teraseühenduse
asutamist 1951. aastal ning Rooma Lepingute sõlmimist 1957. aastal Belgia,
Hollandi, Itaalia, Luksemburgi, Lääne-Saksamaa ja Prantsusmaa vahel. Rangemalt
võttes rajati Euroopa Liit 1992. aastal Maastrichti lepinguga.

Euroopa Liidu riikide ühtlustatud seadusandlus peab tagama kodanike, kaupade,
teenuste ja kapitali vaba liikumise Euroopa Liidu piires. Kaheksateist
liikmesriiki on võtnud tarvitusele ühisvaluuta euro.

Euroopa Liidu liikmesriigid on Austria, Belgia, Bulgaaria, Eesti, Hispaania,
Holland, Horvaatia, Itaalia, Iirimaa, Kreeka, Küpros, Leedu, Luksemburg, Läti,
Malta, Poola, Portugal, Prantsusmaa, Rootsi, Rumeenia, Saksamaa, Slovakkia,
Sloveenia, Soome, Suurbritannia, Taani, Tšehhi, Ungari.

9. mail 1950 pani Robert Schuman aluse Euroopa Liidule, esitades solidaarsusel
põhineva Euroopa ühendamise idee, mis nägi ette Teise maailmasõja järgse Euroopa
ühinemist. Schumani deklaratsiooniga tehti ettepanek luua Euroopa Söe- ja
Teraseühendus (ESTÜ), mis sai tegelikkuseks 18. aprillil 1951 sõlmitud Pariisi
lepinguga. Seega Euroopa lõimumisprotsessi alguseks võibki lugeda 1951. aastat,
mil sõlmiti Euroopa Söe- ja Teraseühenduse (ESTÜ) asutamisleping (leping jõustus
1952). Rahu nimel ühinesid kuus Euroopa riiki: Belgia, Holland, Luksemburg,
Itaalia, Prantsusmaa ja Saksamaa. Selle sammuga allutati söe- ja terasetootmine
ühisele organile, et muuta sõjapidamine nimetatud riikide vahel praktiliselt
võimatuks. Eesmärk oli kindlustada rahu võitjate ja võidetute vahel Teise
maailmasõja järgses Euroopas ning ühendada nad võrdsete partneritena, kes teevad
koostööd ühistes institutsioonides.

Koostöö erinevates valdkondades laienes veelgi, kui 25. märtsil 1957
allkirjastati Roomas Euroopa Majandusühenduse (EMÜ) ja Euroopa
Aatomienergiaühenduse (EURATOM) asutamislepingud. EMÜ tähendas ulatuslikumat
ühist turgu, hõlmates suurel arvul kaupu ja teenuseid. Tollimaksud kaotati
täielikult 1. juulil 1968 ja samal kümnendil töötati välja ühine poliitika,
eelkõige kaubandus-, põllumajanduspoliitika. ESTÜ, EMÜ ja EURATOM olid eri
organisatsioonid. Et aga neisse kuulusid samad riigid ja neil olid ühised
juhtorganid, kutsuti neid Euroopa Ühendusteks.

Ettevõtmine oli sedavõrd edukas, et Taani, Iirimaa ja Ühendkuningriik otsustasid
ühendusega liituda. Esimene laienemine, mis kasvatas liikmete arvu kuuelt
üheksale, toimus 1973. aastal. Samal ajal hakati rakendama uut sotsiaal- ja
regionaalpoliitikat ning 1975. aastal asutati Euroopa Regionaalarengu Fond
(ERDF).

1979. aasta juuni tähendas Euroopa Ühendusele olulist edasiminekut – toimusid
esimesed otsesed ja üldised Euroopa Parlamendi valimised. Valimisi korraldatakse
iga viie aasta järel.

1981. aastal liitus ühendusega Kreeka, 1986. aastal järgnesid Hispaania ja
Portugal. Sellega suurenes ühenduse kohalolek Lõuna-Euroopas ja muutus
pakiliseks vajadus laiendada piirkondliku abi programmide ulatust.

1980ndate alguse ülemaailmne majanduslangus tõi kaasa europessimismi laine. Uus
lootus tärkas, kui Jacques Delors'i juhitud Euroopa Komisjon avaldas 1985.
aastal valge raamatu, mis seadis paika ajakava ühisturu kujundamise
lõpuleviimiseks 1. jaanuariks 1993. Ühendus kinnitas selle auahne eesmärgi
ühtses Euroopa aktis, mis allkirjastati 1986. aasta veebruaris ning mis jõustus
1. juulil 1987. Berliini müüri langemine 1989. aastal muutis jõuliselt Euroopa
poliitilist kujunemist. See päädis Saksamaa taasühinemisega 3. oktoobril 1990
ning Kesk- ja Ida-Euroopa riikide vabanemisega Nõukogude Liidu kontrolli alt.
NSV Liit lagunes detsembris 1991.

Samal ajal pidasid liikmesriigid läbirääkimisi uue Euroopa Liidu lepingu üle,
mille Euroopa Ülemkogu (koosneb liikmesriikide presidentidest ja/või
peaministritest) võttis vastu Maastrichtis detsembris 1991. Leping jõustus 1.
novembril 1993. Lepinguga lisati senisesse süsteemi uusi valitsustevahelise
koostöö vorme ning loodi Euroopa Liit (EL).

1. jaanuaril 1995 viis Euroopa uudne dünaamilisus ja geopoliitilised muutused
veel kolm riiki – Austria, Rootsi ja Soome liitumisele. Selleks ajaks oli
Euroopa Liit seadnud uue sihi – luua ühisraha. 1999. aastal võeti euro
kasutusele sularahata tehingutes ning kolm aastat hiljem tuli euro paberraha ja
müntidena käibele 12 Euroopa Liidu riigis (eurotsoonis). Nüüdseks on euro USA
dollari kõrval üks maailma juhtivaid valuutasid, mida kasutatakse maksete
tegemisel ja reservide loomisel.

Praegu tuleb eurooplastel lahendada üleilmastumisega seotud probleeme. Uued
tehnoloogiad ja Interneti plahvatuslik areng muudavad maailma majandust, kuid
toovad kaasa ka sotsiaalseid ja kultuurilisi pingeid. Märtsis 2000 võttis
Euroopa Liit vastu Lissaboni strateegia, mis peab tagama Euroopa majanduse
ajakohastamise ja liidu eduka konkureerimise maailmaturul selliste oluliste
tegijatega nagu USA ja uued tööstusriigid. Lissaboni strateegia hõlmab
innovatsiooni ja investeeringute edendamist ning Euroopa haridussüsteemide
ajakohastamist, et viia need vastavusse infoühiskonna vajadustega. Samal ajal
avaldavad tööpuudus ja pensionikulude kasv survet liikmesriikide majandusele,
mis teeb reformimise vajaduse veelgi ilmsemaks. Valijad nõuavad üha sagedamini,
et valitsus leiaks nendele muredele praktilise lahenduse.

Vaevalt oli Euroopa Liidu liikmete arv suurenenud viieteistkümneni, kui algasid
ettevalmistused uueks enneolematu ulatusega laienemiseks. 1990. aastate keskel
koputasid Euroopa Liidu uksele endised nõukogude bloki liikmed (Bulgaaria,
Poola, Rumeenia ja Slovakkia, Tšehhi Vabariik, Ungari), kolm Balti riiki, kes
olid olnud NSV Liidu poolt okupeeritud (Eesti, Läti ja Leedu), lisaks üks endine
Jugoslaavia liidumaa (Sloveenia) ning kaks Vahemere riiki (Küpros ja Malta).

Euroopa Liit tervitas võimalust aidata kaasa Euroopa stabiliseerimisele ning
lubada ka nendel uutel demokraatlikel riikidel saada kasu Euroopa lõimimisest.
Ühinemisläbirääkimised kandidaatriikidega algasid detsembris 1997. Euroopa Liidu
laienemine 25 liikmesriigini toimus 1. mail 2004, kui liiduga ühines kümme
kandidaati kaheteistkümnest. Bulgaaria ja Rumeenia liitusid 1. jaanuaril 2007.
Horvaatia liitus 1. juulil 2013.

28 liikmesriigi kogurahvaarv oli 2016. aasta alguses 510,1 miljonit. 27
liikmesriigi summaarne rahvaarv oli 2011. aasta algul 502,5 miljonit, 2010.
aasta algul 501,1 miljonit ja 2009. aasta algul 499,7 miljonit.

Euroopa Liidus on 24 ametlikku ja töökeelt. Need on: bulgaaria, eesti,
hispaania, hollandi, horvaadi, iiri, inglise, itaalia, kreeka, leedu, läti,
malta, poola, portugali, prantsuse, rootsi, rumeenia, saksa, slovaki, sloveeni,
soome, taani, tšehhi ja ungari keel.

Esimene ühenduse õigusakt, millega määrati kindlaks ametlikud keeled, võeti
vastu 1958. aastal. Sellega kehtestati ühenduse ametlikeks ja töökeelteks
hollandi, itaalia, prantsuse ja saksa keel, mis olid tol ajal liikmesriikides
räägitavad keeled. Alates sellest ajast on vastavalt riikide ühinemisele EL-iga
kasvanud ka ametlike ja töökeelte arv. Ametlikke keeli on siiski vähem kui
liikmesriike, kuna mitmes riigis räägitakse sama keelt. Näiteks Belgias on
ametlikud keeled hollandi, prantsuse ja saksa keel, ning Küprosel räägib enamus
inimesi kreeka keelt, mis on ka sealne ametlik keel.

1971. aastal otsustasid Ameerika Ühendriigid lõpetada dollari ja kulla ametliku
hinna sidumise fikseeritud kursiga, mis oli pärast Teist maailmasõda taganud
rahalise stabiilsuse maailmas. Sellega kaotati fikseeritud vahetuskursside
süsteem. Selleks, et luua oma rahaliit, sekkusid EL-i liikmesriigid
kooskõlastatult valuutaturgude toimimisse, et vältida Euroopa valuutade vahelisi
üle 2,25% suuruseid kursikõikumisi.

Selle tulemusel loodi Euroopa rahasüsteem (ERS), mis hakkas toimima 1979. aasta
märtsis. Rahasüsteemil oli kolm peamist tunnusjoont:

Pärast Saksamaa taasühinemist ja Euroopas vääringutele uuesti tekkinud surve
tõttu lahkusid Itaalia liir ja Inglise nael 1992. aastal ERS-ist. 1993. aasta
augustis otsustasid ERS-i riigid ajutiselt tõsta lubatud kursikõikumise määra
15%-ni. EL-i vääringute vahetuskursside suure kõikumise ja vääringute
konkureerimisest tuleneva devalveerimise vältimiseks otsustasid liikmesriikide
valitsused luua rahaliidu ja võtta kasutusele ühisraha.

Juunis 1989 Madridis toimunud Euroopa Ülemkogul võtsid liikmesriikide juhid
vastu majandus- ja rahaliidu loomise kolmeetapilise kava. Sellest sai osa 1991.
aasta detsembris Euroopa Ülemkogu poolt vastu võetud Maastrichti lepingust,
millega loodi Euroopa Liit.

Kolmandas etapis 1. jaanuaril 1999 võeti 11 riigis kasutusele euro, millest sai
Austria, Belgia, Hispaania, Iirimaa, Itaalia, Luksemburgi, Madalmaade,
Prantsusmaa, Portugali, Saksamaa ja Soome ühisraha. (Kreeka ühines 1. jaanuaril
2001). Sellest ajast alates võttis Euroopa Keskpank üle EMI kohustused ja hakkas
vastutama rahapoliitika eest, mida määratletakse ja rakendatakse eurodes.

Juunis 1997 võttis Euroopa Ülemkogu vastu stabiilsuse ja kasvu pakti.
Stabiilsuse ja kasvu pakt on eeskirjadel põhinev raamistik, mille eesmärk on
majandus- ja rahaliitu (EMU) kuuluvate riikide eelarvepoliitika kooskõlastamine.
Pakt võeti vastu, et seada korda riikide rahandus, mis on EMU nõuetekohase
toimimise oluline tingimus. Pakt koosneb ennetavast ja korrigeerivast osast.
Sellega kohustuti tagama pidev eelarve stabiilsus ja nähti ette trahvi määramise
võimalus igale eurotsooni riigile, kelle eelarvepuudujääk ületas 3%. Hiljem
leiti, et pakti nõuded on liiga ranged ning pakti muudeti märtsis 2005.

Euroala liikmesriigid: Belgia, Saksamaa, Kreeka, Hispaania, Prantsusmaa,
Iirimaa, Itaalia, Luksemburg, Holland, Austria, Portugal, Soome, Küpros, Malta,
Sloveenia, Slovakkia, Eesti, Läti ja Leedu.

Eelarveperioodil 2007–2013 eraldatakse EL-i tõukefondidest rohkem vahendeid
koolitusele, uuendustegevusele ja teadusuuringutele.

1990. aastate alguses toimus kaks suurt muutust, mis mõjutasid kogu maailma ja
sealhulgas ka Euroopa majandust ja igapäevaelu. Üks oli majanduse
globaliseerumine, sest riigid hakkasid majanduslikult üksteisest üha rohkem
sõltuma. Teine oli tehnika revolutsioon, sealhulgas Interneti ning uute info- ja
sidetehnoloogiate kasutuselevõtmine.

1. Eesmärgid. Et konkureerida USA ja teiste suurriikidega, vajas Euroopa
majandus põhjalikku kaasajastamist. Märtsis 2000 Lissabonis toimunud Euroopa
Ülemkogul püstitati uus eesmärk: saada 2010. aastaks „maailma kõige
konkurentsivõimelisemaks ja dünaamilisemaks teadmistepõhiseks majandusjõuks,
mida iseloomustaks jätkusuutlik majanduskasv, paremate ja suurema arvu
töökohtade loomine ning suurem sotsiaalne ühtekuuluvus”.

2. Strateegia. Euroopa Ülemkogul lepiti kokku kõnealuse eesmärgi saavutamise
üksikasjalikus strateegias. Lissaboni strateegia hõlmab mitmeid valdkondi,
näiteks teadusuuringuid, haridust, kutseharidust, Interneti kättesaadavust ja
e-ettevõtlust. Strateegia käsitleb ka Euroopa sotsiaalkindlustussüsteemide
reformi. Need süsteemid on üks Euroopa suurimaid varasid, sest nad võimaldavad
meie kodanikel kohaneda vajalike struktuuriliste ja sotsiaalsete muutustega.
Neid süsteeme tuleb siiski ajakohastada, et nad oleksid jätkusuutlikud ja et
nendest saaksid kasu ka tulevased põlvkonnad.

Lissaboni lepinguga muudeti Euroopa Liidu institutsioonilist raamistikku, mille
sätete eesmärk on suurendada institutsioonide tegevuse demokraatlikku
legitiimsust ja läbipaistvust ning muuta institutsioonid tõhusamaks ja nende
tegevus sidusamaks.

Parlamendi plenaaristung toimub tavapäraselt Strasbourgis ning lisaistungid
Brüsselis. Parlamendil on 20 komiteed, mis valmistavad ette plenaaristungeid,
ning mitu fraktsiooni, mis kogunevad harilikult Brüsselis. Parlamendi
peasekretariaat asub Luxembourgis ja Brüsselis.

Ajavahemikuks 2007–2013 eraldas EL elukestva õppe programmidele ligikaudu 7
miljardit eurot. Olulisemad programmid on järgmised:

EL on aastakümnete jooksul välja töötanud ühed rangeimad keskkonnanõuded
maailmas. Praegu on peamisteks prioriteetideks võitlus kliimamuutuste vastu,
bioloogilise mitmekesisuse säilitamine, reostusest tulenevate terviseprobleemide
vähendamine ja loodusvarade vastutustundlikum kasutamine. Need eesmärgid on
suunatud keskkonna kaitsmisele, kuid samas toetavad need ka majanduskasvu,
soodustades innovatsiooni ja ettevõtlust.

EL töötab selle nimel, et saavutada ülemaailmne kokkulepe kasvuhoonegaaside
heitkoguste vähendamiseks ning on ise julgete meetmete võtmisega teistele
eeskujuks. Detsembris 2008 vastu võetud põhjapaneva otsusega kiitsid EL-i juhid
heaks põhjaliku meetmete paketi heitkoguste vähendamiseks. Kava eesmärk on
vähendada 2020. aastaks kasvuhoonegaaside heitkoguseid vähemalt 20% (võrreldes
1990. aasta tasemega), suurendada taastuvate energiaallikate turuosa 20%-ni ning
vähendada kogu energiatarbimist 20% (võrreldes prognoositavate suundumustega).
Taastuvate energiaallikate osakaalu suurendamise osas lepiti kokku, et 10%
transpordis kasutavatest kütustest peaks põhinema biokütustel, elektril või
vesinikul.

EL-i heitkogustega kauplemise süsteem soosib ettevõtteid, kes vähendavad oma
süsinikdioksiidi heitkoguseid, ning trahvib neid, kes piirmäärasid ületavad.
2005. aastal kasutusele võetud süsteem hõlmab umbes 12 000 vabrikut ja tehast,
mis kokku tekitavad umbes poole EL-i süsinikdioksiidi heitkogustest.
Süsinikdioksiid on peamine globaalset soojenemist põhjustav gaas.

EL on võtnud kohustuse peatada ohustatud liikide ja elupaikade vähenemine EL-is
aastaks 2010. EL soovib laiendada Natura 2000 võrgustikku, mis hõlmab alasid,
kus taime- ja loomaliikidele ning nende elupaikadele on tagatud kaitse. See
hõlmab juba 26 000 ala kõikjal EL-is.

ELi energiastrateegia innustab jätkama jõupingutusi energiatõhususe
suurendamiseks, näiteks elamute ja tööstushoonete renoveerimse abil. Veel üks
ettepanek käsitleb energiamärgiseid rehvidele, mis peaks jõustuma alates 2012.
aastast.

Eesti esitas ametliku taotluse Euroopa Liiduga liitumiseks 1995. aastal, kuid
alles 1998. aastal alustati ametlikke liitumisläbirääkimisi ning 2003. aastal
viidi läbi refrendum, misjärel 1. mail 2004 sai Eestist koos üheksa muu riigiga
Euroopa Liidu liige. Eesti poolelt andsid lepingule allkirjad president Arnold
Rüütel ja välisminister Kristiina Ojuland.

25. novembril 1995 allkirjastas Eesti peaminister Tiit Vähi avalduse, milles
taotleti Eesti vastuvõtmist Euroopa Liitu.

Bosnias ja Hertsegoviinas toimuv operatsioon EUFOR-ALTHEA on seni suurim
sõjaline operatsioon, mida juhib Euroopa Liit. Aastatel 1995–2004 tegutsesid
Bosnias NATO juhitud rahutagamisjõud IFOR ja stabiliseerimisjõud SFOR. 2.
detsembril 2004 võttis Euroopa Liit NATO-lt missiooni üle, operatsiooni eesmärk
on tagada Bosnia kodusõja lõpetanud Daytoni/Pariisi rahulepingu tingi­muste
täitmine ning luua Bosnias ja Hertsegoviinas ohutu ja turvaline keskkond.
Lisaülesanneteks on toetada endise Jugoslaavia asjade rahvusvahelist
kriminaalkohut (ICTY) ja muid asjaomaseid institutsioone ning tagada turvaline
keskkond, kus politsei saaks edukalt tegutseda organiseeritud kuritegevuse
vastu. Kuigi operatsioon on NATO-lt Bosnias üle võetud, on Sarajevos kohal ka
NATO oma staabiga.

2008. aasta alguses asus enam kui 3000 mehest koosnev EL-i sõjajõud Sudaani,
Tšaadi ja Kesk-Aafrika Vabariigi piirialadele, et kaitsta pagulasi, kes
põgenesid Sudaanis Darfuri piirkonnas toimuva sõjategevuse eest.

2008. aasta detsembris käivitas EL oma esimese operatsiooni merel. Selle eesmärk
on kaitsta Somaaliasse toiduabi toovaid laevu piraatide rünnakute eest sealsetes
rannikuvetes, vt Operatsioon Atalanta.



https://et.wikipedia.org/wiki/Vikipeedia

Vikipeedia (inglise Wikipedia /ˌwɪkɨˈpiːdiə/ või /ˌwɪkiˈpiːdiə/) on mitmekeelne
veebipõhine vaba sisuga entsüklopeedia, mida kirjutavad ühiselt paljud
vabatahtlikud.

Nimi "Vikipeedia" on saadud sõnade "viki" (kasutatava tehnoloogia nimetus) ja
entsüklopeedia liitmise teel. Wiki tähendab havai keeles "kiire". Peedia tuleb
kreekakeelsest sõnast παιδεία, paideia, mis tähendab haridust, teadmist.

2016. aasta alguse seisuga oli Vikipeedial 291 keeleversiooni kokku enam kui 38
miljoni artikliga. Suurim neist oli ingliskeelne Vikipeedia, kus 2015. aasta
novembriks kogunes 5 miljonit artiklit. Vikipeedia populaarsus on järjepidevalt
tõusnud ning selle kõrvale on loodud mitu sõsarprojekti, näiteks Vikisõnastik
(Wiktionary) ja Vikiülikool (Wikiversity).

Palju on vaieldud Vikipeedia usaldatavuse ja täpsuse üle. Kritiseeritud on selle
avatust vandaalidele, ebaühtlast kvaliteeti ja vasturääkivust, mitteneutraalsust
ja konsensuse või populaarsuse eelistamist kvalifitseeritusele. Hoolimata
kõigest on selle tasuta kättesaadavus, pidev uuendamine, suur hulk detailset
infot ning hulk versioone eri keeltes teinud Vikipeediast ühe enimkasutatavatest
veebis leiduvatest infoallikatest.

Vikipeedia sisu kirjutavad ja haldavad vabatahtlikud, selle eest palka ei
maksta. Veebientsüklopeedia tehnilise ja juriidilise poole ning rahastamisega
tegeleb USA mittetulundusorganisatsioon Wikimedia Sihtasutus (Wikimedia
Foundation). 2016. aasta algul töötas sihtasutuses umbes 300 inimest, samas kui
entsüklopeedia vabatahtlikke kaastöölisi oli maailmas ligi 80 000.

2016. aasta alguse seisuga eksisteeris Vikipeedia 291 keeleversioonis (neist 11
alles loomisjärgus inkubaatoris). Kaheteistkümnes versioonis oli igaühes üle
miljoni artikli: inglis- (esimene, üle 5 miljoni artikli)), rootsi- (2,5 mln),
saksa- (1,9 mln), hollandi- (1,9 mln), sebu- (1,8 mln), prantsus- (1,7 mln),
vene- (1,3 mln), varai- (1,3 mln), itaalia- (1,2 mln), hispaania- (1,2 mln),
poola- (1,1 mln) ja vietnamikeelses Vikipeedias (1,1 mln). Üle 500 000 artikli
oli veel neljas versioonis: jaapani-, portugali- ja hiina- ja ukrainakeelses
Vikipeedias. Üle 100 000 artikli oli kokku 57 versioonis, sealhulgas katalaani-,
soome- ja norrakeelses Vikipeedias. Kõige väiksem ametlikult avatud Vikipeedia
oli Bhutanis kõneldavas dzongkha keeles (154 artiklit).

Üldjuhul luuakse Vikipeedia versioone igas keeles vaid üks, erandiks on versioon
lihtsustatud inglise keeles (Simple English). Enamik keeleversioone on elavates
keeltes; kuigi vabatahtlikud on loonud ka mõned Vikipeedia versioonid
väljasurnud ja tehiskeeltes nagu ladina keel, esperanto ja volapük, nende
arengusse Wikimedia Sihtasutus otseselt ei panusta.

Saksakeelne versioon on välja antud ka DVD-ROM-il ja paberteatmikuna ning
planeeritakse inglise versiooni DVD-d või paberversiooni. On mitmeid veebisaite,
mis peegeldavad Vikipeedia osa või kõikide keeleversioonide sisu.

Eestikeelses versioonis on praegu 154 885 artiklit ja see oli 2017. aasta alguse
seisuga artiklite arvult 45. vikipeedia, paiknedes edetabelis sloveeni- ja
galeegikeelsete Vikipeediate vahel. Alates 2005. aastast on olemas ka võrukeelne
Vikipeedia, mis 15. jaanuaril 2016 oli 5385 artikliga suuruselt 155. Vikipeedia.

Enne 2009. aasta juunit olid kõik Vikipeedia artiklid avaldatud GNU vaba
dokumentatsiooni litsentsi (GFDL) tingimustel. GFDL on üks paljudest
copyleft-litsentsidest (vrdl copyright 'autoriõigus'), mis lubab sisu kopeerida,
reprodutseerida, luua sellest tuletatud töid ning kasutada ärilistel eesmärkidel
seni, kuni tunnustatakse algseid autoreid ja kui nendel tingimustel kopeeritud
või loodud sisu jääb samade tingimuste alla. 2009. aasta juunis võeti GFDL-i
kõrval kasutusele Creative Commons Attribution-ShareAlike (CC-by-SA) 3.0
litsents. 2009. aasta juunist on kogu tekst kasutatav Creative Commons
Attribution-ShareAlike (CC-by-SA) 3.0 litsentsi tingimustel ning suur osa
tekstist on kasutatav ka GFDL-i tingimustel.

Vikipeedia loodi 2001. aasta 15. jaanuaril esialgu osana Nupedia projektist.
Nagu praegune Vikipeedia, oli ka Nupedia vaba võrguentsüklopeedia projekt.
Nupedia artikleid kirjutasid eksperdid, seejärel vaatasid teised eksperdid
artiklid enne avaldamist läbi. Projekti alustati 9. märtsil 2000 ning selle
omanik oli Bomis, internetiportaali haldav firma. Nupedia peamised juhid olid
Jimmy Wales (Bomise tegevdirektor) ja Larry Sanger (Nupedia ja hiljem ka
Vikipeedia peatoimetaja). Sangeri väitel erines Nupedia teistest
entsüklopeediatest selle poolest, et selle sisu oli vaba, suurus ei olnud
piiratud ning see oli erapooletu, mis tulenes Nupedia avatud olemusest ja
võimalikust suurest kaastöötajate arvust.

Alates 2003. aastast haldab Vikipeediat mittetulundusühing Wikimedia Sihtasutus
(Wikimedia Foundation).



https://et.wikipedia.org/wiki/Tartu

Tartu (lõunaeesti keeles Tarto) on Eesti suuruselt teine linn, Lõuna-Eesti
suurim keskus ja Tartu maakonna halduskeskus. Tartu on tuntud kui Eesti
traditsiooniline intellektuaalse elu keskus: Tartus asuvad Eesti ainus
klassikaline ülikool – 1632. aastal asutatud Tartu Ülikool – ning Eesti vanim
tänini tegutsev teater Vanemuine.

Tartu esmamainimise aastaks loetakse aastat 1030. Läbi aegade on Tartu kandnud
nimesid Tarbatu, Dorpat, Dorpt, Dörpt, Derpt, Jurjev jts. Tartu vanalinn on
muinsuskaitseala.

Tähtsamatest riigiasutustest tegutsevad Tartus Riigikohus, Haridus- ja
Teadusministeerium, Tartu Vangla, Ravimiamet ja Põllumajanduse Registrite ja
Informatsiooni Amet (PRIA).

Tartu Raekoja platsil paikneb linna keskpunkt, selle tähise koordinaadid on
58° 22′ 49″ N, 26° 43′ 21″ E.

Varaseim teadaolev Tartu nimi pärineb Vene leetopissidest, kus seda kutsuti
Jurjeviks (Юрьев). Esimest korda mainitakse seda seoses 1030. aasta sündmustega,
mil Kiievi-Vene suurvürst Jaroslav Tark rajas Toomemäele Jurjevi linnuse. Kohale
võidi anda nimi vürsti ristinime Georgi (Juri) järgi.

13. sajandi alguses kirjutatud Henriku Liivimaa kroonika kutsub Tartu linnust
Tarbata, Tharbata, Tharbete ja Darbete. Sellest nimest pärinevad ka praegune
kirjakeelne Tartu, lõunaeestikeelne Tarto, lätikeelne Tērpat, saksakeelne Dorpat
ning viimase venekeelne variant Дерпт. 13. sajandi nimekuju päritolu kohta on
esitatud erinevaid seisukohti. Friedrich David Lenz pakkus 1803. aastal välja,
et see seondub tatarlastega. Teise kunagise arvamuse kohaselt on selle taga
kuramaaliivi keeles tuntud sõna tarabos või taraab, tähendusega sarapuu. Tartu
nime on arvatud tulenevat ka Skandinaavia jumala Thori või müütilise eestlaste
jumala Taara nimest. Viimasest hüpoteesist lähtudes on Tartu nime algse
variandina nähtud näiteks kuju taarpaato, kus paat(o) oleks tuletis sõnast paas
ja taarpaato tähendaks kohta, kus on Taara ohvrikivi. Samas Eestis keelendit
paato ei tunta. Teise variandina on oletatud lähtesõnana Taarpadu ehk Taara
padu, kus padu märkis madalat niisket rägastikku, võsapadrikut. Siiski pole
kindel, kas Taaraks kutsutud jumalus üldse on piirkonna rahvaste mütoloogias
eksisteerinud. Veel on Lauri Kettunen nime alusena välja pakkunud tegusõnu
tarvastama, tarvama, tarbama, tõrvama, tõrbama (näiteks Tõrvatu > Tarvatu >
Tartu).

Paul Alvre ja tema seisukohta toetava Andres Tvauri arvates on Tartu oma nime
saanud ürgveise ehk tarva järgi. Alvre eeldab, et sõna tarvas võis käänduda nii
tarvas:tarva (nagu näiteks samuti Henriku kroonikas mainitud Tarwanpe ehk
Tarvanpää puhul) kui tarvas:tarba (nagu näiteks varvas:varba). Nime algkuju oli
sel juhul Tarbata. Alvre peab ootuspäraseks selle sõnatüve tugevat astet enne
sufiksit -ta (nagu varvas:varba-ta). Hiljem on tema oletuse kohaselt sisekao
tulemusena teise silbi a ära jäänud (seda arengujärku peegeldavad saksa-, vene-
ja lätikeelsed nimekujud) ja toimunud assimilatsioon b-t > tt ning nime hakatud
hääldama Tarťtu. Tvauri juhib tähelepanu asjaolule, et läänemeresoome keelealal
on loomanimede, sh tarva nime kasutamine väga levinud (Eestis näiteks Tarvanpää,
Tarvastu, Tarvasjõgi, Tarva). Ka mitmetel teistel 13. sajandi linnustel olid
loomanimed (lisaks Tarvanpääle veel Otepää ja Varbola).

Nime "Tarbatum" kasutati kuni 16. sajandi 1. pooleni Tartu märkimiseks
ladinakeelsetes ürikutes ja kroonikates.

Linna ametlike sümbolite seas on Tartu lipp, Tartu vapp, Tartu logo ja
tunnuslause ning viimati, 2014. aastal kinnitatud Tartu jõelipp. Ametlikke
sümboleid kasutatakse vastavalt iga sümboli kohta kinnitatud kasutuskorrale.
Näiteks heisatakse Tartu lipp linna ametiasutustele, logo kasutatakse linna
ürituste reklaamides ja meenetel, jõelippu tarvitatakse peamiselt Tartut
kodusadamaks pidavatel laevadel Emajõel ja Peipsil.

Mitteametlikeks sümboliteks võib pidada tuntumaid vaatamisväärsusi nagu Tartu
raekoda, Kivisild, Kaarsild ja Tartu toomkirik, tuntud tartlasi või ka
väljamõeldud olevusi nagu Tartu vaim.

Tartu linn asub Suur-Emajõe mõlemal kaldal, ainsas kohas selle jõe ääres, kus
ürgoru neemikud ulatuvad jõe lähedale ja Kalmistu paljandil paljandub Devoni
liivakivi. Kesklinnas asub looduslik kõrgendik Toomemägi, mille ümber on
kujunenud alates linna loomisest Tartu linnasüda. Jõeoru nõlvad välja arvatud,
on Tartu ümbruse maastik pigem tasane, künklikud Lõuna-Eesti maastikud jäävad
lõuna poole. Linna kõrgeim osa asub Ringtee-Riia ristmiku lähedal, kus kõrgus
ulatub ca 80 meetrini üle merepinna.

Ajaloolise kesklinna ümber paiknevad vanemad linnaosad – kunagised eeslinnad,
mis kujunesid jõe ja kaubateede äärde. Kaugemale jäävad 20. sajandil arenenud
nooremad linnaosad. Tartu ilme kujundab suuresti Emajõgi, mis jagab linna
kaheks. Jõe paremkaldal asuvad kesklinnast ülesvoolu Supilinn, allavoolu Karlova
ja Ropka tööstusrajoon, üles ürgoru nõlvadele Tähtvere, Vaksali, Ropka ning
edasi 19. sajandil linnast välja ehitatud raudtee tagused linnaosad Veeriku,
Maarjamõisa, Tammelinn, Ränilinn ja Variku. Vasakkaldal on jõe ääres Ülejõe,
Annelinn ja Ihaste, orunõlvadel Raadi-Kruusamäe ja Jaamamõisa. Mõningal määral
on linna arengut piki jõge piiranud soised luhad, kuid nüüdseks on Tartu
laienenud igas suunas kunagiste mõisate aladele, mis on andnud ka nimed mitmele
linnaosale.

Linna keskelt poolitava Emajõe tõttu on Tartu jaoks ülimalt tähtsad sillad.
Algselt oli neid ainult üks ning suur osa liiklusest toimus parvedega. 2014.
aastaks on sildade arv Emajõel kasvanud kuueni, neist kaks on jalakäijate
sillad. Allavoolu lugedes: Kroonuaia sild, Vabadussild, Kaarsild
(jalakäijatele), Võidu sild, Turusild (jalakäijatele) ja Sõpruse sild. 2015.
aastal lisandus Ihaste sild, mis ühendab Annelinna ja Ropka linnaosad.

Jõe paremkallas (Supilinn, Veeriku, Karlova jne) moodustab Tartu linna
territooriumist umbes 56% (2192,44 hektarit) ja vasakkallas (Ülejõe, Annelinn
jne) umbes 44% (1704,44 hektarit).

Linnas on peale Emajõe teisigi veekogusid: Raadi järv, Jaamamõisa oja, Vanemuise
tiik, Tamme Gümnaasiumi tiik, Supilinna tiik, Anne kanal, botaanikaaia tiik,
Peetrituru tiik jt tiigid. Ohtralt on väikseid tiike Ihastes. Praeguseks kadunud
on Meltsi tiik ja Koolujõgi.

Kuna Tartu kesklinn on saanud sõdades suuri purustusi, asub taastamata jäänud
kvartalites arvukalt parke. Seda peetakse suures osas Teise maailmasõja järgse
linnaarhitekti Arnold Matteuse teeneks, kes tahtis hoida vabu alasid tulevase
väärisarhitektuuri tarbeks, mitte lasta neid tema hinnangul kehval tasemel
Nõukogude arhitektuuri täis ehitada.

Parkide rohkust on peetud nii Tartu plussiks kui ka miinuseks. Kunagise linnapea
Roman Muguri suust on käibele läinud Tartu linnapea võrdlemine metsavahiga. Et
jõekaldaid palistavate puude tõttu võib Tartu kesklinnast teha fotosid, kus maju
peaaegu ei paistagi, on kasutatud ka etteheitena. Ent ehkki juba 1990. aastatest
on ajakirjanduses korduvalt võetud sõna kesklinna parkide täisehitamise poolt
(eelkõige puudutab see Keskparki, Pirogovi platsi ja endisel Holmi saarel asuvat
parki), ei ole tänini Tartu parke ulatuslikult likvideeritud.

Vanemate parkide hulka kuulub Toomemägi, kuhu kujundas romantilise pargi 19.
sajandi alguses Tartu Ülikooli arhitekt Johann Wilhelm Krause. Samas näeb
mäepealne praeguseks välja hoopis teistsugune kui Krause aegadel, puud on
suureks kasvanud ning varju jäänud alustaimestik on kidur. Seegi on tekitanud
vaidlusi, mil määral ja kuidas peaks parki uuendama.

Tartu tekkis kohas, kus põhja-lõuna suunas minevad teed ületasid olulise veetee,
Emajõe. Hiljemalt umbes 700. aastal ehitati Toomemäele linnus. Tartut mainiti
kirjalikult esimest korda 1030. aasta paiku, kui Kiievi suurvürst Jaroslav Tark
Vana-Vene letopisside andmetel ründas tšuude, võitis nad, ning rajas Jurjevi
linnuse. Nimi Jurjev tuleneb Jaroslav Targa ristinimest Juri. Kiievi
suurvürstiriigi võimu alla kuuludes kasvas Tartu tolle aja kontekstis
suhteliselt suureks asulaks. Pärast linnuse vallutamist ja mahapõletamist
sossolite poolt 1061. aastal Kiievi võimuperiood lõppes. Linnus ise ehitati
üles, aga asulat enam mitte.

13. sajandi alguses, Liivimaa ristisõja ajal, läks Riia piiskopi ja Mõõgavendade
ordu võimu alla. Otsustavaks sündmuseks sai Tartu muinaslinnuse vallutamine
1224. aastal, mida on peetud ka muistse vabadusvõitluse lõpuks Mandri-Eestis.
Mahapõletatud linnuse asemele püstitati kivist piiskopilinnus (praeguse
tähetorni kohal) ning Tartust sai järgnevaks enam kui kolmeks sajandiks
piiskopkonna keskus. Tartu raadi on allikais mainitud esmakordselt 1262. Linn
kuulus Vana-Liivimaa rikkamate linnade hulka, mis elatus Venemaa ja
Lääne-Euroopa vahelisest kaubandusest. Siin asus neli kloostrit ja kaheksa
kirikut.

Tartu esimene õitseaeg lõppes Liivi sõjaga. 1558–1582 kuulus linn ja piirkond
vojevoodkonnana Moskva tsaaririigile (vene ajalookirjanduses kasutati sellel
ajal Tartu kohta nime Jurjev ehk Liivimaa-Jurjev (Юрьев-Ливонский), seejärel
1583–1625 Poolale vaheajaga 1601–1603, mil linn kuulus Rootsile. 1625. aastal
läks linn jällegi Rootsi kuningriigile. Sagedased sõjad purustasid enamuse
endisest hiilgusest, lisaks küüditati 1571 kogu saksa soost elanikkond
Venemaale.

Rootsi alluvuses alustas linnas 1632. aastal tegevust ülikool – Academia
Gustaviana –, mis tegutses Tartus kuni 1699. aastani. Linna lähedale Ropka mõisa
asutati Bengt Gottfried Forseliuse eestvõttel kooliõpetajaid ettevalmistav
õpetajate seminar. 1699. aastal koliti ülikool sõja jalust Pärnusse, kus see
tegutses 1710. aastani; seda perioodi tuntakse tänapäeval Academia
Gustavo-Carolina nime all.

Põhjasõja käigus langes linn jälle Vene vägede kätte. Rootslaste
tagasipöördumist kartes küüditati 1708. aastal linnakodanikud ning põletati linn
täielikult maha. Maa oli sõjast kurnatud ja vaene, peamiselt puust linna
laastasid korduvalt tulekahjud, 1775 hävis 2/3 linnast. Järgneva ülesehitustöö
käigus kinkis keisrinna Katariina II Tartule kivisilla.

1802. aastal avati Tartus Aleksander I käsul jällegi ülikool, mis tegutseb
tänaseni. 19. sajandi esimesel poolel oli Tartu Ülikool kõige suurem ülikool
kogu Vene riigis. Linn kasvas kiiresti ja muutus oluliseks teadus- ja
kultuurikeskuseks. Sajandi teisel poolel oli siin oluline rahvusliku liikumise
keskus. Anti välja ajalehte Postimees, tegutsesid Eesti Kirjameeste Selts, Eesti
Üliõpilaste Selts ja Õpetatud Eesti Selts ning Vanemuine. Tartu sai
raudteeühenduse 1876. aastal. 1893. aastal muudeti venestamise käigus linna nimi
ametlikult Jurjeviks (saksa transkriptsioonis Jurjew). Vältimaks vene nime,
kasutati eesti ja saksa keeles nimesid Taaralinn, Embach-Athen, Embachstadt,
Musenstadt am Embach-Ufer jne.

Esimene maailmasõda ja Vabadussõda möödusid Tartus suuremate purustusteta. 2.
veebruaril 1920 sõlmiti Tartus Eesti Vabariigi ja Nõukogude Venemaa vahel Tartu
rahu ja 14. oktoobril 1920 Soome ja Nõukogude Venemaa vahel.

Sõdadevahelisel ajal laienes linn kiiresti, muuhulgas rajati Tähtvere linnaosa.
Raadi mõisa rajati Eesti Rahva Muuseum. Linnas tegutsesid ülikool, Eesti
Teaduste Akadeemia ja Pallase kõrgem kunstikool.

Teises maailmasõjas sai Tartu rängalt kannatada. Hävisid 2/3 elamispinnast,
Kivisild, Eesti Rahva Muuseumi ja Vanemuise hooned jpm. Nõukogude okupatsiooni
ajal tasandati suurem osa kesklinna varemetest haljasaladeks. 1960. aastatel
algas hoogne elamuehitus Annelinnas. 1960. aastal valmis Kaarsild ja 1980.
aastal Sõpruse sild, mis ühendab Annelinna Karlovaga, rajati ülikooli uus
füüsikahoone ning raamatukogu. Linnas paiknenud suure sõjaväelennuvälja tõttu
oli Tartu kinnine linn: välismaalasi Tartusse ei lubatud.

Tartu Katseremonditehases valmistati veoauto GAZ raamile Eestis laialt levinud
leivaautosid ja kolhoosibusse. Viimased legendaarsed mudelid olid tootmises veel
enne Nõukogude aja lõppu. Eesti taasiseseisvumisel alustati tehase ruumides
Scania kontserni all liinibusside tootmist. Esimese suurema partii tellis
Tallinna Autobussikoondise AS. Lisaks Tallinnale valmistati suurem kogus ka
Tartusse ning väiksemad kogused Kohtla-Järvele, Narva ja Pärnusse. Viimasena
valmistati Tartus Scania linnalähiliinibusse Scania Omniline, mis Eestis
sõidavad ringi GO Busi ja ATKO liinide all. 2007. aasta sügisest tehas
likvideeriti ja tootmine lõpetati.

1980. aastate lõpust ja taasiseseisvumisest alates on hakatud sõjas purustatud
kesklinna uuesti täis ehitama. Taastati sõjast saadik varemeis seisnud Jaani
kirik. Riiklikest institutsioonidest toodi Tartusse Riigikohus ja 2002. aastal
ka Haridus- ja Teadusministeerium. Rajatud on mitmeid kaubanduskeskuseid
(Lõunakeskus, Tartu Kaubamaja, Tasku, Kvartal, jt). Oluliselt on edasi arenenud
Maarjamõisa (seahulgas on Tartu Ülikooli Kliinikum laiendanud oma
meditsiinilinnakut ja Tartu Ülikool välja ehitanud oma Maarjamõisa
tehnoloogialinnakut).

2012–2015 ehitati esimesed kaks lõiku Tartu Idaringteest. 2016. aastal avati
Raadil Eesti Rahva Muuseumi uus hoone.

Tartu elanike arv ületas 100 000 piiri 1977. aastal ning on selle lähedal
püsinud tänaseni. 1989. aastal elas Tartus 113 420 inimest. Aastal 2000 oli
elanike arv 101 169. 2005. aastal langes arvestuslik elanike arv alla 100 000,
kuigi loomulik iive linnas on positiivne. Statistikaameti andmetel oli 1.
jaanuaril 2007 Tartu rahvaarv 101 965. Rahvastikuregistri andmeil oli 1.
augustil 2007 Tartu linna oma elukohana registreerinud 101 250 inimest. Neist
80% olid eestlased, 16% venelased ja 4% teiste rahvuste esindajad. 2008. aasta
14. veebruari seisuga oli Tartus 98 701 registreeritud elanikku. 1. jaanuaril
2012 oli Tartus 95 074 registreeritud elanikku. 2011. aasta rahvaloenduse
andmetel oli Tartus 31. detsembri seisuga 97 600 alalist elanikku, neist 44 274
naised ja 53 326 mehed. Eestlasi oli 79 700 ehk 81,7%.

2013. aasta 31. detsembri seisuga elas Tartus linnavalitsuse andmetel 97 847
inimest, neist 54 419 naist ja 43 428 meest. Tartu elanikest 9699 olid vanuses
0–6 aastat, 11 884 vanuses 7–18 aastat, 59 353 vanuses 19–64 aastat ja 16 911
vähemalt 65-aastased. Linna asustustihedus oli 2511 in/km2.

Tartu omavalitsusorganid on Tartu Linnavolikogu kui esinduskogu ja Tartu
Linnavalitsus kui volikogu moodustatud täitevorgan. Tartu linna valitsemise
üldpõhimõtted, valitsemisalaga seotud mõisted ja ametiasutuste tegutsemise kord
on kajastatud Tartu linna põhimääruses. Alates 1998. aastast on Tartus võimul
olnud Reformierakond, kuhu on kuulunud ka kõik linnapead.

Kesk- ja varauusajal juhtis Tartut raad. Linnapea institutsioon loodi 18.
sajandi lõpul, esimeseks linnapeaks sai Georg Friedrich von Kymmel (1787–1788).
1797–1876 oli raad taastatud, seejärel oli esimene linnapea Carl Victor Kupffer
(1877). Esimene eestlasest Tartu linnapea oli Heinrich Luht (1917) ja esimene
Eesti Vabariigi aegne Tartu linnapea Jaan Kriisa.

Nõukogude ajal täitsid linnapea funktsiooni Tartu Linna Rahvasaadikute Nõukogu
Täitevkomitee esimehed, kes tegelikult aga ei olnud sõltumatud omavalitsusjuhid,
vaid allusid EKP Tartu Linnakomiteele.

Eesti taasiseseisvumise järel sai esimeseks Tartu linnapeaks 21. novembril 1991
Ants Veetõusme.

Tartul ei ole halduslikke linnaosi (erinevalt Tallinnast). Vanima asustusega on
kesklinn, Ülejõe ja Supilinn. Nii elanike arvult kui ka pindalalt suurim on
Annelinn.

Allolev tabel võimaldab sorteerimist, nii et linnaosasid saab järjestada nii
elanike arvu kui ka pindala järgi. Andmed pärinevad 2001. ja 2006. aastast.
2012. aasta rahvastikuandmed pärinevad Rahvastikuregistrist aasta alguse
seisuga.

Tähtis majandusharu on tööstus. Enam kui 20 töötajaga Tartu töötleva tööstuse
ettevõtete (üle) toodangu müük oli 2011. aastal umbes 400 miljonit eurot.

Traditsiooniliselt on tähtsaim toiduaine- ja joogitööstus (osa toodangust umbes
1/3). Suurimad ettevõtted on A. Le Coq (jookide müük 76 miljonit eurot), veski
Tartu Mill, konservitehas Salvest ning endine Pere leivatehas.

Metalli-, masina- ja aparaaditööstuse osa toodangust on ligi 1/3. Suurim on
aparaaditehas Hanza Mechanics müügituluga 49 miljonit eurot.

Puidutööstuse osa toodangust on ca 1/9 ning peaaegu sama osakaal toodangu
müügist on trükitööstusel.

2013. aasta lõpu seisuga olid Tartu kümme suurimat tööandjat ettevõtluses
järgmised: OÜ Playtech (487 töötajat), Kodumaja AS (459), AS HANZA Mechanics
Tartu (420), MAXIMA Eesti OÜ (335), Tulundusühistu Tartu Tarbijate Kooperatiiv
(311), AS G4S Lõuna-Eesti (310), AS A. Le Coq (304), Rimi Eesti Food AS (286),
AS Palmako (279) ja AS Kroonpress (262). 2012. aasta lõpuga võrreldes olid neist
töötajate arvu kasvatanud vaid kolm: Playtech 17, A. Le Coq 1 ja Palmako 9
võrra; kõigi teiste töötajate arv oli langenud, enim TTK-l (−95).

Paljud Tartu hotellid asuvad Tartu vanalinna muinsuskaitsealal ja on
arhitektuursed vaatamisväärsused.

Tartu linna 2015. aasta eelarve kogumaht oli 139 434 869 eurot. Linna
põhitegevuse tulude eelarve oli 112,2 miljonit eurot, mida oli 2,9 miljonit
eurot ehk 3% enam kui 2014. aasta eelarve täitmine. Üksikisiku tulumaks
moodustas põhitegevuse tuludest 53% ehk 59,7 miljonit eurot (kasv 2014. aasta
täitmisega võrreldes 4%). Toetusi oli eelarves 33,4 miljonit eurot (−2%),
enamjaolt riigieelarvest tasandus- ja toetusfondist hariduskuludeks.
Põhitegevuse kulude eelarve oli 106,2 miljonit eurot (6,7 miljonit eurot ehk 7%
enam kui 2014. aasta eelarve täitmine). 56% põhitegevuse kuludest ehk 59,2
miljonit eurot oli planeeritud hariduskuludeks (sellest omakorda 70%
koolieelsete lasteasutuste ning põhihariduse eelarves). Majanduse valdkonda
planeeriti 12 miljonit eurot (+2%), millest 7,9 miljonit eurot kulus
ühistranspordile (bussiveoteenuse ost AS-ilt SEBE), sotsiaalkaitsele 9,7
miljonit eurot (+11%) ning kultuurile 9,2 miljonit eurot (+3%). Keskkonnakaitse
kulud olid 4,8 miljonit eurot (+12%), sellest valdav osa (3,3 miljonit eurot)
tänavapuhastusele. Personalikulud moodustasid 51,2 miljonit eurot (+6%),
majandamiskulud 40 miljonit eurot (0%) ning toetused 14,3 miljonit eurot (+10%).
2015. aasta lõpuks nägi eelarve ette laenukohustusi 55,1 miljonit eurot, mis
moodustaks 49% linna põhitegevuse tuludest (kohaliku omavalitsuse üksuse
finantsjuhtimise seaduse kohaselt on lubatud kuni 60%).

Alates 2013. aastast on Tartu linnas kasutusel kaasav eelarvemenetlus: 1%
tollasest linna investeeringueelarvest, 140 000 eurot, eraldatakse linlastele
avaliku ideevõistluse ja hääletuse raames otsustamiseks. Tartu oli Eestis
esimene omavalitsus, kus kaasav eelarve kasutusele võeti.

Tartu on Eesti meditsiini süda: Eestis koolitatakse arste vaid Tartu Ülikooli
arstiteaduskonnas. Tulevaste arstide praktikabaasiks on Tartu Ülikooli Kliinikum
ja selle allasutused. Muid tervishoiutöötajaid (näiteks õdesid, ämmaemandaid ja
radioloogiatehnikuid) valmistab ette Tartu Tervishoiu Kõrgkool. Seetõttu on
Tartu tervishoid mitme teise piirkonnaga võrreldes paremini varustatud nii
personali kui ka tehnikaga.

Tervishoiualast tööd Tartus korraldab Tartu Linnavalitsuse koosseisu kuuluv
tervishoiuosakond. 2013. aasta alguse seisuga hõlmab see umbes 40 linnas
tegutsevat apteeki, 5 veterinaarapteeki, umbes 35 perearstikeskust (firma või
füüsilisest isikust ettevõtjana), umbes 40 hambaarsti või hambaravikliinikut,
koolitervishoidu, terviseedendust jpm.

Sotsiaalhoolekannet korraldab Tartu Linnavalitsuse koosseisu kuuluv sotsiaalabi
osakond. Selle alla kuulub laste, eakate ja puudega inimeste hoolekanne, abi
toimetulekuraskustega elanikele, vältimatu sotsiaalabi, abi töötutele,
mitmesugused projektid ning toetused, samuti (2013. aasta alguse seisuga) 6
lastele ja 8 täiskasvanutele mõeldud hoolekandeasutuse töö (päevakeskused,
varjupaigad, hoolde-, turva- ja lastekodud).

Tartus on mitmekesine kultuurielu: linnas tegutseb mitu teatrit ja kino,
arvukalt muuseume ja kontserdipaiku, mitmed koorid ja ansamblid,
kultuuriasutused ja -organisatsioonid. Hulk kultuuritegevust on koondunud
kõrgkoolide ümber, näiteks on Tartu Ülikoolil oma kammerkoor ja koolist on välja
kasvanud üliõpilasteater. Tartus toimub arvukalt kultuuri-, muusika- ja
kirjandusfestivale, tantsu- ja laulupidusid.

Linna kultuurielu koordineerib Tartu Linnavalitsuse koosseisu kuuluv
kultuuriosakond. Enamik Tartu muuseume on linna allasutused, linnale kuulub ka
Oskar Lutsu nimeline Tartu Linna Keskraamatukogu koos filiaalidega.

Tartu kuulub alates 2015. aastast teaduskultuurilinnade võrgustikku ja UNESCO
kirjanduslinnade võrgustikku.

Teatritest vanim, suurim ja tuntuim on 1870. aastal loodud Vanemuine, mis
tegutseb juba pikka aega kolmežanriteatrina (draama, ooper ja ballett).

Suveetendustest on välja kasvanud Emajõe Suveteater, Tartu Ülikooli juures
tegutsenud näiteringide traditsioonist Kalev Kudu juhitud Tartu Üliõpilasteater.
Üks Tartu nooremaid, kuid kõrgelt hinnatud teatreid on avangardistlik Tartu Uus
Teater, mille eestvedajaist tuntuim on lavastaja ja muusik Ivar Põllu.
Kammerlikus Sadamateatris toimuvad väiksemad, mõnikord monoetendused. Tähelepanu
on pälvinud ka Uru noorteteater.

Tartus tegutseb üle 20 muuseumi. Nende seas on nii riiklikke, linna haldusalasse
kuuluvaid kui ka kõrgkoolide ja eraettevõtete muuseume. Tuntumateks võib pidada
Eesti Rahva Muuseumi, Eesti Kirjandusmuuseumi, Eesti Spordimuuseumi, Tartu
Kunstimuuseumi, Tartu Linnamuuseumi ning Tartu Ülikooli muuseume. Tinglikult
arvatakse vahel muuseumide hulka ka Tartu Ülikooli botaanikaaed ning AHHAA
Teaduskeskus.

Eesti Kirjandusmuuseum tegutseb nimele vaatamata peamiselt teadusasutuse ja
arhiivina. Eesti Spordimuuseum on riiklik muuseum. Tartu linnale kuulub kaks
muuseumi: Tartu Mänguasjamuuseum ja Tartu Linnamuuseum. Linna alluvuses olevaist
muuseumitest on mõned tegelikult Tartu Linnamuuseumi filiaalid: 19. sajandi
Tartu linnakodaniku muuseum, Laulupeomuuseum, Oskar Lutsu majamuuseum ja KGB
kongide muuseum. Eramuuseumitest teatakse enim Tartu Õlletehase muuseumi ja
Eesti Trükimuuseumi.

Uusi muuseumihooneid pole Tartus pikemat aega rajatud ning paljud muuseumid
paiknevad ajaloolistes hoonetes. Näiteks Tartu Ülikooli Muuseum tegutseb
ajaloolises Tartu toomkirikus ja Tartu tähetornis Toomemäel ning Tartu Ülikooli
peahoones, Tartu Ülikooli Loodusmuuseum Vanemuise 46 hoones, linnamuuseum
Pistohlkorsi majas Ülejõel, kunstimuuseum Barclay de Tolly majas raeplatsil,
mänguasjamuuseum mitmes vanas Lutsu tänava hoones, Oskar Lutsu majamuuseum
kirjaniku kunagises elumajas ning KGB kongide muuseum nõukogude
julgeolekuasutuste kunagistes ruumides. 2016. aastal avati Raadil Eesti Rahva
Muuseumi uus hoone, mille ettevalmistustööd ja ehitus käisid aastaid.

Tartus on kinod tegutsenud juba eelmisest sajandivahetusest saati. Tänapäeva
kinod tegutsevad siiski uutes hoonetes. Vanim neist on Nõukogude ajal ehitatud
Ekraan Riiamäel, suurim Tasku kaubanduskeskuses tegutsev Cinamon. Vanemaid
kultuuriväärtuslikke filme näitab Tartu Elektriteater.

Suure osa Tartu linnaruumis asuvatest skulptuuridest moodustavad ajaloolistele
isikutele pühendatud mälestusmärgid. Tuntumate seas neist on Barclay de Tolly
monument kesklinnas Barclay platsil, Gustav II Adolfi monument Tartu Ülikooli
peahoone taga Kuningaplatsil, Kristjan Jaak Petersoni monument Toomemäel, Jaan
Tõnissoni monument Tõnissoni platsil, Hugo Treffneri monument Ülejõe pargis,
Eduard Tubina monument Vanemuise teatri uue maja ees ning Oscar Wilde'i ja
Eduard Vilde skulptuur Vallikraavi ja Ülikooli tänava nurgal. Üheks Tartu
sümboliks Tartu Vabadussõja mälestussamba Kalevipoja kõrval Emajõe paremkaldal
on kujunenud ka purskkaevuskulptuur Suudlevad tudengid Raekoja platsil.
Nimetamata ei saa jätta ka Emajõe vasakpoolsel kaldal asetsevat Mare Mikofi
skulptuurigruppi 100 000. tartlase sünni tähistamiseks ja sama autori Maanaisi
Tartu Kunstimuuseumi näitusemaja ees Raekoja platsil.

Nõukogude ideoloogiat kandnud monumentidest pälvis enim tähelepanu kahtlemata
Eesti Põllumajanduse Akadeemia peahoone (nüüdse Kaitseväe Ühendatud Õppeasutuste
hoone) ette püstitatud Lenini mälestussammas. Esimene, istuva Lenini kuju,
paigaldati sinna juba 1949. aastal, kuid selle dolomiidist osa ei pidanud
ilmastikule vastu. 1952. aastal asendati see Eesti skulptorite Garibaldi
Pommeri, Ferdi Sannamehe ja August Vommi seisva Leniniga. See oli esimene
eestlaste püstitatud Lenini monument ning püsis oma kohal 1990. aastani, mil
Kaitseliidu aktivistid eesotsas Harri Hennuga selle omaalgatuslikult maha
võtsid. Tänaseni on alles Enn Kippeli noorsoojutustuse "Meelis" ainetel loodud
eestlase Meelise ja Latgale vürsti Vjatško kuju Kassitoomel, mis pidi
sümboliseerima eestlaste ja venelaste sõprust, ning Raadi mõisa parki rajatud
mälestusmärk Nõukogude "vabastajatele".

Tartu sõdade- ja tulekahjuderohke ajalugu on jätnud tugeva jälje linna
arhitektuuri. Kuigi keskajal oli Tartu peamiselt kivist linn, pärineb sellest
ajast tollasel kujul vaid üksainus ehitis – umbes 13.–14. sajandil ehitatud
Tartu Jaani kirik, mis on oma terrakotaskulptuuride rohkuse poolest maailmas
ainulaadne. Teisest keskaegsest kirikust – 15. sajandil Toomemäele püstitatud ja
Tartu piiskopkonna keskuseks olnud toomkirikust – on säilinud suurejoonelised
varemed. Mõlemad kirikud on gooti stiilis ning ehitatud telliskivist. Ülejäänud
keskaegsest linnast on alles vaid tühiseid müürifragmente hilisemate hoonete
sees.

1784. aastal rajati Rostockist pärit linna ehitusmeistri Johann Heinrich
Bartholomäus Walter kavandi kohaselt Tartu raekoda, mis on säilinud tänaseni, ja
Tartu kivisild, mis hävis Teises maailmasõjas.

Praegune Tartu kesklinn on valdavalt klassitsistlik. See ehitati 19. sajandi
esimesel poolel, mil linn taastati pärast 1775. aasta hiigeltulekahjut.
Ehitustegevust hoogustas ülikooli taasavamine 1802. aastal — endise Maarja
kiriku kohale ehitati aastatel 1803–1809 ülikooli peahoone ning aja jooksul
jäätmaaks muutunud Toomemäele püstitati õppehooneid ja rajati park. Õppehoonete
ansambli autor on ülikooli arhitekt Johann Wilhelm Krause. Märkimisväärne on
veel 18. sajandil ehitatud osalt barokne, osalt varaklassitsistlik raekoda
(arhitekt Johann Heinrich Bartholomäus Walter). Sajandi esimesel kolmandikul
kujunes ulatuslik klassitsistliku üldilmega linnaansambel, millele polnud vastet
kogu Baltikumis. Paraku hävis kaks kolmandikku taastatud linnast Teises
maailmasõjas taas.

Kesklinna ümber kujunesid kunagistest eeslinnadest puitagulid – Supilinn,
Karlova ja Ülejõe. Ehkki 20. sajandi esimesel poolel taheti neid korduvalt
lammutada ning sealseid 1–3-korruselisi puitpitside ja kohati ka
juugendelementidega hooneid moodsamatega asendada, hinnatakse Tartu puitasumeid
tänapäeval miljööväärtuslikena. Puumajade rohkus on teeninud Tartule ansambli
Jäääär kunagise laulu järgi hüüdnime "väike puust linn". Agulitest kaugemal,
Tähtveres ja Tammelinnas, arenesid 20. sajandi I poolel eramajade rajoonid.

Funktsionalistliku arhitektuuri näidetena on huvipakkuvad 1932. aastal kuulsa
soome arhitekti ja disaineri Alvar Aalto loodud Villa Tammekann ning 1938.
aastal avatud turuhoone (arhitekt Voldemar Tippel).

Nõukogude ajal ehitati kesklinna ümbrusse hruštšovkasid; peamiseks paneelelamute
rajooniks kujunes Annelinn, kus valmis kaks mikrorajooni. Kauaaegne Tartu
linnaarhitekt Arnold Matteus säilitas sõjapurustustest jäänud tühemikke
südalinnas rohealadena, et hoida kohti tulevase väärtuslikuma arhitektuuri
tarbeks. Tööstusettevõtted koondusid Ropka tööstusrajooni.

Uuematest suurema mahuga ehitistest linnaruumis võib mainida Tigutorni, Tartu
Kaubamaja uut hoonet, Emajõe Ärikeskust ehk rahvasuus Plaskut ja sellega
ühendatud Tasku Keskust ehk Taskut ning hotelli ja konverentsikeskust Dorpatit.

Linna kujutamine kunstis hakkas levima pärast Tartu ülikooli tegevuse
taastamist, mis tõi kaasa Põhjasõjas põhjalikult laastatud ja 1775. aasta
tulekahjus taas hävinud linna ülesehitamise. Nii ilmusid ülikooli taasavamise
20. aastapäevaks August Philipp Klara akvatintatehnikas album, 25. aastapäevaks
akvatintasari August Matthias Hagenilt ja 35. aastapäevaks sari Woldemar
Friedrich Krügeri litograafiateoseid Toomemäe vaadetega. 19. sajandist on tuntud
ka Georg Friedrich Schlateri litograafiateosed, milles ta kujutas Tartu paljusid
tuntud paikasid. 1857. aastal omandas Schlateri litotöökoja Louis Höflinger, kes
jätkas linnavaadete väljaandmist. Näiteks koostöös Eduard Ivansoniga andis ta
1860. aastal välja albumi Tartu ja selle ümbruse 20 vaatega Album von Dorpat und
Umgebungen. 1875. aastal müüs ta töökoja omakorda edasi Heinrich Laakmannile.

Kui 1803. aastal avatud Tartu Ülikooli joonistuskool kujunes üheks esimeseks
kunstihariduse keskuseks Baltimaades, siis 1919. aastal asutatud Kunstiühingu
Pallas kunstikoolist sai 1924. aastal Eesti esimene kõrgem kunstiõppeasutus.
Ühtekokku lõpetas aastatel 1924–1940 Pallase 79 noort kunstnikku, kes
jäädvustasid oma töödes palju Tartut. Nõukogude okupatsiooni alguses 1940. aasta
augustis likvideeriti Kõrgem Kunstikool Pallas ja asutati Konrad Mäe nimeline
Riigi Kõrgem Kunstikool, mis nimetati 1944. aasta novembris Tartu Riiklikuks
Kunstiinstituudiks. 1951. aastal likvideeriti ka see ja kogu kõrgem kunstiõpe
koondati Tallinna. Tartus alustas tööd Tartu Kujutava Kunsti Kool
keskeriõppeasutusena. Vähenes Tartu tähtsus kunstikeskusena ja sealtpeale on
palju vähemaks jäänud ka Tartu kujutamist kujutavas kunstis.

21. sajandil on Tartu silma paistnud tänavakunsti poolest ja linna on nimetatud
Eesti tänavakunsti pealinnaks. Need teosed on aga juba mõeldud pigem ümbruskonna
kaunistamiseks või poliitilise sõnumi edastamiseks.

Tartu käsitlused ilukirjanduses on kokku koondatud veebiportaali "Tartu
ilukirjanduses".

Valdav osa Tartu liiklusest on autoliiklus, seda kasutatakse nii inimeste
transpordil kui ka kaubaveoks. Oluline transpordisõlm on Tartu bussijaam.

Rööbastranspordi tähtsus on tagasihoidlik, see piirdub maapealse
rongiliiklusega. Lisaks Tartu raudteejaamale asuvad linna piires ka Aardla
raudteepeatus ja Kirsi raudteepeatus. Raudtee on oluline peamiselt linnavälise
liikluse seisukohalt, mitte linnasiseseks liikumiseks. Nõukogude ajal oli Tartu
tööstusele tähtis ka sadamaraudtee, mille kaudu liikusid kaubad ja kütus kuni
Tartu sadamani Emajõel. Trammi- ja trolliliiklus Tartus puudub, kuigi välja on
pakutud kava trammiliini rajamiseks.

2011. aasta seisuga oli Tartus 467 tänavat üldpikkusega 336 km. Neil liikles 36
444 sõiduautot (neist eraomanduses 27 160), 5445 veoautot, 360 autobussi ja 1414
mootorratast. Inimkannatanutega liiklusõnnetusi oli aasta vältel 118, neis sai
viga 132 ja hukkus 4 inimest. Linnas oli 25 bussiliini (kogupikkusega 491 km) ja
276 bussipeatust. 25 liinil sõitis igapäevaselt 51 bussi ning alates 2011. aasta
algusest opereerib Tartu linnaliine AS SEBE.

Kuigi Emajõgi on kogu pikkuses laevatatav, kasutatakse Emajõge peamiselt
meelelahutusliku iseloomuga liikluseks. Kesklinnas asuvat Tartu sadamat
kasutavad üksnes reisilaevad (tuntumad neist on Pegasus, Vanemuine ja Jõmmu),
arvukate mootorpaatide jt veesõidukite tarbeks on linna piires mitu paadisilda
ja -slippi. 2014. aastal avati Karlova sadam, kus on ka bensiinijaam
veesõidukitele. Jõeliiklust Tartus aktiivselt ei reguleerita, kuid politsei on
kasutanud vajadusel mootorpaate.

Tartu on Eesti lennundusajaloo seisukohast oluline linn. 1912. aastal tegi vene
lendur Sergei Utotškin kahepinnalisel Farman-tüüpi lennumasinal Eesti esimese
mootorlennuki lennu Raadi mõisa väljade kohal. Johannes Pääsukese filmikaadreid
Utotškini lennust peetakse ühtlasi Eesti filmikunsti alguseks. Hiljem baseerus
Tartus Raadil 2. Üksik Lennuväedivisjon. Saksa okupatsiooniväed rajasid Raadile
esimese betoneeritud lennuraja. Teise Nõukogude okupatsiooni ajal sai Raadi
sõjaväelennuväljast strateegiliste kaugpommitajate lennuväli ning Tartust sai
välismaalastele suletud linn.

Samas Tartu lähedal Ülenurme vallas tegutseb Eesti Lennuakadeemia ja Haaslava
vallas Eesti Lennundusmuuseum. Ülenurme vallas asub ka 1946. aastal avatud Tartu
lennujaam.

Kuna Tartu linna piiridesse jääb lisaks parkidele ja haljasaladele ka
mitmesuguseid looduslikke objekte, siis on Tartus oma looduskaitse
kontseptsioon, mis on esitletud dokumendis Tartu Agenda 21. Seal on välja toodud
ka Tartus looduskaitset nõudvate objektide loetelud. Objektide seas on nii
looduslikke vaatamisväärsusi, looduskooslusi, taimi, linde, loomi. Eri aegadel
on Tartus kaitse alla võetud 44 loodusobjekti: 2 parki, 3 alleed, 1 paljand, 1
koobastik, 1 selektsiooniaed, 1 haruldaste taimede kaitseala, rohkesti puid ja
puuderühmi. Aja jooksul on mõned neist hävinud. Eri taime- ja loomaliike on
Tartus ja selle lähikonnas kaitse all 26.

Linna tuntuim praegu tegutsev korvpalliklubi on Tartu Ülikool/Rock, tuntuim
jalgpalliklubi on JK Tammeka. Tartus tegutseb Ameerika jalgpalli klubi Tartu
Titans. Üks Tartu tuntumaid spordiorganisatsioone on Tartu Ülikooli Akadeemiline
Spordiklubi.

Tartus asuvad veekeskus Aura Keskus ja siseruumidega Tamme staadion. Linna
spordielu korraldab sihtasutus Tartu Sport.

Jooksuvõistlustest on linnas peetud Tartu Sügisjookse, mis on kandnud ka nime
Tartu Linnamaraton. Rattavõistlustest toimuvad Tartu rattamaraton ja Tour of
Estonia Tartu Grand Prix. Eesti suurim ja tuntuim suusamaraton – Tartu maraton –
kannab küll Tartu nime, aga selle võistlusrada ei ole juba mitu kümnendit Tartut
läbinud.

2001. aastast toimub Tartus iga-aastane rahvusvaheline võimlemisturniir Miss
Valentine, mida korraldab Võimlemisklubi Janika.

Varem on Tartul olnud sõprussidemed ka Leninakaniga Armeenias (nüüdne Gjumri).
2006. aastast korraldab Tartu sõpruslinnade rahvusköökide päevi.

Tartu partnerlinnad on Aigina (Kreeka), Peterburi (Venemaa), Siena (Itaalia),
Ningbo (Hiina Rahvavabariik) ja Gaziantep (Türgi).

2013. aastal asusid Tartus üheksa riigi konsulaaresindused: Costa Rica, Leedu,
Moldova, Peruu, Rootsi, Soome, Tšiili, Ungari ja Venemaa.



https://et.wikipedia.org/wiki/Ameerika_%C3%9Chendriigid

Ameerika Ühendriigid ehk Ühendriigid (ingl United States of America, USA; varem
ka Põhja-Ameerika Ühendriigid) on riik, mille põhiosa paikneb Põhja-Ameerika
mandri keskosas. Riik piirneb idas Atlandi ookeani ja läänes Vaikse ookeaniga.
Põhjas on Ameerika Ühendriikidel maismaapiir Kanada ja lõunas Mehhikoga.
Põhja-Ameerika mandri loodeosas asub Alaska osariik, millel on kagus maismaapiir
Kanadaga ja loodes merepiir Venemaaga. USA-le kuuluvaid alasid on veel mitmel
pool maailmas, sealhulgas Hawaii osariik Vaikses ookeanis.

USA koosneb 50 osariigist, millel vastavalt riigi föderalistlikule süsteemile on
osaline autonoomia. Osariikidel on õigus luua iseseisvalt majandus- ja
kultuurialaseid kontakte teiste riikidega või välisorganisatsioonidega
tingimusel, et need registreeritakse vastavas föderaalasutuses. Kaitsealased ja
välispoliitilised küsimused otsustab ning lepingud tehakse ainult riiklikul
tasandil vastavas ministeeriumis.

Ameerika Ühendriigid said alguse Briti kolmeteistkümne asumaa
iseseisvusdeklaratsioonist, millega nad kuulutasid end vabadeks ja iseseisvateks
riikideks.

20. sajandi keskpaigas sai Ameerika Ühendriikidest majandusliku, poliitilise,
sõjalise ja kultuurilise mõju poolest kõige võimsam riik maailmas.[viide?]

Ameerika Ühendriikide kõrgem seadusandlik võim on Ameerika Ühendriikide
Kongress, mis koosneb kahest kojast: ülemkojast ehk senatist ja alamkojast ehk
esindajatekojast. Mõlemad kojad peavad istungeid pealinnas Washingtonis asuvas
Kapitooliumis.

Riigi juht on president, täidesaatev võim on Ameerika Ühendriikide Presidendi
kabinet ehk valitsuskabinet, mille liikmeks olevad ministrid teostavad
riigijuhtimisülesandeid läbi neile alluvate ministeeriumite. Riigi
välispoliitikat teostatakse läbi välisministri ehk Ameerika Ühendriikide
riigisekretäri.

2008. aastast on Ameerika Ühendriikide president Demokraatliku Partei esindaja
Barack Obama, asepresident on Joe Biden,

Ameerika Ühendriigid on jaotatud 50 osariigiks ja üheks ringkonnaks (Columbia
ringkond).

Ameerika Ühendriikidel on viis suuremat ülemereterritooriumi: Puerto Rico, USA
Neitsisaared, Ameerika Samoa, Guam ja Põhja-Mariaanid.

USA-s domineerib vanade mägede ja platoode ahelik Apalatšid, mis kulgeb
põhja-lõuna suunas piki Põhja-Ameerika mandri idarannikut, ning kõrgete noorte
mägede ahelikud Kaljumäestik, Kaskaadid ja Sierra Nevada, mis kulgevad
põhja-lõuna suunas mandri lääneosas. Kanada kilbist Mehhiko laheni laiub suur
sisemaamadalik.

Atlandi ja Mehhiko lahe rannikumadalik laiuvad 3540 km ulatuses Codi neemest Rio
Grandeni. Läänes piirneb madalik Apalatšide Piedmontiga, kuid osa madalikust
ulatub laia kaarega mööda Mississippi jõe alamjooksu orgu Mehhiko lahest Caironi
Illinoisi osariigis ja lääne poole Balconese astanguni Texases.

Idarannikul on liustikumoreenist moodustunud Long Islandi saar, lehtersuudmed
New Yorgi, Delaware'i ja Chesapeake'i laht ning Albemarle'i ja Pamlico väin ning
meresaared Georgia ranniku lähedal.

Cairost kuni Mehhiko laheni moodustab Mississippi jõe keskmine langus üksnes
umbes 12–13 cm/km, lahe lähedal alla 10 cm/km. Jõgi lookleb ja moodustab palju
järvi. New Orleansist lõuna pool on hiiglaslik ja kasvav delta.

Ameerika Ühendriigid asuvad eemal Euroopast ja Aasiast ning seal sageli
laastanud sõjad pole Ameerika Ühendriike otseselt puudutanud. Naaberriigid
Põhja-Ameerika mandril – Kanada ja Mehhiko – on majanduslikult ja sõjaliselt
palju nõrgemad ega ole kunagi olnud Ameerika Ühendriikidele ohtlikud. Vastupidi,
USA on ise laienenud naabrite arvel. Ka on naaberriigid varustanud USA-d mitme
loodusvara ja odava tööjõuga, olnud tema majandusele turuks ja kapitalile
tegevusväljaks, aidanud niiviisi kaasa USA õitsengule.

Varem suheldi Euroopaga peamiselt põhjapoolsete sadamate kaudu, mis on
lõunapoolsega võrreldes Euroopale märksa lähemal ja ka loodusoludelt soodsamad.
Kahjuks jäävad need sadamad riigi siseosadest mõnevõrra eemale. Pärast
rekonstrueerimistöid Saint Lawrence’i jõel ja mitme kanali ümberehitust pääsesid
ookeanilaevad Suurele järvistule ja sealsed sadamad muutusid meresadamateks.
Talveks see meretee, aga kahjuks külmub.

Lõunas saavad Ameerika Ühendriigid üle Mehhiko lahe soodsalt kaupu vahetada.
Kariibi mere istandusriikide ja mitme Ladina-Ameerika maaga. Pärast panama
kanali valmimist 1914. aastal viib siit otsetee ka Lõuna-Ameerika lääneranniku
riikidesse.

Riik koosneb kahest suurest osast, põhiosast ja Alaska osariigist. Enamus
põhiosa piirist Kanadaga on praktiliselt sirge ning annab riigile
ristkülikukujulise vormi. Ainult kirdes ja kagus on riigi maa-ala nagu välja
veninud. Kirdes ja edelas on väljaulatuvad osad. Riigil on ka saari, näiteks
Hawaii saared.

Umbes poole USA territooriumist moodustavad tasandikud ja madalad mäestikud,
kõrgmäestikke on ainult lääne- ja loodeosas. Idaosas paikneb vana ja tugevasti
kulunud Apalatši mäestik (kõrgeim Mount Mitchell 2037 m). Lääneosas on
Kordiljeerid, mille kõrgeima osa moodustab alpiinne Alaska ahelik (USA ja kogu
Põhja-Ameerika kõrgeim tipp Denali 6168 m). Alaskast lõuna pool on
põhja–lõunasuunaline mäestikuvööde, kuhu kuuluvad Ranniku-Kordiljeerid,
Kaskaadid ja Sierra Nevada (Mount Whitney 4418 m) ning idas Kaljumäestik. Nende
teke võib olla seotud laamtektoonikaga. (Põhja-Ameerika ja Vaikse ookeani laama
mõjul).

Üheks peamiseks teguriks on mäestikud. Ääremäestikud takistavad niiske õhu pääsu
sisemaale. Külm arktiline õhk tungib ida–läänesuunaliste mäestike puudumise
tõttu kaugele lõunasse, seepärast on USA siseosades talvel temperatuur ligi 10
°C madalam kui samadel laiustel Euroopas. Kliimat kujundavad soojad ja külmad
hoovused, frondid, tsüklonid, päikesekiirgus. Mägised järsunõlvalised alad
asuvad peamiselt lääneosariikides, idaosas on tasandikud ja madalad mäestikud.
Kliima takistab maakasutust oluliselt vaid külmas Alaska osariigis ja mõningal
määral mitmes kuivas lääneosariigis.

Territooriumi suurus ilma Suure järvistuta on 936 miljonit hektarit, seega umbes
korda väiksem kui Venemaa ning veidi väiksem kui Kanada ja Hiina. Majanduslikult
väärtuslikku territooriumi, mis on küllalt tasane ja asub võrdlemisi soodsas
kliimas, on USA-l rohkem kui ühelgi teisel riigil maailmas – umbes 700 miljonit
hektarit ehk peaaegu 3 hektarit inimese kohta.

Üle kolmandiku pindalast ehk umbes 350 miljonit hektarit on riigimaa. Enamasti
on see kehv või päris kõlbmatu. Suur hulk maid on parandatud või taastatud.
Maakasutuse poolest on erandlik suurim osariik Alaska. Sealsest 152 miljonist
hektarist on metsa all umbes 50 miljonit hektarit, ülejäänu on aga
põllumajanduseks ja metsanduseks valdavalt kõlbmatu maa.

Ameerika Ühendriigid on metsarikas maa. Metsad on tootlikud ja liigirikkad. kaks
kolmandikku puidust annavad okaspuud ja kolmandiku kõvad lehtpuud.
Väheväärtuslikke puid tuleb harva ette.

USA-s kasvab mitmesuguseid metsi. Alaska sisealadel on tüüpilised vähetootlikud
okasmetsad. Neid ürgseid metsi peaaegu ei kasutata. Lääneosa kuivemas kliimas
kasvavad peamiselt männimetsad. Kliimast olenevalt on need kidurad, keskmise või
üle keskmise tootlikkusega metsad. Kirdeosariikide segametsad olid varem samuti
üsna tootlikud. Kahjuks laastati need metsad juba 19. sajandil. Sooja
parasvöötme lehtmetsi on säilinud vaid mägedes looduskaitse-, vee- või
mullakaitsemetsadena. Varasematel aegadel oli palju niiskeid lähistroopilisi
metsi riigi edelaosas. Eriti väärtuslikud olid männi- ja küpressimetsad.
Lähistroopilisi metsi laastati tugevasti 20. sajandi algupoolel. Seetõttu on
lääneosariikide metsad praegu paremas seisukorras ja seal on valdavalt okaspuud.
Lehtpuitu saab peamiselt idaosariikide laastatud metsadest.

Vanasti olid Ameerika Ühendriikide kalavarud rikkalikud. Palju kalu oli
sisevetes, eriti Suures järvistus. Juba XV sajandist tuntud heeringa- ja
tursapüügi piirkonnad olid Atlandi ookeani põhjaosa rannikuvetes. Heeringat,
turska, sardiine, eriti lõhelisi oli väga rikkalikult ka Vaikse ookeani
rannikuvetes, kõige rohkem Alaska lõuna- ja läänerannikul. Kalarikas oli Mehhiko
laht, kuhu Mississippi ja teised jõed tõid tohutul hulgal toitained. Ent
kalavarade majandamine oli kaua aega väga halb: territoriaalvete laius ainult 5
kilomeetrit, kaugemates vetes levis röövpüük, millega tegelesid enamasti
välismaalased. Oluliselt kahjustas kalavarasid rannikumere ja suure järvistu
saastamine. Niisugustes tingimustes vähenesid kalarikkused tohutult.

Alles viimase paarikümne aasta jooksul on tehtud tõsiseid pingutusi kalavarude
kaitseks ja taastamiseks. Vaikses ookeanis ja Mehhiko lahes on olukorra edasine
halvenemine peatatud ning Suurde järvistusse kalajuurde tulnud. Atlandi ookeani
veed USA rannikul on kalast aga peaaegu tühjad.

Ameerika Ühendriigid oma enamasti niiske kliima, suurte jõgede ja tohutute
põhjaveevarudega on veega väga hästi varustatud. Sellised jõed nagu Mississippi,
Yukon ja Columbia kuuluvad maailma 25 veerikkama jõe hulka. USA jõgede aastane
äravool kokku on 2345 km3 (viies koht maailmas). Sellele tuleb lisada 125 000
km3 taastumatut põhjavett. Ometi on Ameerika Ühendriikides olnud viimasel
aastakümnetel veega palju probleeme, peamiselt kahel põhjusel: vee tarbimine on
liiga suur ja veevarad osariikide vahel ebaühtlaselt jaotunud.

Rauamaagi ülisuured varud paiknevad Ülemjärve ääres, kust neid on lihtne vedada
mistahes suunas. Nüüdseks on järele jäänud ainult madala kvaliteediga maak, mida
üha enam asendavad Kanadast ja teistest riikidest sisseveetavad rikkad maagid.
Mujal USA-s leidub rauamaaki suhteliselt vähe.

Ameerika Ühendriikidel on vähe nende metallide maake, mida lisatakse terasele
selle omaduste parandamiseks. Täiesti puudub nikkel, seda saadakse Kanadast.
Näiteks mangaani aga peab ostma kaugematest maadest. Alumiiniumimaaki ehk
boksiiti leidub USA-s ainult ühes keskpärases leiukohas Arkansase osariigis.
Seda maaki on otstarbekas sisse vedada Kariibi mere istandusriikidest. Vase,
plii, tsingi, hõbeda ja teiste värviliste metallide maake leidub mitmel pool
lääneosariikides üsna palju. Ka nende maakide paremad varud on ammendatud ja
järele jäänud maakide metalli sisaldus on võrdlemisi väike. Rikkamaid maake
veetakse sisse Mehhikost. Ameerika Ühendriikides on palju kulda, eriti
Californias ja Alaskas. Nende alade asustamisel oli kullapalavikul tähtis osa.
Väga palju on fosforiiti, kaalisoola, väävlit.

Ka energiavarade poolest kuulub USA maailma rikkaimate riikide hulka. Et
energiat tarbitakse aga tohutult palju, on suur osa energiavaradest ammendatud.
Ameerika Ühendriikides on mitmeid nafta- ja maagaasi leiukohti. Vanimad
leiukohad riigi kirdeosas ja Californias on ammendunud või ammendumas. Üsna
tühjad on ka praegusajal tähtsaimad Mehhiko lahe ja mandri keskosa basseinid
Texase, Oklahoma ja Louisiana osariigist. Perspektiivsed on uued leiukohad
Wyomingi osariigis. Väga palju leidub naftat ka Alaska põhjarannikul, kuid sealt
on seda suure kauguse ja karmi kliima tõttu raske kätte saade. Suurem osa
maailma söevarudest kuulub USA-le, Venemaale ja Hiinale. Vanemad, kuulsamad ja
kvaliteetsema söega leiukohad asuvad idas, Apalatši mäestikus. Sealsed varud on
aga ammendumas. Hiigelmaardlad keskosariikides on seni peaaegu kasutamata – süsi
on madala kvaliteediga ja kõlbab üksnes elektrijaamade kütteks. Uraanimaaki
tuumakütuse valmistamiseks on piisavalt, kuid seda tarvitatakse
perspektiivitundega ja imporditakse ka mujalt, näiteks Kanadast.

USA paikneb Põhja-Ameerika laam, võttes enda alla 60% laamast. Ta on
vanaaegkonna, keskaegkonna ja uusaegkonna kurrutuse piirkonnas ja eelkambriumi
pealiskorral.

Riigis on aktiivseid vulkaane ja seismiliselt aktiivseid piirkondi. Kõige
aktiivsemateks aladeks loetakse lääne kurdmäestikega kaetud ala. Suurimaid
purustusi põhjustanud maavärinad on olnud San Francisco maavärin aastal 1906,
Anchorage'i maavärin 1964. ja Los Angelese maavärin 1994. aastal. Vulkaanidest
on purustusi toonud Saint Helensi pursked 1980. aastal. Yellowstone'i platool
tegutseb ka geisreid.

USA põhiosa asub parasvöötmes ja lähistroopikas, Florida lõunaosa ulatub
troopikavöötmesse, Alaskas valitseb lähisarktiline kliima. Ääremäestikud
takistavad niiske õhu pääsu sisemaale. Külm arktiline õhk tungib
ida–läänesuunaliste mäestike puudumise tõttu kaugele lõunasse, seepärast on USA
siseosadest talvel õhutemperatuur ligi 10 °C madalam kui samadel laiustel
Euroopas. Jaanuari keskmine temperatuur on Yukoni platool −30 °C, Ülemjärve
ääres Duluthis −13,9 °C, Vaikse ookeani rannikul Juneau’s −1,6 °C ja Los
Angeleses 12,3 °C. Juuli keskmine temperatuur on siseosades valdavalt üle 18 °C,
jahedam on rannikul; kõige kõrgem temperatuur on mõõdetud Surmaorus (56,7 °C;
läänepoolkera kõrgeim).

Sademeid on kõige enam Kordiljeeride läänenõlval: 3000–4000 mm, Kaskaadides
kohati kuni 6000 mm aastas. Rohkesti sajab ka riigi ida- ja kaugosas (1000–1200
mm aastas). Tasandikel väheneb sademete hulk lääne suunas: Kesktasandiku idaosas
on see kuni 1000 mm, Kaljumäestiku idajalamil 300 mm aastas. Riigi keskosas
sajab aastas keskmiselt 250–500 mm ning lääne- ja idarannikutel 1000–3000 mm.

Suuremas osas Ameerika Ühendriikides ei tarvitse karta laastavaid
loodusõnnetusi. Mehhiko lahe rannikut ohustavad orkaanid, jõgedel tuleb ette
üleujutusi, esineb kuumalaineid ja külmalaineid. Suuremad katastroofid on:

Valdav osa USA territooriumist kuulub Atlandi vesikonda, ainult läänepoolsete
mäestike jõed voolavad Vaiksesse ookeani. USA keskosas hõlmab Mississippi
jõestik. Idapoolsed lisajõed nagu Ohio on veerohked ja laevatatavad,
läänepoolsed nagu Arkansas ja Red River jäävad suvel palju madalamaks, sest vett
kasutatakse niisutuseks. Apalatšidest algavad lühikesed veerohked jõed, mis
Piedmonti platoolt lasuvad kõrgete jugadena. Vaikse ookeani vesikonna jõed
voolavad osalt kanjonites ja on energiarikkad (Columbia, Colorado). Suures nõos
on perioodilised või lühiaegsed jõed. USA põhjapiiril asub Suur järvistu.
Kordiljeerides ja Apalatšide keskosas on palju väikesi liustikujärvi, lääneosa
platoodel ja nõgudes leidub jäänukjärvi nagu Suur Soolajärv.

Maailma viiekümne pikima jõe nimistusse mahuvad sellised USA territooriumil
voolavad jõed nagu Mississippi (algab Itsasca järvest Minnesotas ja suubub
Mehhiko lahte; pikkus 3779 km), Missouri (algab väikejõgede liitumisega ja
suubub Mississippisse; pikkus 3726 km), Ohio-Allegheny (algab Pennsylvania
osariigis ja suubub Mississippi jõkke; pikkus 2102 km), Colorado jõgi (algab
Grandi maakonnas USA-s ja suubub California lahte; pikkus 2333 km). Võrdluseks
võib tuua Eesti pikima Võhandu jõe, mille algus paikneb Otepää kõrgustikul ja
mis suubub Lämmijärve, läbides kokku 156 kilomeetrit.

Maailma neljakümne suurema järve nimistusse mahuvad järgmised osaliselt või
täielikult USA territooriumil asuvad järved: Ülemjärv (82 414 km2; suurim
sügavus 406 m), Huroni järv (59 596 km2; suurim sügavus 229 m), Michigani järv
(58 016 km2; suurim sügavus 281 m), Erie järv (25 821 km2; suurim sügavus 64 m),
Ontario järv (19 477 km2; suurim sügavus 237 m) ja Suur Soolajärv (4662 km2;
suurim sügavus 7 m).

Ameerika Ühendriikide riigikaitse aluseks on Ameerika Ühendriikide relvajõud,
kuhu kuuluvad maaväed (US Army), merevägi (US Navy), merejalavägi (US Marine
Corps), õhujõud (US Air Force) ja rannavalve (US Coast Guard). Relvajõudude üle
teostab tsiviiljuhtimist Ameerika Ühendriikide Kaitseministeerium ning sõjaväe
operatiivjuhtimisorgan on Staabiülemate ühendkomitee, mis ühendab eri väeliikide
staabiülemaid.

Ameerika Ühendriikide eraldatuse tõttu potentsiaalsetest vaenlastest Vaikse ja
Atlandi ookeaniga ning ainsaks reaalseks ootamatu rünnaku ohuks Ameerikale on
mandritevaheliste või avakosmoses paiknevate raketikomplekside rünnak, mille
ärahoidmiseks ning õigeaegseks eelhoiatusprogrammiks on NORAD (Ameerika
Ühendriikide ja Kanada Põhja-Ameerika õhukaitsesüsteem), mille keskus asus algul
Colorado Springsis ja hiljem 1962. aastast Colorados Cheyenne mäes.

Ameerika Ühendriikide sisejulgeolekusüsteemi ehk luurekogukonna moodustavad
pärast 9/11 terrorirünnakut reorganiseeritud sisejulgeolekuasutused, mille juht
on riikliku julgeoleku direktor (ingl Director of National Intelligence) James
R. Clapper, kelle üldalluvuses on Sisejulgeolekuministeerium, Föderaalne
Juurdlusbüroo.

USA on rahvaarvu poolest kolmas riik maailmas. 17. oktoobril 2006 ületas
rahvaarv 300 miljoni piiri. Oktoobris 2012 oli rahvaarv 314,6 miljonit. Tänu
sisserändele on elanikkond alati kiiresti kasvanud, kiire kasv jätkub ka praegu
ja seniste trendide jätkudes ületab USA rahvaarv pärast 2050. aastat praeguse
Euroopa Liidu rahvastiku.

Ameerika Ühendriigid on etniliselt väga mitmekesine maa. Rahvastiku üle peetakse
arvestust rassitunnuste ja etnilise päritolu järgi. 2010. aasta rahvaloenduse
järgi on rahvastikust 72,4% valgenahalised, 12,6% afroameeriklased, 4,8% Aasia
päritolu ameeriklased, 0,9% põlisameeriklased (indiaanlased ja eskimod), 0,2%
Hawaii ja teiste Vaikse ookeani saarte põliselanikud, 6,2% muudest rassidest ja
2,9% kahest või enamast rassist.

Ameerika Ühendriikidel ei ole riigikeelt, kuid de facto on ametlik keel inglise
keel. 27 osariigis on inglise keelel ametlik staatus. Lisaks on ametlik staatus
hispaania keelel New Mexico osariigis, prantsuse keelel Louisianas ja havai
keelel Hawaii osariigis.

Ainult inglise keelt rääkis 2003. aastal kodus 214,8 miljonit inimest (81,6%),
hispaania keelt 29,7 miljonit, hiina keelt 2,2 miljonit, prantsuse keelt 1,4
miljonit, tagalogi keelt 1,3 miljonit, vietnami keelt 1,1 miljonit ja saksa
keelt 1,1 miljonit ameeriklast.

17. ja 18. sajandil oli suurem osa uusasunikest Suurbritannia kolooniates
religiooni suhtes ükskõiksed. Sisserändajad olid erineva taustaga, erinevalt
Euroopast puudus asumaadel ka keskne religioosne institutsioon. Nii valitses
noores USA-s ühtaegu nii suur usuline segadus kui ka liberaalne suhtumine piibli
erinevatesse tõlgendustesse.

Põhja-Ameerika esmaasukad jõudsid tänapäeva Ameerika Ühendriikide ja Kanada
territooriumile vähemalt 15 000 aastat tagasi Aasiast Alaska kaudu. Eurooplaste
tuleku ajaks 16. sajandil olid indiaanlased hõivanud peaaegu kogu Ameerika
maailmajao. Indiaanlaste hõime oli palju ja nende elulaad oli erinev. Mehhikost
põhja poole jäävatel aladel elasid (enamasti väikestes külades) algonkinid,
irokeesid, siuud, atapaskid jpt indiaanlaste hõimud, kes tegelesid
põllumajanduse, küttimise ja korilusega.

16. sajandi algul siirdusid Mehhiko ala hõivanud hispaanlased Floridasse ja
sealt põhja poole, 1565. aastal rajasid nad San Augustine'i, tänapäeva USA
territooriumi esimese eurooplaste püsiasunduse. 16. sajandil hakkasid
Ameerikasse rändama ka prantslased ja inglased. Esialgu tuli Euroopast vaid
maadeuurijaid ja karusnahakaupmehi, aga 17. sajandi algul hakati rajama
püsiasustust. Uus-Prantsusmaa koloonia, mis rajati 1604. aastal, ulatus 1680.
aastatel Suurest järvistust lõunasse.

Esimese katse kolooniat asutada tegid inglased 1585. aastal Virginias Walter
Raleigh' juhtimisel, kuid see ebaõnnestus. 1607. aastal rajas sadakond
Inglismaalt pärit kolonisti Chesapeake'i lahe äärde Jamestowni – Põhja-Ameerika
esimese püsiva inglaste asunduse (sellest kasvas välja Virginia koloonia).
Järgmise 150 aasta jooksul jätkus kolonistide saabumine ning asustati peaaegu
kogu rannikuala. Kolonistide enamiku moodustasid inglased, ent oli ka Hollandi
(aastast 1613) ja Rootsi asundusi (aastast 1632), tuli prantslasi, sakslasi,
iirlasi jt.

18. sajandi keskpaigaks oli suurem osa inglaste asundusi jagunenud 13 koloonia
vahel. Igaühel neist oli oma kuberner ja seadustik, ent Suurbritannia
kuningriigi valitsuse all. 13 kolooniat moodustasid kolm suurt rühma:
Uus-Inglismaa (Massachusetts, Connecticut, Rhode Island, New Hampshire); Kesk-
(New York, New Jersey, Pennsylvania, Delaware) ja Lõuna kolooniad (Virginia,
Maryland, Põhja-Carolina, Lõuna-Carolina, Georgia, kus kolonistid olid Inglismaa
katoliiklased). Marylandi ja Virginia koloonia ja teistes Lõuna kolooniates
tegeleti tubakakasvatusega, mille toodang veeti Euroopasse, nendesse
piirkondadesse hakati ka 17. sajandi II poolel tooma Aafrika orje.

Uus-Inglismaa kolooniad rajasid Inglismaa ametlikule kirikule vastanduvad
puritaanid. Esimesena asutasid nad 1620 Plymouthi (ümberasujate tuntuim laev on
"Mayflower"). Uus-Inglismaa majandus tugines eeskätt enda tarbeks mõeldud
põllundusele, ent tegeldi ka laevaehituse, kalanduse ja metsamaterjali
tootmisega; aafriklastest orje oli neis kolooniais vähe. Keskkolooniad tekkisid,
kui Briti kolonistid võtsid hollandlaste ja rootslaste rajatud asundused üle;
õitsvaimaks kolooniaks kujunes neist kveeker William Penni juhitud Pennsylvania.

Eurooplaste asunduste laienemine indiaanlastele kuulunud aladele tõi
paratamatult kaasa kokkupõrked indiaanlastega (Indiaanisõjad). Esimene suurem
sõda toimus 1622–1636 Virginias, alguses suhteliselt edukad olnud indiaanlased
said lõpuks kehvema relvastuse ja hõimudevahelise üksmeele puudumise tõttu lüüa.

Suurbritannia kuningriigi ja Ameerika kolooniate suhted teravnesid pärast
Seitsmeaastast sõda. 1763. aasta Pariisi rahu lõpetas kolooniais prantslastega
sõdimise, Suurbritannia oli saanud aga enda võimu alla peaaegu kogu
Põhja-Ameerika, ent kuna Euroopas toimunud sõda oli olnud Suurbritanniale
kurnav, võttis Suurbritannia parlament vastu mitu seadust, mis suurendasid
kolonistide maksukoormat ja piirasid nende majanduslikku arengut ja nende
õigusi. Tekkis mitu Suurbritannia vastast ja iseseisvust toetavat võitlusühingut
(tuntuim Vabaduse Pojad), boikoteeriti Briti kaupu (Bostoni teejoomine).

5. septembril 1774 tuli Philadelphias kokku I Kontinentaalkongress, kus
kinnitati lojaalsust Suurbritannia kuningriigile, ent samas kutsuti boikoteerima
kõiki Briti päritolu kaupu, kuni pole tühistatud kolooniate arengut piiravad
seadused. Suurbritannia valitsus üritas kolonistidelt relvi ära võtta ja
vahistada nende juhte. 19. aprillil 1775 tehti selline katse Massachusettsis,
mis ajendas iseseisvussõja (Ameerika Ühendriikide Iseseisvussõda) puhkemise.

10. mail 1775 kogunes II Kontinentaalkongress, mis valis loodava ameerika
kolonistide armee etteotsa Virginiast pärit George Washingtoni. 4. juulil 1776
võttis II Kontinentaalkongress vastu Thomas Jeffersoni koostatud Ameerika
Ühendriikide Iseseisvusdeklaratsiooni, millega kuulutati 13 Põhja-Ameerika
kolooniat iseseisvaks ja loodi Ameerika Ühendriigid.

Ameerika kolooniate iseseisvumiseks Suurbritannia kuningriigist toimunud
Iseseisvussõja lõpetas Pariisis 3. septembril 1783 sõlmitud Pariisi rahu,
millega Suurbritannia tunnustas seniste Suurbritannia kolooniate iseseisvust.

1803. aastal ostsid Ameerika Ühendriigid Prantsusmaalt Louisiana ning selle
ostuga kasvas USA territoorium peaaegu kahekordseks. Mississippi suudmealal asuv
USA osariik Louisiana eraldati 1812. aastal ja see hõlmab sellest piirkonnast
vaid väikese osa. Louisiana osariigist ülejäänud ala nimetati Missouri alaks.

1823. aastal kuulutas president James Monroe USA välispoliitika alusena välja
Ameerika laienemise strateegilisi huve kaitsva seisukoha, mille järgi Ameerika
Ühendriigid vastustasid Euroopa mõju laienemist Ameerikas (Monroe doktriin). USA
ise oli sel ajal üha laienemas läände: 1845. aastal annekteeriti algselt Mehhiko
valduses olnud ja 1836 iseseisvunud Texas, 1846. aastal sunniti Suurbritannia
loobuma Oregonist. Mehhiko alasid liidendati ka Ameerika Ühendriikide – Mehhiko
sõjaga. Seejärel ulatus USA ühest ookeanist teiseni. 1853. aastal ostis USA
Mehhikolt veel väikese maariba Arizona ja New Mexico lõunaosas ning sellega oli
saavutatud riigi tänapäevane ulatus (hiljem lisandusid veel 1867. aastal
Venemaalt ostetud Alaska ja 1898. aastal annekteeritud Hawaii). 1898 puhkes
Hispaania-Ameerika sõda, mille tulemusena sai USA Hispaanialt Guami, Puerto Rico
ja Filipiinid ning kehtestas protektoraadi Kuuba üle.

Asunike ja kolonistide läände liikudes hõivati üha enam indiaanlaste maid. 1830.
aastal võttis Kongress Demokraatliku Partei juhi president Andrew Jacksoni vastu
seaduse, millega kõik USA idaosas elavad indiaani hõimud pidid loovutama oma
maad ning vastutasuks saama territooriumid läänes. USA kaguosas elanud hõimud
eesotsas tšerokiidega üritasid kõiki seaduslikke vahendeid kasutades oma maid
säilitada, ent ehkki USA Ülemkohtule esitatud protesti lahend oli neile soodne,
keeldus president Andrew Jackson seda aktsepteerimast. Umbes 4000 tšerokiid
(neljandik ümberasustatutest) suri 1838–1839 küüditamisteekonnal (Pisarate
rada). Järgmistel aastatel asustas valitsus ümber ka teisi indiaanihõime.

1862. aastal vastu võetud Homestead Actiga lubati tasuta või väikese raha eest
anda maatükk igaühele, kes sellel elab ja seda harib. Selle seaduse tulemusena
omandasid tuhanded ameeriklased ja immigrandid farmid läänes, indiaani hõimude
aladel. Läände liikudes hävitasid farmerid piisonikarjad, kelle olemasolust
sõltus sealsete indiaanlaste ellujäämine. Selline tegevus põhjustas loomulikult
kokkupõrkeid, mis lõppesid sõjaväe sekkumisega ning indiaanlaste asustamisega
vähe viljakatele aladele rajatud reservaatidesse.

Farmerite tööle ja tööstusele tuginevate ja kaitsetolle pooldavate
põhjaosariikide ning suuristandustele tuginevate ja vabakaubandust toetavate
lõunaosariikide vastuolud kasvasid, ning põhiliseks pingeallikaks oli jätkuvalt
orjanduse küsimus. 1854. aastal asutasid orjusevastased põhjaosariiklased
Vabariiklik Partei, mille kandidaat Abraham Lincoln võitis 1860. aasta
presidendivalimised. 1861. aastal lõid Ameerika Ühendriikidest lahku 7
lõunaosariiki (hiljem veel 4), kes moodustanud Konföderatsiooni. 12. aprillil
1861 puhkes Ameerika Ühendriikide kodusõda, mis lõppes 9. aprillil 1865
põhjaosariikide võiduga. Sõja käigus 1. jaanuaril 1863 kehtestatud
proklamatsiooni kohaselt kuulutati kõik orjad vabaks.

Ameerika Ühendriigid on maailma suurima majandusega riik. Riigi nominaalne SKP
oli 2010. aastal 14,7 triljonit dollarit, mis moodustab umbes veerandi kogu
maailma majandusest. SKP ostujõu pariteedi alusel inimese kohta oli 47 284
dollarit. SKP-st moodustab tööstus 21,9%, teenused 76,9% ja põllumajandus 1,2%.
Suurimad kaubanduspartnerid on Hiina, Mehhiko ja Kanada.

Riigivõlg on septembris 2011 14,7 triljonit dollarit, mis moodustab 100% riigi
SKP-st.



https://et.wikipedia.org/wiki/Jalgpall

Jalgpall (ka Euroopa jalgpall; inglise keeles Association football või soccer)
on sportlik pallimäng, milles kahe 11-liikmelise võistkonna eesmärk on toimetada
jalgpalliks nimetatav kerakujuline mänguvahend ristkülikukujulisel muru- või
kunstkattega väljakul (jalgpalliväljakul) vastase väravasse. Üldjuhul on
keelatud mängida palli käega, kuid erandina on see lubatud väravavahile. Võidab
kõige rohkem väravaid löönud võistkond. Olenevalt võistluse formaadist võib
kohtumine lõppeda ka viigiga.

Kuigi jalgpall mänguna sai alguse 2–3 aastat eKr Hiinas, siis kaasaegne jalgpall
kujunes välja 19. sajandi teisel poolel Briti saartel. Hiljem korduvalt
uuendatud mängureeglitele pani 1863. aastal aluse Inglismaa jalgpalliliit.
Jalgpall on tänaseks üks harrastatumaid spordialasid maailmas, sellega tegeles
2006. aasta uuringu kohaselt umbkaudu 270 miljonit inimest. Ülemaailmne
katusorganisatsioon on rahvusvaheline jalgpalliliit FIFA. Mainekaim turniir on
iga nelja aasta tagant toimuvad jalgpalli maailmameistrivõistlused.

Jalgpallilaadset mängu mainivad vanimad kirjalikud allikad on Hiina sõjaväe
käsiraamatud 2. ja 3. sajandist e.m.a. Euroopas on selliseid mänge harrastatud
keskajast.

Kaasaegne jalgpall sai alguse katsetest ühtlustada 1840. aastail Inglismaa
koolides kehtinud mängureegleid. Nende püüdluste tulemusena asutasid 12 klubi ja
kooli 1863. aastal Inglismaa jalgpalliliidu (The Football Association ehk FA).
Osa neist ei olnud nõus jõuvõtete keelustamisega ja lõid lahku, moodustades
1871. aastal Inglismaa ragbiliidu. Vaidlustele tegi lõpu 1886. aastal Inglismaa,
Šotimaa, Walesi ja Iirimaa jalgpalliliidu asutatud Rahvusvahelise Jalgpalli
Nõukogu (IFAB).

Jalgpalli esitine areng leidis aset Briti saartel. Maailma vanim
jalgpallivõistlus on 1871. aastal käivitunud FA karikas. Esimese ametliku
maavõistluse pidasid 1872. aastal Inglismaa ja Šotimaa. Vanim liiga on 1888.
aastal asutatud The Football League, mis oli Inglismaa kõrgliigaks 1992.
aastani.

Rahvusvahelise jalgpalliliidu FIFA moodustasid 1904. aastal Pariisis seitsme
riigi esindused. Prantsusmaa algatusel loodud ühendus lubas kinni pidada Briti
saartel väljakujunenud mängureeglitest. Esimesed maailmameistrivõistlused peeti
1930. aastal.

Eestisse tõid mänguoskused ja -vahendid 20. sajandi esimestel aastatel inglise
madrused. Eesti jalgpalli sünnipäevaks loetakse 6. juuni 1909, kui mõõtu võtsid
esimeste meeskondadena loodud Meteor ja Merkuur. Kohalik jalgpallielu hakkas
kihama pärast Vabadussõda: 20. oktoobril 1920 pidas koondis esimese maavõistluse
(Helsingis 0:6 kaotus Soomele ning 14. detsembril 1921 asutati Eesti Jalgpalli
Liit, mis 1923. aastal astus FIFA-sse. Eesti meeskond osales 1924. aasta
suveolümpiamängudel, mis on tänaseni jäänud koondise ainsaks suurturniiriks.

FIFA 2006. aastal korraldatud uuringu kohaselt tegeleb jalgpalliga üle maailma
umbes 270 miljonit inimest. Neist 265 miljonit on mängijad ning ülejäänud
kohtunikud või ametnikud. Registreeritud jalgpallureid oli 38 miljonit ehk 2000.
aastaga võrreldes 23 protsenti rohkem. Suhteliselt kõige enam on juurde tulnud
jalgpalliga tegelevaid naisi (2006. aastal 4,1; 2000. aastal 2,7 miljonit).
Elukutselisi (mees)jalgpallureid oli 207 FIFA liikme andmete põhjal koostatud
uuringu järgi 110 000 ja klubisid 301 000.

Paljudes riikides on jalgpall põimunud argikultuuriga. Maailmameistrivõistluste
kumulatiivne teleauditoorium on 1998. aastast saadik ulatunud üle 26 miljardi
vaataja. Ilmuvad jalgpalliteemalised ajalehed ja ajakirjad. Tippjalgpalluritest
on saanud avaliku elu tegelased. Enamikus riikides on parimad jalgpallurid
elukutselised sportlased, kelle aastapalk võib ulatuda ümberarvestatult üle saja
miljoni krooni.

Mängureeglid koosnevad 17 peatükist. Kooskõlastatult vastava rahvusliku
jalgpalliliiduga võib reegleid kohendada sobivaks noortele, naistele,
veteranidele või puudega mängijatele. Mängureeglid otsustab Rahvusvahelise
Jalgpalli Nõukogu (IFAB) ja need avaldab FIFA.

Ühes võistkonnas mängib väljakul korraga kuni 11 mängijat, kellest üks peab
olema väravavaht. Väravavaht tohib ainsana palli käega puutuda, kuid seda vaid
oma karistusalal.

Mängija kohustuslikku põhivarustusse kuuluvad pikkade või lühikeste käistega
jalgpallisärk, lühikesed püksid, põlvikud, jalanõud, säärekaitsed ja väravavahil
kindad. Mängijad peavad kandma sellist riietust, mis eristab neid
vastasvõistkonna mängijast ja väljakukohtunikust. Väravavahid peavad olema
selgelt äratuntavad.

Kerakujuline mänguvahend on kaetud naha või mõne muu IFAB-i heaks kiidetud
materjaliga. Palli ümbermõõt peab olema 68–70 cm (27–28 tolli) ja mängu alguses
kaaluma 410–450 g (14–16 untsi). Palli rõhk peab jääma vahemiku 0,6–1,1
atmosfääri. Tänapäeva jalgpallid on vettpidava pealispinnaga, mistõttu jääb
palli kaal isegi märjal ja porisel väljakul enam-vähem samaks. Palli võib mängu
ajal vahetada ainult väljakukohtuniku loal.

Mängu juhib väljakukohtunik ja teda abistavad kaks abikohtunikku ning neljas
kohtunik, kes näitab mängu ajal annab mängijatele, numbritablood kasutades,
vahetus(t)est teada. Tal on veel teisigi kohustusi, sealhulgas peakohtuniku
asendamine, kui viimane ei suuda mängu lõpuni jätkata.

Kuues ja seitsmes kohtunik on UEFA-s hetkel eksperimentaalne. Nimelt pannakse
need kohtunikud mõlema värava taha, et paremini värava ees toimuvat näha ning
kontrollida. Samas äärmisel juhul (nagu nt. FIFA MM 2010 Finaalis) on kuues ja
isegi seitsmes kohtunik asekohtunik.

Mänguväljak peab olema muru- või kunstkattega ristkülik, kusjuures väljaku
külgjoon peab olema pikem kui väravajoon. Ettenähtud pikkus on 90–120 meetrit,
laius 45–90, rahvusvahelistes mängudes vastavalt 100–110 ja 64–75 meetrit.

Väljak on tähistatud joontega, mis piiravad väljaku alasid. Kaks pikemat joont
on küljejooned, otsmisi jooni nimetatakse värava- ehk otsajoonteks. Kui pall
ületab täielikult külgjoone, loetakse ta mängust väljas olevaks ning see
pannakse uuesti mängu küljesisseviskega. Kui pall ületab täielikult otsajoone
(väljaarvatud väravapostide vahelt), on pall samuti mängust väljas ja mäng
jätkub väravaesise lahtilöögiga (kui palli puudutas viimasena ründava võistkonna
mängija) või nurgalöögiga (kui palli puudutas viimasena kaitsva võistkonna
mängija).

Mängijate eesmärk on toimetada pall vastasvõistkonna väravasse, mis asub
otsajoonte keskel. Need koosnevad kahest vertikaalsest postist, mis on omavahel
ühendatud horisontaalse põikpuuga. Postide vahe on 7,32 meetrit ja põikpuu
kõrgus alumise servani on 2,44 meetrit. Väravajoon peab olema sama lai kui on
väravapost ja põikpuu.

Väravaid ümbritseb ristkülikukujuline karistusala. Seda tähistavad kummagi
väravaposti siseküljest 16,5 meetri kauguselt otsajoone suhtes täisnurga all
tõmmatud jooned, mida ühendab otsajoone suhtes rööpselt 16,5 meetri kaugusele
tõmmatud joon. Karistusalal on kaks peamist funktsiooni: see on ainus
mänguväljaku osa, kus väravavaht tohib mängida käega; kui mängija rikub oma
karistusalal reegleid, määratakse vastasvõistkonnale penalti, mille löömise koht
asub kummagi väravaposti suhtes võrdelt 11 meetri kaugusel otsajoonest.

Mängus on kaks poolaega, kumbki pikkusega 45 minutit ja nende vahel
15-minutiline vaheaeg. Mängu lõpetab kohtuniku vile, seetõttu on poolajad tihti
mõne minuti võrra ettenähtud ajast pikemad. Rohkem väravaid löönud võistkond on
võitja. Kui juhtub, et väravaid ei lööda ja mängu võitja peab kindlasti selguma,
võidakse määrata lisaaeg. Kui ka siis ei ole tulemust, määratakse 11-meetri
karistuslöögid ehk penaltid.

Sihilikult vastasvõistkonna mängijat vigastanud või muul viisil vea teinud
mängijat võib kohtunik hoiatada (kollane kaart) või väljakult eemaldada (punane
kaart) asendamise õiguseta. Kahe piirikohtuniku peamine ülesanne seisneb
suluseisu määramises. Suluseis on selline mängijate asetus, kus ilma pallita
mängijast on temale söötmise hetkel eespool (rünnaku suunas) vaid üks mängja.

Rahvusvahelist jalgpalli (kaasaarvatud saali- ja rannajalgpalli) juhib
Fédération Internationale de Football Association ehk FIFA, mille peakorter asub
Zürichis. 1904. aastal asutatud FIFA-ga on seotud kuus piirkondlikku
jalgpalliliitu:

Jalgpallikoondised on iga riigi esindusvõistkonnad, kus reeglina mängivad selle
maa parimad mängijad. Koondistel on võimalus pääseda valikmängude kaudu
maailmameistrivõistlustele või oma maailmajao meistrivõistlustele.

Esimesed maailmameistrivõistlused toimusid 1930. aastal. Finaalturniir peetakse
iga nelja aasta tagant. Sinna pääsevad alates 1998. aastast 32 riigi koondised.
Igal piirkondlik alaliit saab kindel arv kvalifikatsioonikohti.

Euroopa meistrivõistlusi peetakse 1960. aastast. Finaalturniir toimub iga nelja
aasta tagant. Sinna pääsevad alates 2016. aastast 24 riigi koondised.

Meistrivõistlused leiavad aset ka Lõuna-Ameerikas, Aafrikas, Aasias,
Kesk-Ameerikas ja Okeaanias.

Euroopa viis parimat kõrgliigat on Premier League (Inglismaa), Primera División
(Hispaania), Serie A (Itaalia), Bundesliga (Saksamaa) ja Ligue 1 (Prantsusmaa).
Parimad klubid pääsevad rahvusvahelistesse sarjadesse, näiteks Meistrite Liiga
ja UEFA Euroopa Liiga Euroopas või Copa Libertadores Lõuna-Ameerikas. Meistrite
Liiga ja UEFA Euroopa Liiga tiitliomanikud selgitavad omavahel Euroopa
Superkarika võitja.



https://et.wikipedia.org/wiki/Horvaatia

Horvaatia (eestikeelne nimekuju Kroaatia pole soovitatav; horvaadi keeles
Hrvatska) on riik Euroopas Balkani poolsaare loodeosas. Horvaadid ise peavad oma
maad mitte Balkanile, vaid Kesk-Euroopasse kuuluvaks.

Horvaatia eraldus ja iseseisvus Jugoslaavia Föderatiivsest Sotsialistlikust
Vabariigist Horvaatia iseseisvussõja (1991–1995) tulemusel. 1. juulist 2013 on
Horvaatia Euroopa Liidu liige.

Horvaatia on bumerangikujuline ligi tuhandele kilomeetrile välja venitatud maa,
mis ulatub Dalmaatsia rannikutest üle Dinaari mägede kuni Doonauni, mistõttu
maastikutüübid on väga erinevad ja mitmekesised, paljus ka ainulaadsed. See on
Euroopa kõige jugaderohkem piirkond, karsti laialdase esinemise tõttu on
rohkesti keerukaid koopaid. Nendest 49 on sügavamad kui 250 m, 14 rohkem kui 500
m ja kolm koguni üle 1000 m sügavused. Üks kuulsamaid looduspiirkondi on
Plitvice oma 16 järvega ja nende vahele jäävate värviküllaste jugadega, mille
toonid varieeruvad erinevatest sinistest ja hallidest kuni mitmesuguste
rohelisteni.

Kuna Dinara aheliku kõrgeim tipp (Veliki) Troglav (1913 m) jääb vaid 1,5 km üle
piiri Bosnia ja Hertsegoviinaga, siis on maa kõrgeim tipp nüüd müütilise inimpea
kujuline Dinara (1831 m) samas piirkonnas, eelmisest vaid 15–20 km loodes.
Enamik mägesid ja lavasid ulatub 1000–1600 meetrini. Märkimisväärsed tipud on
Sveti Jure (1762 m) Makarska rannikuküla lähedal Biokovo ahelikus ja Vaganski
vrh (1758 m) karstinähtuste poolest kuulsas Velebiti ahelikus samuti vahetult
rannikul. Riigi põhjaosas on silmapaistvamaks tipuks Mali Raginac (1699 m).
Seega on nüüdne noorim Euroopa Liidu liige (1. juulist 2013) Horvaatia uute
piiride kindlaksmääramisega oma varasemad kõrgemad tipud kaotanud. Aadria mere
rannikul on ligi 1200 rannajoonega paralleelset suuremat või väiksemat saart,
mis meenutavad uppunud mäeahelikke. Omamoodi saarena võib vaadelda ka
rannikulõiku kuulsa Dubrovnikiga, kuna maa põhialadega sellel kokkupuude puudub
(vahepeal on jupike Hertsegoviina rannikut).

Rahvastiku enamiku moodustasid 2001. aastal horvaadid (89,6%). Muud tähtsamad
etnilised rühmad on serblased (4,5%), bosnialased, ungarlased, sloveenid,
tšehhid ja mustlased. Riigi suuremad linnad on Zagreb, Split, Rijeka ja Osijek.

Horvaatiast kuulub UNESCO maailmapärandi nimekirja Plitvice järvede rahvuspark
ja Eufrazijeva basiilika episkoopiline kompleks Porečis, Trogiri ajalooline
linn, Spliti ajalooline kompleks koos Diocletanuse (Dioklecijanova) paleega,
Dubrovniki vanalinn, Stari Gradi tasandik Hvari saarel, Püha Jakobi katedraal
Šibenikis).

Kümme aastat enne Esimest maailmasõda emigreerus 50 000 horvaati USA-sse. Kui
Austria-Ungari impeerium sõjas lüüa saanuna tükeldati, sai Horvaatiast osake
Serbia, Sloveenia ja Horvaadi kuningriigist.

1929. aastal rajati Jugoslaavia Kuningriik valitsusega Belgradis. Horvaadi
rahvuslased seisid sellele kõvasti vastu. Nad organiseerisid 1934. aastal selle
riigi kuningale, Alexander I-le Marseille's atentaadi.

Esimeses maailmasõjas olid serblased lubanud Itaaliale Aadria mere ranniku
vastutasuna toetuse eest võitluses Austria-Ungariga. Enamus Dalmaatsiast saigi
1918–1943 itaallastele.

Pärast seda kui sakslased 1941. aastal Jugoslaaviasse sisse tungisid, seati üles
nukuvalitsus eesotsas Ante Paveliciga, Ustaša juhiga. Pärast sõda pages Ante
Pavelic Argentinasse. Ustaša püüdis serblasi Serbiast välja ajada. Serblased
pagesid eelkõige Saksamaa suunal, kuid sakslased ei olnud selle üle kuigi
rõõmsad. Ustaša asus rajama koonduslaagreid. Erinevatel andmetel tapeti neis 60
000 – 300 000 serblast, juuti ja rumeenia mustlast. Öeldakse, et "Ustaša tappis
kolmandiku serblastest, kolmandiku ajas välja ja pööras kolmandiku
katoliiklusse.

Aga mitte kõik horvaadid ei olnud sellise verise poliitika poolt. Marssal Josip
Broz Tito, kes oli sloveen-horvaat, astus Ustašale vastu. Tuhanded horvaadid
sõdisid tema partisanidena. Lõuna-Horvaatias tapeti vastulöögiks Ustašale serbia
cetnikutele sadu horvaate ja bosnialased sundisid kõik horvaatidest
antifašisitid kommunistideks. Nad liitusid vastukaaluks serbia antifašistidega.
Selles horvaadi-bosnia sõjas suri 1 000 000 inimest.

1945. aastal läks Horvaatia Jugoslaavia Föderatiivse Rahvavabariigi koosseisu.
Pärast sõda sai Titost uue Jugoslaavia Föderatsiooni juht. 1946. aastal loodi
Horvaatia Rahvavabariik Tito jagas Jugoslaavia viieks vabariigiks – Horvaatiaks,
Serbiaks, Sloveeniaks, Bosnia ja Hertsegoviinaks ja Makedooniaks. 1963. aastal
moodustati Horvaatia Sotsialistlik Vabariik. Ehkki Jugoslaavia riigiplaneerimine
oli stalinlik, edenes Horvaatias, eriti aga Sloveenias majandus võrreldes
lõunapoolsete vabariikikidega jõudsamalt. Nad nõudsid reforme, intellektuaalid
ja üliõpilased suuremat autonoomiat. Selle tagajärjena toimus "Horvaatia sügis
1971". Need reformimeelsed saadeti kas riigist välja või heideti kompartei
ridadest välja. Jugoslaavias oli Nõukogude Liidu ees see eelis, et Tito lubas
jugoslaavlastel väljaspool riigipiire tööl käia. Tagasitoodud raha, valuuta oli
aga riigi majandusele kasulik. Titol oli kombeks naaberriikidelt laenata ja
ujutada Jugoslaavia riigid üle odavate kaubandushüvedega – see viis riigid 1980.
aastal pärast tema surma majanduskrahhini.

Languses olev majandus põhjustas veelgi suuremaid pingeid Jugoslaavia etniliste
rühmade vahel, ning eriti siis, kui Serbia poliitik Slobodan Milosevic hakkas
oma serblasi sundima midagi ette võtma Kosovo albaanlaste asjus.

1990. aastal toimusidki vabad valimised ja Franjo Tudiman Horvaadi
Demokraatlikust Parteist võitis üsna kergelt vana Kommunistlikku parteid.

22. detsembril 1990 avaldati uus Horvaatia põhiseadus. Sellega koos muutusid
Horvaatias elavad serblased rahvusvähemuseks. Uues põhiseaduses ei olnud ära
märgitud rahvusvähemuste õigused – riigiametitest lasti lahti massiliselt
serblasi. 600 000 inimese suurune serblaste kogukond muidugi hakkas autonoomiat
nõudma. Kui Horvaatia kuulutas 25. juunil 1991 välja iseseisvuse, nõudis ka
Serbia Kraijna piiriäärne kogukond iseseisvust Horvaatiast.



https://et.wikipedia.org/wiki/Prantsusmaa

Prantsuse Vabariik on Lääne-Euroopa riik, mille naaberriigid on Belgia,
Luksemburg, Saksamaa, Šveits, Itaalia, Monaco, Andorra ja Hispaania.

Prantsusmaa on Euroopa Liidu asutajaliige, kuulub NATO-sse ja on ÜRO
Julgeolekunõukogu alaline liige.

Põhja-Prantsusmaal, eriti Île-de-France'is ja selle ümbruses, domineerib Pariisi
nõgu, mis on riigi suurim tasandik. See ala on kohati väga tasane. Teda on
võrreldud üksteise sisse laotud aina väiksemate taldrikutega. Nõo välisnõlvad on
järsud, sisenõlvad laugjad. Pariisi linn asub selle nõo keskel. Nõo idaäärel on
peamiselt lubjakivist koosnevad looduslikud vallid, mis on aidanud Pariisi ida
poolt kaitsta. Lääne pool, La Manche'i ääres, moodustavad mäeseljandikud
sakilisi kriidikaljusid. Põhja pool läheb Pariisi nõgu üle Flandria ja
Edela-Euroopa tasandikeks.

Pariisi nõost kirde ja ida pool on keskmise kõrgusega Ardennide (põhiliselt
väljaspool Prantsusmaad) ja Vogeeside mäed, mis on osa teisele poole Reini jõge
üle Kesk-Saksamaa ulatuvast mägede vööndist.

Lääne-Prantsusmaal moodustavad vanad kivimid, põhiliselt graniidid ja kildad,
Armorica massiivi Bretagne'is ning Normandias Cotentini poolsaarel.

Edela poolt on Pariisi nõgu madala läve (Poitou värava) kaudu ühendatud
Akvitaania madalikuga. Biskaia lahe äärsetel Akvitaania aladel (Landes'is) on
palju liivaseid alasid (kuni 100 m kõrguste liivaluidete ahelik) ja mõned
Prantsusmaa tasasematest aladest.

Lõuna-Prantsusmaa keskosas domineerib Prantsusmaa suurim mägine ala, keskmise
kõrgusega Keskmassiiv, mis koosneb peamiselt vulkaanilise päritoluga
kõrgustikest. Nende mägede pind on väga kulunud. Massiivi keskosas asub
Auvergne. Seal domineerib vulkaaniline platoo, millel on vanu koonuseid ja
kraatreid. Massiivi lõuna- ja kaguosas on karstistunud platoo, mida liigendavad
sügavad kanjonid. Massiivi loode-, kirde- ja idaosas on kristallilised platood
(sealhulgas Limousin ja Sevennid).

Rhône'i jõest ida pool, kus Vahemere äärde ulatuvad Alpid, on rannajoon
sakiline.

Rhône'ist lääne pool laiub Keskmassiivi äärtest lõuna pool lai viljakas
Languedoci tasandik.

Prantsusmaa kagu- ja edelapiiril on Euroopa kohta väga kõrged mäed.
Keskmassiivist ida pool, teisel pool Rhône'i-Saône'i orgu, on algul Juura mäed
ja seejärel Alpid. Viimased algavad Prantsusmaal Vahemere äärest, kus neid
hüütakse Ranniku-Alpideks ja suunduvad põhja poole. Seejärel pöörduvad itta ning
jõuavad Šveitsi ja Põhja-Itaaliasse. Prantsuse Alpid on kõrged ja sakilised.
Liustike toimel on neil eriti põhjaosas laiad orud ning mäestiku siseorgudesse
pääseb hõlpsasti ligi. Alpides asub Euroopa kõrgeim tipp Mont Blanc (4808 m).

Prantsusmaa ja Hispaania piiril kõrguvad Püreneed on Alpidest madalamad, kuid
jätavad võimsama mulje. Nad on moodustunud ühestainsast maakoore plokist. Nad on
pööratud järsema küljega Prantsusmaa poole. Et liustikke on seal olnud vähe, ei
ole nad nii hõlpsasti ligipääsetavad nagu Alpid. On vaid mõned raskesti
ületatavad kurud mäestiku keskosas. Prantsuse Püreneede kõrgeim tipp on Pic de
Vignemale (3298 m), kuid Hispaania poolel ulatuvad Püreneed 3350 m kõrguseni.

Prantsusmaal on rikkalikult järgmisi loodusvarasid: kivisüsi, rauamaak, boksiit,
tsink, uraan, antimon, arseen, kaaliumkarbonaat, päevakivi, puit ja kala.

Prantsuse Guajaanas leidub aga kullasetteid, petrooleumit, kaoliini, nioobiumi,
tantaali ja savi.

Haritavat maad on Prantsusmaal 33,46% (Prantsuse Guajaanas 0,13%). Niisutatud
maad on 26 000 km2, koos meretaguste aladega 26 190 km2.

Prantsusmaal on looduslikeks ohtudeks üleujutused, lumelaviinid, tormid, põuad,
metsatulekahjud. Ülemere piirkondades on ohtudeks orkaanid ja üleujutused;
vulkaanilist aktiivsust on Guadeloupes, Martiniques ja Reunionis.

Prantsusmaa on poolpresidentaalne vabariik. Parlament koosneb Rahvuskogust
(Assemblée nationale), mis valitakse iga 5 aasta tagant ja Senatist, mille
senaatorite mandaat kestab 6 aastat. President valitakse iga 5 aasta tagant.
Prantsusmaa president on alates 2012. aasta 15. maist François Hollande, kes sai
presidendivalimistel 52% häältest. Nicolas Sarkozy võttis 48% häältest.

Prantsusmaa piirkonnad (région métropolitaine, mitmuses régions métropolitaines)

Prantsusmaal on 474 lennujaama, millest 297 on asfalteeritud hoovõturadadega.
Suuremaid lennujaamu, mille hoovõturada on pikem kui 3 047 m, on 14. Prantsusmaa
suurim lennujaam on Pariisi Charles de Gaulle'i lennujaam, mis aastal 2009
teenindas 57 906 866 reisijat . Maailmas on ta selle näitaja poolest kuuendal
kohal ja Euroopa Liidus teisel kohal. Prantsusmaa rahvuslik lennufirma on Air
France, mis on ühtlasi üks maailma suurimaid.

Prantsusmaa raudteevõrk on 29 213 km pikk. See on Lääne-Euroopas Saksamaa järel
suuruselt teine.

Prantsusmaa teedevõrk on 1 027 183 km pikk. See on suuruselt maailmas
seitsmendal kohal ja Euroopas esikohal.

Prantsusmaal on maailmas suuruselt viies sisemajanduse kogutoodang (SKT).
Prantsusmaa võttis 1. jaanuaril 2002 kasutusele euro, mis vahetas välja
prantsuse frangi.

Tööjõulisi on Prantsusmaal 28,1 miljonit. Töötus oli 2009. aastal 9,1% ja 2008.
aastal 7,4%.

Prantsusmaa tähtsaimad ekspordipartnerid on Saksamaa 15,88%, Itaalia 8,16%,
Hispaania 7,8%, Belgia 7,44%, Suurbritannia 7,04%, Ameerika Ühendriigid 5,65%,
Holland 3,99% (2009).

Prantsusmaa tähtsaimad impordipartnerid on Saksamaa 19,41%, Belgia 11,61%,
Itaalia 7,97%, Holland 7,15%, Hispaania 6,68%, Suurbritannia 4,9%, Ameerika
Ühendriigid 4,72% ja Hiina 4,44% (2009).

2007. aastal toodeti 535,7 miljardit kWh elektrit, millest kasutati 447,2
miljardit kWh. 2008. aastal eksporditi 58,69 miljardit kWh ja imporditi 10,68
miljardit kWh.

Praeguse Prantsusmaa ala, mida asustasid peamiselt gallialased ja teised keldi
rahvad (erandiks olid baskid territooriumi edelaosas ja liguurid lõunarannikul),
moodustas 1. sajandist eKr 5. sajandini pKr Vana-Rooma riigi Gallia piirkonna
põhiosa.

Aastal 486 vallutas saali frankide juht Chlodovech I Rooma ala Loire'i ja
Somme'i jõe vahel. Seejärel ühendas ta suurema osa Põhja- ja Kesk-Prantsusmaast
oma võimu alla ning võttis 496 vastu kristluse katoliiklikul kujul, eelistades
seda teiste germaanlaste juhtide poolt omaks võetud arianismile.

Pärast Chlodovechi surma (511) jagati tema riik mitu korda mitme valiseja vahel,
nii et tema Merovingide dünastia pidi lõpuks loovutama tegeliku võimu
majordoomustele, kelle amet oli päritav. Viimastest sai lõpuks Karolingide
dünastia. Aastal 751 kuulutas Karl Martelli poeg Pippin III (Pippin Lühike) end
ka vormiliselt kuningaks.

Karolingide võimu kulminatsioon oli Pippini poja Karl Suure valitsemisaeg.
Aastal 771 taasühendas ta frankide alad, 774 vallutas Lombardia kuningriigi
Põhja-Itaalias, 788 liidendas oma riigiga Baieri, 796 lõi Doonau tasandiku
avaare, 801 tungis islamiusulise Hispaania aladele kuni Barcelonani välja ning
804 alistas pärast pikka võitlust Alam-Saksi.

Paavst Leo III kroonis 800 Karl Suure roomlaste keisriks ehk Lääne-Rooma
keisriks, tunnustades tema saavutusi ning poliitilist tuge paavstlusele. Kui
suri Karl Suure poeg Ludwig I Vaga, kes oli keiser 814–840), jagati keisririik
843 Verduni lepinguga viimase kolme poja vahel. Pärast lühikest taasühendatust
aastatel 884–887 ei olnud keisririigi lääneosa (tulevase Prantsusmaa
kuningriigi) valitsejatel enam keisririiki.



https://et.wikipedia.org/wiki/Soome

Soome Vabariik on riik Põhja-Euroopas Rootsi ja Venemaa vahel, üks Põhjamaadest.

Soome piirneb idas Venemaaga (1313 km piiri), põhjas Norraga (727 km piiri) ja
läänes Rootsiga (586 km piiri). Lõunas on teisel pool Soome lahte lähim riik
Eesti.

Soome pindala on 338 424 km² (303 892 km² maad, 34 532 km² siseveekogusid).
Soome pindala kasvab umbes 7 km² aastas maapinna kerkimise tõttu. Soome on
Euroopa riikide hulgas territooriumi suuruselt kaheksandal kohal.

Soome on üsna hõredalt asustatud (kõige väiksema rahvastiku tihedusega riik
Euroopa Liidus), rahvastiku enamik elab riigi lõunaosas. Rahvaarv on 5,5
miljonit, kellest umbes üks miljon elab Suur-Helsingis. Põhiseaduse järgi on
riigikeeled soome (2016. aastal rääkis seda emakeelena 88,7% elanikkonnast) ja
rootsi keel (11,3%).

Soome pealinn on Helsingi alates 1812. aastast. Soome esimene pealinn oli Turu
(1809–1812).

12. sajandist kuni 19. sajandi alguseni kuulus Soome Rootsi kuningriigi alla.
Järgneval sajandil oldi Soome Suurvürstiriigina Vene Keisririigi osa. 1917.
aastal kuulutas Soome end iseseisvaks.

Ahvenamaa saared kuuluvad küll Soome koosseisu, kuid neil on laialdane
autonoomia.

Nime "Suomi" päritolu ei ole kindel, kuid võimalikuks päritolusõnaks peetakse
balti sõna zeme ('maa, pind'). Soome keeles tähendab suo sood, mis on tavaline
Soome biotüüp. Arvatakse, et varased soomlased kutsusid Soomet Suomaaks
('soomaa'). Nime kasutati 2. aastatuhande esimesel poolel edelapoolsete
rannikualade (Päris-Soome) ja aastatuhande keskpaiku Lõuna-Soome kohta; lõpuks
laienes see kogu tänapäevase riigi nimeks.

Eksonüüm "Finland" sarnaneb selliste Skandinaavia kohanimedega nagu Finnmark,
Finnveden ja Finnskogen, mis tulevad germaani sõnast "finn" küttide-korilaste
kohta. Miks ja millal see hakkas tähendama soomlasi, on teadmata.

Soome on üks maailma põhjapoolseimaid riike, asudes laias laastus 60. ja 70.
põhjalaiuskraadi vahel. Veerand Soome territooriumist asub põhjapolaarjoone
taga, kus esinevad polaarpäev ja polaaröö. Soome põhjapoolseimas tipus ei looju
päike suvel 73 päeva ega tõuse talvel 51 päeva.

Vahemaa lõunapoolseima (Hanko) ja põhjapoolseima (Nuorgam Utsjoki vallas) punkti
vahel on 1160 km.

Soome on tuntud tuhande järve maana: seal on 187 888 järve (pindalaga üle 500
m²). Suurim järv Saimaa on Euroopas neljandal kohal.

Soomele kuulub 179 584 saart, neid on kõige tihedamalt Saaristomeres mandri ja
Ahvenamaa vahel.

Soome maastik on valdavalt tasane. Kõrgemad mäed asuvad riigi põhjaosas Norra
piiril, kus on Soome kõrgeim punkt Halti (1324 m). Lõuna-Soomes võib näha
mandrijää taandumisel tekkinud oose (Salpausselkä).

Levinuim kivim on graniit, mis paljandub paljudes paikades. Põllupidamiseks
sobivat maad on suhteliselt vähe, peamiselt leidub seda lõunapiirkondades.

Põhja-Atlandi hoovuse ja madalikulise pinnamoe tõttu on kliima suhteliselt
pehme. Põhja-Soomes, eriti Lapi maakonnas, on lähisarktiline kliima, mida
iseloomustavad külmad talved ja üsnagi soojad suved. Lõuna-Soomes kestavad
talved (ööpäeva keskmine temperatuur alla 0 °C) tavaliselt umbes 100 päeva, lumi
on maas novembri lõpust kuni aprillini. Temperatuuri miinimum võib langeda –30
kraadini. Suvi (päeva keskmine temperatuur üle 10 °C) kestab Lõuna-Soomes
tavaliselt mai lõpust septembrini ja sisemaal võib temperatuur tõusta 35
kraadini.

Põhja-Soomes, eriti Lapimaal on talved pikad ja külmad. Temperatuuri miinimum
võib küündida –45 kraadini. Talv kestab umbes 200 päeva, lumi on maas oktoobri
keskpaigast mai alguseni. Suved on lühikesed, kuid võrdlemisi soojad,
maksimumtemperatuur võib tõusta ka üle 25 kraadi.

86% riigist on kaetud metsaaladega, mis teeb Soomest Euroopa kõige metsarikkama
riigi. Suuremat osa Kesk- ja Põhja-Soomest katab taiga. Edelaosas on rohkem
segametsa, mis on iseloomulik ka Baltimaadele. Peamised puuliigid on mänd, kuusk
ja kask.

Loomastiku hulgas on vähemalt 60 imetajaliiki (suurtest imetajatest näiteks
pruunkaru, hallhunt ja põder), ligi 250 linnuliiki (tuntumad näiteks rahvuslind
laululuik, metsis ja kassikakk), üle 70 kalaliigi (mageveekaladest nt haug ja
ahven).

Soomemaa ajaloolised piirkonnad enne Rootsi kuningriigiga liitmist: Päris-Soome
maakond (Turu linnalään), Ahvenamaa (Kastelholmi linnalään), Satakunna maakond
(Kokemäenkartanon linnalään), Uusimaa maakond (Raasepori ja Porvoo linnalään),
Karjala maakond (Viiburi linnalään), Häme maakond (Hämeenlinna linnalään),
Pohjanmaa (Korsholmi linnalään) ja Savo (Savonlinna linnalään). Vaata ka Soome
ajaloolised maakonnad.

Soomes on 1. jaanuari 2010 seisuga 20 maakonda ja 342 valda (neist 108
nimetatakse linnaks).

Soome poliitika põhialused määrab Soome põhiseadus. Soomes on parlamentaarne
demokraatia, kõige suurema võimuga poliitik on peaminister. President on
põhiseaduse järgi riigipea, kuid tegelikult on tal peamiselt esindusfunktsioon.
President valitakse otsevalimistel kuueks aastaks. Alates 1. märtsist 2012 on
presidendiks Sauli Niinistö.

Ühekojalises parlamendis on 200 liiget. Parlament valitakse neljaks aastaks.
Valimiste järel moodustavad parlamendierakonnad valitsuse ja kinnitavad selle
ametisse. Valitsust juhib peaminister (praegu Juha Sipilä).

Peale II maailmasõda määrasid Soome majandussuhted ja -poliitika suhted
Nõukogude Liiduga ja Soome riigi ametlik neutraalsus. Kuigi sõjaliselt võimas
naaberriik mõneti piiras Soome majanduse arengut, siis võrreldes
Idabloki-maadega võimaldas Soome säilitatud iseseisvus saada põhjanaabril lõpuks
globaliseerunud riigiks; 1970ndate alguseks jõudis Soome SKT inimese kohta
sarnasele tasemele Jaapani ja Ühendkuningriigiga. Tänapäeval on Soome kõrgelt
industrialiseeritud segamajandusega riik, mille SKT ühe inimese kohta on pea
samal tasemel Prantsusmaaga.

Tähtsaimad majandusharud on puidu- ja metallitööstus, telekommunikatsioon ja
elektriseadmed. Eksport moodustab umbes kolmandiku SKT-st. Põhjamaise kliima
tingimustes põllumajandus Lõuna-Soomest põhjapoole palju ei laiene.
Maaelanikkond leiab tööd metsanduses.

Soome oli üks üheteistkümnest riigist, mis liitusid eurotsooniga 1. jaanuaril
1999. Endine rahaühik mark asendati täielikult euroga 2002. aasta alguseks.

Soome tunnistati kõige konkurentsivõimelisemaks riigiks kolm aastat järjest
(2003–2005). Nokia oli seejuures telekommunikatsioonisektori tähtsaimaks osaks.
Aastatel 1998–2007 aitas Nokia kaasa Soome majanduskasvule 25% ulatuses.
Viimatistel aastatel on rõhk olnud arendus- ja teadustööl, eriti
infotehnoloogias.

Soomes on umbes 5,4 miljonit elanikku, mis teeb keskmiseks asustustiheduseks 16
inimest ruutkilomeetri kohta. See teeb Soomest Venemaa, Norra ja Islandi järel
ühe kõige hõredamalt asustatud riigi Euroopas. Suurem osa elanikkonnast on alati
asunud Soome lõunaosas, eriti pärast linnastumist 20. sajandil. Soome tähtsaimad
linnad on Helsingi, Espoo, Vantaa, Tampere, Turu ja Oulu. [viide?]

Alates 1970. aastate algusest on Soome võtnud vastu pagulasi ja teisi
sisserändajaid. [viide?]

Enamik Soome elanikke (88,67%) räägib emakeelena soome keelt, suurimaks
vähemuskeeleks on rootsi keel (5,25%). Riigi põhjaosas räägitakse saami keeli.
Rootsi ja saami keeltel (Lapi maakonna mõnes vallas) on Soomes ametliku keele
staatus.

Enamik soomlasi oskab ka inglise keelt. [viide?] Sagedane on ka saksa, prantsuse
ja rootsi keele oskus, vähem osatakse eesti, vene ja norra keelt. [viide?]

Sisserändajad moodustavad üle 4% elanikkonnast. Suurimad rühmad on venelased,
eestlased, rootslased, somaallased ja mitme endise Jugoslaavia rahva esindajad.
On ka inglise ja tatari keelt rääkivaid vähemusi. [viide?]

Soome rahvastik emakeele järgi (1. jaanuaril 2016), 20 enim kõneldavat keelt:
Päring Soome Statistikaameti andmebaasis

Soome keel on koos eesti, ungari ja malta keelega üks vähestest Euroopa Liidu
ametlikest keeltest, mis ei ole indoeuroopa päritolu.

Enamik soomlasi (73,7%) kuulub Soome Evangeelsesse Luterlikku Kirikusse, 1,1%
Soome Õigeusu Kirikusse. Need on ka Soome riigikirikud. Vähemuste hulka kuuluvad
muud protestandid, katoliiklased, muslimid ja juudiusulised.

Arheoloogiliste allikate järgi asustati Soome ala esmakordselt kiviajal, 8500
eKr. Esimesed inimesed olid kütid-korilased, kes elasid tundra- ja mereandidest.
Keraamikat on leitud 5300 eKr (kammkeraamika kultuur). Soomeugri keeli rääkivad
inimesed saabusid kiviaja jooksul. Nöörkeraamika kultuuri esindajate saabumist
Soome lõunaossa 3200 eKr peetakse ka põllumajanduse algusajaks. Jahtimine ja
kalastus jäid tähtsaks eriti riigi põhja- ja idaosas.

Pronksiajal (1500–500 eKr) ja rauaajal (500 eKr – 1200 pKr) olid asukatel
kokkupuuted Skandinaaviaga, Põhja-Venemaaga ja Baltimaadega.

Soome elanikke, näiteks kveene, ja nende kuningaid mainitakse kroonikates ja
teistes kirjutistes, nagu Skandinaavia saagades. Kirjalikke allikaid on leitud
juba 13. sajandist.

Rahvasterände ajal liikusid läänemeresoomlased tänapäeva Soome, tõrjudes
kaugemale põhja varasemad elanikud saamid. Soomes hõimud jagunesid: Edela-Soomes
pärissoomlased, Kesk-Soomes hämelased ja ida-Soomes karjalased.

Arheoloogilised leiud näitavad juba ristiusueelsest ajast pärinevaid kristlikke
mõjutusi Soome edelaosas (suhted Rootsiga) ja kaguosas (suhted Novgorodiga).

Soome 700-aastane seotus Rootsiga algas Rootsi valitseja Erik Püha esimese
ristiretkega, mis pärimuse järgi leidis aset aastal 1155. Teine ristiretk toimus
alles 13. sajandi teisel veerandil, 1249. aastal vallutasid rootslased Häme. 9.
jaanuaril 1275 kuulutas Rooma paavst Gregorius X välja ristisõja Soome paganate
vastu. Kolmas ristiretk sooritati Rootsist Torgils Knutssoni ja Rootsi piiskopi
Västeråsi Peter juhtimisel Soome 1293. aastal, vallutati Äyräpää, Jääski ja Savo
ja rajati ka Viiburi linnus, Karjalas.

Kõiki Soome tehtud sõjaretki ei nimetata siiski ristisõdadeks, näiteks taanlaste
1191. ja 1202. aasta sõjakäigud Soome. 1209 otsustas Rooma paavst anda Taani
kuningale Knud Suurele ja Lundi peapiiskopile, õiguse määrata Soome oma piiskop
ja nimetada ametisse preestreid selle eest, et taanlased on pööranud kristlusse
Läänemere põhjakalda rahvaid.

Ajalooliselt loetakse Soome Rootsiga liidetuks Birger Jarli juhitud Teise
ristisõja tulemusel 1249–1250, mille käigus ta alistas hämelased, pani aluse
Häme kindlusele ning liitis Hämemaa ja Päris-Soome lõplikult Rootsiga. Idapoolse
territooriumi Karjala hõivamisel ning edasitungil ida poole põrkusid Rootsi
kuningriigi huvid Loode-Venemaal valitsenud ja Ingerisse laienenud Novgorodi
vabariigi huvidega. Rootsi edasitungil ida suunas toimus 1240. aastal Novgorodi
vürsti Aleksander Jaroslavitši juhitavate Novgorodi vägedega Ižora jõe Neevasse
suubumiskohas toimunud Neeva lahing. 1295. aastal tungisid rootslased Käkisalmi
ning alustasid seal kindluse ehitamist, kuid vasturünnakuga hävitasid
novgorodlaste väed rootsi väesalga ja vallutasid kindluse. Rootsi ja Novgorodi
vahelised piirisõjad lõpetas 1323. aasta 12. augustil Orešekis/ Pähkinälinnas
sõlmitud Pähkinäsaari rahu. Piirijoon valduste vahel märgiti Soome lahest mööda
Sestra jõge, põhja pool Saima järveni ja seejärel loodes kuni Põhjalaheni.

1581. aastast oli Soome, Rootsi Kuningriigi koosseisu kuuluv Soome
Suurvürstiriik. Rootsi tahtis laiendada oma riigi piire ida suunas, mis viis
sõdadeni Moskva suurvürstiriigi ja Vene tsaaririigiga.

Põhjasõja käigus vallutas Venemaa Keisririik pea kogu Soome. 1743. aasta Abo
rahulepingu järgi loovutas Rootsi Venemaale osa Kagu-Soomest, hilisema Viiburi
kubermangu.

1807. aastal Venemaa keisri Aleksander I ja Prantsuse keisri Napoleon I vahel
sõlmitud Tilsiti rahulepingu alusel nõuti Rootsilt ühinemist
Suurbritannia-vastase kontinentaalblokaadiga, millest keeldumise järel alustas
Venemaa Vene-Rootsi sõda, mille tulemusena vallutas Venemaa 1808–1809 ülejäänud
Soome, Rootsis kukutati kuningas Gustav IV Adolf ja uus Rootsi kuningas Karl XIV
Johani nime all Rootsi kuningaks valitud Jean-Baptiste Bernadotte ja Venemaa
keiser Aleksander I sõlmisid 1810. aastal mõjusfääride lepingu, mille kohaselt
Rootsi tunnistas Soomet Venemaa osana ning Venemaa kinnitas ning lubas toetust
Rootsile seni Taanile kuulunud Norra liitmiseks Rootsi Kuningriigiga.

29. märtsil 1809 lõi Aleksander I pärast kogu Soome vallutamist autonoomse Soome
Suurvürstiriigi Venemaa Keisririigi koosseisus. 1811. aastal liideti sellega
Viiburi kubermang ja selline Soome Suurvürstiriik jäi püsima aastani 1917.

Viimastel Venemaa keisririigi senati valimistel 1.–2. juulil 1916 said Soome
sotsiaaldemokraadid 103 kohta 203 kohast, Soome partei 33, Noor-Soome partei 23,
Rootsi rahvapartei 21 ja Agraar- ehk Põllumeeste Liit 19 kohta. 6. detsembril
1917, pärast Oktoobrirevolutsiooni, kuulutas Soome end iseseisvaks. Soome
iseseisvust tunnustas ka Vladimir Lenini juhitav bolševike ja esseeride
koalitsioonivalitsus 24. detsembril 1917.

18. jaanuaril 1918 asutati Soome Sotsiaaldemokraatlik Partei. Ametiühingud ja
Punane kaardivägi (Soome Tööliste Täitevkomitee) soovisid Soomes võimu haarata.
1918 toimus lühike Soome kodusõda valgete, keda toetas Saksamaa Keisririik, ja
punaste vahel, keda toetas Nõukogude Venemaa.

Kuigi pärast iseseisvumist kuulutati Soome vabariigiks, kuulutas parlament
pärast kodusõda välja loodava Soome Kuningriigi. Kuningaks valiti Hesseni prints
Friedrich Karl. Pärast Saksamaa kaotust Esimeses maailmasõjas sai Soomest
vabariik, mille esimeseks presidendiks valiti 1919 Kaarlo Juho Ståhlberg. Soome
kodusõja lõpetas Tartu rahulepinguga aastal 1920, millega määrati kindlaks ka
Soome-Vene piir.

Teise maailmasõja ajal võitles Soome Nõukogude Liidu vastu kahel korral:
Talvesõjas (1939–1940) ja Jätkusõjas (1941–1944), Operatsiooni Barbarossa
käigus, kus Saksamaa väed sisenesid Nõukogude Liitu. Sellele järgnes Lapi sõda
(1944–1945), mille käigus soomlased tõrjusid Põhja-Soomest välja sakslased.

Nõukogude Liiduga 1947 ja 1948 sõlmitud lepingud sisaldasid Soomele kohustusi,
piiranguid ja reparatsioone, millega anti ära ka maa-alasid. Soome andis ära
Karjala, Salla ja Petsamo. Evakueeriti 400 000 inimest.

Suhete arenemisel Nõukogude Liiduga toimus nn finlandiseerumine. Soome säilitas
demokraatliku valitsuse ja turumajanduse.

Soome hakkas majanduslikult kiiresti arenema ning muutus üha rikkamaks,
stabiilsemaks ja arenenumaks. Riik omandas keeruka sotsiaalhoolekande süsteemi.
Pärast Nõukogude Liidu lagunemist aastal 1991 tekkis bilateraalse majanduse
kadumisega lama. Siiski majandus paranes ja hakkas taas kiiresti arenema.



https://et.wikipedia.org/wiki/V%C3%B5ru_maakond

Võru maakond ehk Võrumaa (võru keeles Võro maakund, Võromaa) on 1. järgu
haldusüksus Eesti kaguosas. Hõlmab endise Võru rajooni ala.

Ta piirneb läänes ja loodes Valga maakonnaga, põhjas Põlva maakonnaga, idas
Venemaa Pihkva oblasti ja lõunas Lätiga.

Arvestuslikult seisuga 1. jaanuar 2009 oli Võru maakonnas 37 888 elanikku. Neist
46,92% oli mehed ning 53,08% oli naised. Sündimuse üldkordaja oli 8,95‰,
suremuse üldkordaja 14,20‰ ja loomulik iive −5,25‰. 2016 aastal olid 95,2%
elanikest eestlased ja 3,4% venelased. Alaealisi (vanuses 0–14) oli 14,69%,
tööealisi (vanuses 15–64) 65,88% ja pensioniealisi (65 ja vanemad) 19,43%.
Töötuse määr oli 9,6%. Elanike tihedus oli 16,4 in/km².

Kobela – Kose – Misso – Parksepa – Rõuge – Sõmerpalu – Vana-Antsla – Varstu –
Vastseliina – Väimela

Aabra – Ahitsa – Ala-Palo – Ala-Suhka – Ala-Tilga – Ala-Tsumba – Alakülä –
Alapõdra – Andsumäe (Haanja) – Andsumäe (Lasva) – Anne – Antkruva – Antsu –
Augli – Ermakova – Haabsaare – Haabsilla – Haamaste – Haanja – Haava (Sõmerpalu)
– Haava (Vastseliina) – Haavistu – Haidaku – Haki – Halla – Hallimäe – Handimiku
– Hanija – Hannuste – Hansi – Hapsu – Hargi – Harjuküla – Heedu – Heeska –
Heibri – Heinasoo – Helbi – Hellekunnu – Hilana – Hilläkeste – Hindsa – Hinniala
– Hino – Hinsa – Hintsiko – Hinu – Holdi (Haanja) – Holdi (Meremäe) – Holsta –
Horma – Horoski – Horosuu – Horsa – Hotõmäe – Hulaku – Hurda (Haanja) – Hurda
(Rõuge) – Husari – Hutita – Hämkoti – Hänike – Härmä – Härämäe – Häärmäni –
Hürova – Hürsi – Hüti – Ignasõ – Ihatsi – Illi – Indra – Jaanimäe (Haanja) –
Jaanimäe (Meremäe) – Jaanipeebu – Jeedasküla – Juba – Jugu – Juraski – Juusa –
Jõepera – Jõksi – Järvekülä – Järvepalu – Järvere – Kaagu – Kaaratautsa – Kadõni
– Kahro – Kahru – Kaika – Kaku (Lasva) – Kaku (Rõuge) – Kalatsova – Kaldemäe –
Kallaste (Haanja) – Kallaste (Mõniste) – Kaloga – Kaluka – Kangavitsa – Kangsti
– Kannu – Kapera – Karamsina – Karaski – Karba – Karisöödi – Kasakova –
Kasaritsa – Kassi – Kastamara – Kaubi – Kaugu – Kavõldi – Keema – Keerba –
Kellämäe – Kerepäälse – Kergatsi – Kiidi – Kiiova – Kiislova – Kikkaoja –
Kiksova – Kilomani – Kimalasõ – Kirbu – Kirikuküla – Kirikumäe – Kirumpää –
Kitsõ – Kiviora – Klistina – Koemetsa – Kogrõ – Kokõ – Kokõjüri – Kokõmäe –
Kolepi – Koigu – Kolga – Kollino – Koloreino – Koorla – Korgõssaarõ – Kornitsa –
Korski – Kossa – Kotka – Kraavi – Krabi – Kriguli – Kriiva – Kuiandi – Kuigõ –
Kuklase – Kuklasõ – Kuksina – Kundsa – Kurenurme – Kurgjärve – Kurõ – Kurvitsa –
Kusma – Kusnetsova – Kuuda – Kuura – Kuutsi – Kõomäe – Kõrgepalu – Kõrgessaare –
Kõo – Kõrve – Kõõru – Käbli – Kähri – Kängsepä – Käpa – Kärgula – Kärinä –
Kärnamäe – Käänu – Kääpa – Kääraku – Käätso – Kühmamäe – Külaoru – Küllätüvä –
Külma – Kündja – Laisi – Lakovitsa – Laossaarõ – Lapi – Lasva – Lauga – Lauri –
Laurimäe – Lehemetsa – Leimani – Leiso – Leoski – Lepä – Liguri – Liiva –
Liivakupalu – Lilli-Anne – Lillimõisa – Lindora – Lindsi – Linnamäe – Listaku
(Lasva) – Listaku (Rõuge) – Litsmetsa – Lompka – Loogamäe – Loosi – Loosu –
Luhametsa – Luhte – Lusti – Lutika – Lutja – Luutsniku – Lükkä – Lümatu – Lütä –
Lüütsepa – Lüütsepä – Maaslova – Madala – Madise – Mahtja – Majala – Mallika –
Marinova – Martsina – Masluva – Matsi (Rõuge) – Matsi (Varstu) – Mauri –
Meegomäe – Meelaku – Meeliku – Melso – Merekülä – Meremäe – Metstaga – Miikse –
Miilimäe – Mikita (Haanja) – Mikita (Rõuge) – Miku – Missokülä – Mokra – Muduri
– Muhkamõtsa – Muna – Muraski – Murati – Murdõmäe – Mustahamba (Haanja) –
Mustahamba (Rõuge) – Mustassaare – Mustja – Mutemetsa – Mutsu – Mõisamäe – Mõksi
– Mõniste – Mõõlu – Mõrgi – Mäekülä – Mäe-Kõoküla – Mäe-Palo – Mäessaare –
Mäe-Suhka – Mäe-Tilga – Mähkli – Märdi – Märdimiku – Määsi – Möldre – Möldri –
Möldri – Naapka – Napi – Navi – Navikõ – Nilbõ – Nogu – Noodasküla – Nooska –
Nursi – Nõnova – Obinitsa – Oe – Olehkova – Oleski – Ortumäe – Ostrova – Osula –
Otsa – Paaburissa – Paeboja – Paganamaa – Paidra – Paklova – Palandõ – Palanumäe
– Palli – Palo – Palometsa – Paloveere (Meremäe) – Paloveere (Vastseliina) –
Palujüri – Pärlijõe – Pari – Parmu – Parmupalu – Pausakunnu – Pedejä – Peebu –
Peedo – Pelsi – Peraküla – Perametsa – Petrakuudi – Piipsemäe – Piisi –
Pikakannu – Pikasilla – Pillardi – Pille – Pindi – Plaani – Plaksi – Plessi –
Pliia – Poksa – Polovina – Posti – Preeksa – Pressi – Pritsi – Pruntova –
Pugõstu – Puiga – Puista – Pulli (Misso) – Pulli (Rõuge) – Pulli (Sõmerpalu) –
Punakülä – Pundi – Punsa – Pupli – Purka – Puspuri – Puusepa – Puutli – Põdra –
Põnni – Põrstõ – Põru – Pähni – Pältre – Pässä – Püssä – Raadi – Raagi – Raiste
– Rammuka – Raotu – Rasva – Raudsepa – Raudsepa – Raudsepä – Rauskapalu – Rebäse
(Misso) – Rebäse (Rõuge) – Rebäsemõisa – Resto – Riitsilla – Rimmi – Ristemäe –
Ritsiko – Rokina – Roobi – Roosiku – Roosisaare – Rummi – Rusa – Rusima – Ruuksu
– Ruusmäe – Ruutsi – Räpo – Saagri (Haanja) – Saagri (Misso) – Saagrimäe –
Saarde - Saaremaa – Saarlasõ – Sadramõtsa – Saika (Haanja) – Saika (Misso) –
Saki – Sakudi – Sakurgi – Saluora – Sandi – Sandisuu – Sapi – Säre – Sarise –
Saru – Savilöövi – Savimäe – Savioja (Misso) – Savioja (Vastseliina) – Savioru –
Seretsüvä – Serga – Sika (Rõuge) – Sika (Võru) – Sikalaanõ – Siksälä – Simmuli –
Simula – Singa – Sirgova – Soekõrdsi – Soemõisa – Soodi – Sooküla – Soolätte –
Soome – Soomõoru – Sormuli – Sulbi (Sõmerpalu) – Sulbi (Meremäe) – Sutte –
Suurõ-Ruuga – Suurõsuu – Sõmerpalu – Sänna – Söödi – Taberlaane – Tabina –
Tagakolga – Tagaküla – Talka – Tallikeste – Tallima – Tammsaare – Taudsa – Tedre
– Tellaste – Tepia – Tessova – Teterüvä – Tialasõ – Tiastõ – Tiidu – Tiilige –
Tiirhanna – Tiitsa – Tika – Tiklasõ – Tilgu – Tindi – Tiri – Tobrova – Tohkri –
Toodsi (Misso) – Toodsi (Rõuge) – Tootsi – Treiali – Triginä – Trolla – Tserebi
– Tsergondõ – Tsiamäe – Tsiiruli – Tsiistre – Tsilgutaja – Tsirgu – Tsirgupalu –
Tsolgo – Tsolli – Tsolli – Tsooru – Tsumba – Tsutsu – Tummelka – Tundu – Tuplova
– Tursa – Tuuka – Tuulova – Tõnkova – Tääglova – Tüütsi – Tüütsmäe – Udsali
(Rõuge) – Udsali (Sõmerpalu) – Ulaskova – Umbsaare – Utessuu – Uue-Saaluse –
Uusvada – Vaaksaarõ – Vaalimäe – Vaarkali (Haanja) – Vaarkali (Vastseliina) –
Vadsa – Vagula – Vakari – Vanamõisa – Vana-Nursi – Vana-Roosa – Vana-Saaluse –
Vana-Vastseliina – Vasla – Vastsekivi – Varese – Vastse-Roosa – Vatsa – Veretinä
– Verijärve – Vihkla – Viirapalu – Viitina – Viitka – Viliksaarõ – Villa
(Haanja) – Villa (Lasva) – Villike – Vinski – Viro – Viru – Voki – Voki-Tamme –
Vorstimäe – Vungi – Võlsi – Võmmorski – Võrumõisa – Võrusoo – Väiko-Härmä –
Väiko-Serga – Väiko-Tiilige – Väiku-Ruuga – Väiso – Vänni – Ähijärve

Toiduainetetööstusest on suurema käibega Valio Kontserni Võru Juust (>260). Wõro
Kommerts tootmine toimub aga Põlvamaal Ahjal.

Võrumaa loodi eraldiseisva maakonnana (kreisina) 1783. aastal, senise Tartumaa
lõuna- ja kaguosast ning sellisena säilis ta kuni 1920. aastani. Maakond koosnes
kaheksast kihelkonnast: Karula, Hargla, Urvaste, Rõuge, Kanepi, Põlva, Räpina ja
Vastseliina. Neis kihelkondades räägitakse võru keele mitmesuguseid murdeid.

Loodud uuel maakonnal puudus aga keskus. 7. oktoobril 1783 määras Riia
kindralkuberner George von Browne rajatava maakonnalinna asukohaks Vana-Koiola
riigimõisa. Keisrinna Katariina II andis nõusoleku Võru eramõisa ostmiseks
maakonnalinna rajamise eesmärgil. Võru mõis osteti riigile 2. või 3. augustil
1784. 10. augustil (ukj 21. augustil) 1784 ilmus kindralkuberneri dekreet,
milles teatati, et rajatava makoonalinna asukohaks saab Võru mõis ning linn
hakkab kandma Võru nime.

Aastal 1920, mil Valga maakonna eestlastega asustatud põhjapoolsed alad Eesti
koosseisu arvati ja Eesti aladel uus Valga maakond (Valgamaa) moodustati,
liideti osa Karula ja Hargla kihelkonnast Valga maakonnaga. Aastal 1925 viidi
osa Räpina kihelkonnast Tartu maakonna alla.



https://et.wikipedia.org/wiki/Liis_Lemsalu

Liis Lemsalu (sündinud 20. oktoobril 1992 Pärnus) on eesti laulja. Ta on "Eesti
otsib superstaari" neljanda hooaja võitja.

Esimene kokkupuude muusikaga oli Liisil Norras, kus ta oli ühe projekti raames
kokku pandud koori liige ning salvestas sellega norrakeelse lastelauludest
koosneva albumi.

2006. aastal kolis Liis tagasi Eestisse ning liitus Nõmme Kalju
jalgpallinaiskonnaga. Hiljem loobus jalgpallist ning asus õppima WAF Laulu- ja
Tantsukoolis Maikeni (Kadri Koppel) käe all. Lemsalu lõpetas 2012. aastal
Tallinna Nõmme Gümnaasiumi.

Peagi pärast saate "Eesti otsib superstaari" lõppu, 15. juunil 2011, ilmus
Liisil singel koos saateks teiseks jäänud Artjom Savitskiga. Singel kandis
pealkirja "Kõnnime seda teed". Loo autorid on Tarvo Valm ja Aapo Ilves.

22. septembril 2011 ilmus Liisi esimene singel debüütalbumilt, mis antakse välja
novembri lõpus. Esimene singel kannab nime "Shining Star" ning selle on
kirjutanud Niara Scarlett (Suurbritannia) ning Ellen T. ja Kyösti Salokorpi
(Soome).

Liis on alustanud ka näitlejakarjääri Egiptuse tõsielul põhinevas filmis "Olen
egiptlane", mis räägib sportlasest Omar El Ghazalyst. Liis mängib filmis
peategelase kallimat.

3. märtsil toimunud Eesti Laul 2012 finaalkontserdil saavutas Liis Lemsalu oma
lauluga 5. koha.

2014. aastal pääsesid Liis Lemsalu ja Egert Milder looga "Hold On" Eesti Laul
2014 poolfinaali.

Tema isa on jalgpallur Marek Lemsalu. 2002. aastal, mil Liisi isa liitus Norra
jalgpalliklubiga Bryne FK, kolis Liis perega elama Norra. Norras kujunes tema
hobiks sarnaselt isaga jalgpall.



https://et.wikipedia.org/wiki/Imre_Soo%C3%A4%C3%A4r

Imre Sooäär (sündinud 13. märtsil 1969 Tallinnas) on Eesti ettevõtja ja
poliitik, endine Riigikogu liige.

Imre Sooäär lõpetas 1987. aastal Kingissepa 1. Keskkooli. Aastatel 1987–1989
õppis ta Tallinna Pedagoogilise Instituudi kultuuriteaduskonnas ja 1992–1993
Toronto Lennukoolis. Alates 2007. aastast õpib ta Eesti Muusika- ja
Teatriakadeemia kompositsiooniosakonnas.

Imre Sooäär on töötanud Toronto Eesti Raadio peatoimetajana aastatel 1994–1996,
Giant Productionsi peaprodutsendina 1992–1996 ja OÜ Pädaste juhatuse esimehena
1996–2003.

Imre Sooäär oli 2002–2006 Res Publica liige. Alates 2006. aastast kuulub
Reformierakonda.

Sooäär oli 1996–2003 Muhu vallavolikogu liige. Ta oli X Riigikogu, XII Riigikogu
ja XIII Riigikogu liige.

Riigikogu juhatuse otsusega sai Imre Sooäär XII Riigikogu liikmeks alates 2011.
aasta 6. aprillist justiitsminister Kristen Michali asendusliikmena.

Alates 8. maist 2007 on ta Rahvusooperi Estonia nõukogu liige. Alates 2007.
aastast on ta Euroopa Julgeoleku- ja Kaitseassamblee delegaat, tehnoloogia ja
õhuruumi komisjoni liige; alates 2007. aastast on ta AS Saarte Liinid nõukogu
liige.

Ta kandideeris 2015. aasta Riigikogu valimistel valimisringkonnas nr 2 ja sai
2102 häält, kuid valituks ei osutunud. Ta sai XIII Riigikogu liikmeks Keit
Pentus-Rosimannuse asendusliikmena ning lahkus Riigikogust pärast Taavi Rõivase
teise valitsuse volituste lõppu 23. novembril 2016.



https://et.wikipedia.org/wiki/Saksamaa

Saksamaa (ametlik nimi Saksamaa Liitvabariik) on föderaalne vabariik
Kesk-Euroopas. Ta piirneb Taani, Poola, Tšehhi, Austria, Šveitsi, Prantsusmaa,
Luksemburgi, Belgia ja Hollandiga. Põhjas moodustavad loodusliku riigipiiri
Põhjameri ja Läänemeri.

Pealinn ja valitsuse asukoht on Berliin, mõned üksikud ministeeriumid ja
föderaalasutused asuvad Bonnis, endise Lääne-Saksamaa pealinnas. Poliitiline
ülesehitus on föderaalne ja organiseeritud parlamentaarse demokraatiana.
Põhiseaduse järgi määratleb Saksamaa end demokraatliku ja sotsiaalse liitriigi
ning õigusriigina. Riik koosneb 16 osaliselt suveräänsest liidumaast. Saksamaa
on 82 miljoni elanikuga Venemaa järel elanike arvult teine riik Euroopas ja
suurim Euroopa Liidus. Saksamaa on ka ÜRO, Euroopa Liidu, NATO ja G8
liikmesriik.

Saksamaa asub Kesk-Euroopas 47°16′15″ ja 55°03′33″ põhjalaiuse ning 5°52′01″ ja
15°02′37″ idapikkuse vahel. Põhjas piirneb Saksamaa Taaniga (piiri pikkus 67
km), kirdes Poolaga (442 km), idas Tšehhiga (811 km), kagus Austriaga (815 km,
ilma piirita üle Bodensee), lõunas Šveitsiga (316 km, koos Büsingeni
eksklaaviga, kuid ilma piirita üle Bodensee), edelas Prantsusmaaga (448 km),
läänes Luksemburgi (135 km) ja Belgiaga (156 km) ning loodes Hollandiga (567
km). Riigipiiri kogu pikkus on 3757 km. Loodes ja kirdes moodustavad loodusliku
riigipiiri Põhjameri ja Läänemeri, Saksamaale kuulub ka osa Alpidest.

1949. aastast on riigi ametlik nimi Bundesrepublik Deutschland, eesti keeles
Saksamaa Liitvabariik (kuni 1983. aastani Saksa Föderatiivne Vabariik).

Oma 81,8-miljonilise rahvastikuga 2010. aasta jaanuaris on Saksamaa Euroopa
Liidu suurima rahvaarvuga riik. Maailmas on ta selle näitaja poolest 15.
kohal[viide?]. Rahvastikutihedus on 229,4 inimest ruutkilomeetri kohta.

Keskmine eluiga on 79,9 aastat. Ühe ema kohta on 1,4 last ja suremus 7,9 1000
inimese kohta aastal 2009. Need näitajad on ühed maailma madalaimad.

Saksamaa suurimad linnad on Berliin, Hamburg, München, Köln, Frankfurt ja
Stuttgart. Suurim liitlinn on Reini-Ruhri piirkond, kus elab 12 miljonit
inimest.

Saksamaa oli 2009. aastal SKP suuruse poolest kuues riik maailmas. Saksamaad
hinnati samal aastal Hiina järel maailmas teiseks suurimaks eksportijaksja
teiseks suurimaks importijaks USA järel.

Saksamaa võttis 1. jaanuaril 2002 kasutusele euro, mis vahetas välja Saksa
marga.

Tööjõulisi on Saksamaal 43,5 miljonit ja töötus 7,5% (Saksamaa Tööhõiveameti
järgi 10,8%).

Saksamaa tähtsaimad ekspordipartnerid on Prantsusmaa 10,2%, Ameerika Ühendriigid
6,7%, Holland 6,7%, Suurbritannia 6,6%, Itaalia 6,3%, Austria 6%, Hiina 4,5%,
Šveits 4,4% (2009).

Saksamaa tähtsaimad impordipartnerid on Holland 12,71%, Prantsusmaa 8,3%, Belgia
7,19%, Hiina 6,89%, Itaalia 5,88%, Suurbritannia 4,76%, Austria 4,55%, Ameerika
Ühendriigid 4,25%, Šveits 4,07% (2009).

Aasta 2004 seisuga toodeti Saksamaal kokku 566,9 miljardit kilovatt-tundi (kWh)
elektrit, millest eksporditi 50,8 miljardit kWh. Energialiikide jaotumine
Saksamaal 2004. aasta seisuga oli järgmine: 40% naftasaadused, 24% kivisüsi, 22%
maagaas, 11% tuumaenergia, 2% hüdroenergia ja 2% muu energia. Energiavarudest
leidub rikkalikult kivisütt (Ruhri tööstuspiirkonnas) ja pruunsütt (Saksimaal ja
Harzi mäestikus). Maagaasi leidub peamiselt Põhja- ja Lõuna-Saksamaal.
Põhjameres ja Põhja-Saksamaal on riigil ka väikesed naftavarud. Suurte jõgede
olemasolu (Rein, Elbe, Doonau jne) võimaldab ka hüdroenergia kasutamist, kuid
siiski maailma mastaabis suured hüdroelektrijaamad Saksamaal puuduvad. Kuna kõik
potentsiaalsed hüdroenergia tootmiseks sobivad kohad on juba kasutusele võetud,
siis tulevikus selle osakaal enam tõusta ei saa. Viimasel aastakümnel on
Saksamaal kõvasti hakatud rõhku panema ka tuuleenergiale: Saksamaast on saanud
maailma suurim tuuleenergiatootja terves maailmas. Aastaks 2021 on otsustatud
kõik Saksamaal töötavad tuumaelektrijaamad sulgeda ja sealt tulenev
energiapuudujääk asendada rohelise energia näol. Aastaks 2050 on võetud vägagi
suurejooneline eesmärk: tõsta taastuvenergia osakaal energiamajanduses 50%
peale.

Suur osa Saksamaal leiduvast toorainest on tänaseks ennast juba ammendanud.
Ohtralt on veel naatriumi leiukohti. Harzi mäestikus kaevandatakse veel ka pliid
ja tsinki. Saksamaal on nii kerge- kui ka rasketööstusettevõtteid. Suurimad
tööstusettevõtted paiknevad Ruhri piirkonnas, tooraine olemasolu ja Reini jõe
tõttu. Piirkonnas asuvad suured tööstuslinnad nagu Essen ja Dortmund.
Ülemaailmset kuulsust on sakslased kogunud enda autotööstusega, mis on väga
kõrgelt hinnatud üle terve maailma – Volkswagen ja Daimler AG on ühed suurimad
autotootjad terves maailmas (aasta 2001 seisuga tootsid ettevõtted kahe peale
ligi 10 miljonit sõidukit). Ka elektroonikatööstuses ollakse tasemel (tänud
suurettevõttele Siemens Group). Metallurgias pole Saksamaa küll maailma
juhtivamaid riike, kuid Euroopas talle vastast ei ole. Näiteks ollakse Euroopa
suurim terasetootja ja eksportija. Alumiiniumi puhul jäädakse alla vaid Norrale.
Kergetööstuse hõive riigis suur pole, kuna masstoodang on koondunud odavama
tööjõuga riikidesse. Siiski pärinevad paljud arenenud riikides tuntuks saanud
brändid just nimelt Saksamaalt (näiteks sportrõivaste bränd Adidas).
Kõrgtehnoloogilise tootmise arengueeldused on kõrged. Riigis on selleks
vajaminevat kapitali, nõudlust kui ka võimalusi ekspertide väljakoolitamiseks.

Saksamaa on parlamentaarne liit­vabariik. Riigipea on liidupresident
(Bundespräsident), kelle valib 5 aastaks valimiskogu (Bundesversammlung), mis
koosneb Liidupäeva liikmetest (50%) ja liidumaade esindajatest (50%). Sama isik
võib ametis olla kaks järjestikust ametiaega. Seadusandlikku võimu teostavad
Liidunõukogu (Bundesrat) ja Liidupäev (Bundestag). Liidunõukogu 69 liiget
esindavad liidumaade huve. Liikmed määravad liidumaade valitsused ja neid
võidakse alati tagasi kutsuda. Iga liidumaa võib rahvaarvust sõltuvalt esitada
3-6 liiget, kes tohi­vad hääletada ainult blokina. Liidupäeva 299 liiget valib
rahvas enamusvalimistel üheman­daadilistest ringkondadest, 299 liiget
proportsio­naalsuse põhimõttel parteinimekirjade järgi. Võib tekkida ka
lisamandaate (2005. aasta valimistel lisan­dus neid 16). Erakondlik
valimiskünnis on 5% või kolm isikumandaati. Parlamendiliikmete volitused
kestavad neli aastat. Valida võivad vähe­malt 18-aastased. Täidesaatev võim
kuulub liiduvalitsusele (Bundesregierung), mida juhib liidukantsler
(Bundeskanzler), kelle nimetab liidupresidendi ettepanekul 4 aastaks Liidupäev.
Va­litsuskabineti liikmed nimetab liidukantsleri ette­panekul liidupresident.
Saksamaal on mitmeparteisüsteem. Olulisimad erakonnad on Kristlik-Demokraatlik
Liit (Christlich Demokratische Union Deutschlands) ja selle sõsarpartei Baieri
Kristlik-Sotsiaalne Liit (Christlich-Soziale Union in Bayern), Saksamaa
Sotsiaaldemokraatlik Partei (Sozialdemokratische Partei Deutschlands) ja Vaba
Demokraatlik Partei (Freie Demokratische Partei). Kõrgeim kohtuorgan on Liidu
Põhisea­duslik Kohus, mille 16 kohtunikku teostavad põhiseaduslikku järelevalvet
ja lahendavad liidumaade-vahelisi tülisid. Pooled kohtunikest valib Liidupäev ja
pooled Liidunõukogu. Kohtunike ametiaeg on 12 aastat ja neid ei tohi tagasi
valida. Kõrgeim apellatsiooni- ja kassatsioonikohus on Liidukohus. Liidumaadel
on oma kohtud. Kehtib 1949. aasta põhiseadus (mida on hiljem mitu korda
täienda­tud). Igal liidumaal on oma põhiseadus, parlament ja valitsus.
Rahvusvahelise klassifikatsiooni alusel on Saksamaa vaba riik.
Korruptsiooniindeksi järgi asub Saksamaa maailmas 16. kohal.

Saksamaal valitseb mõõdukas kliima sooja suve ja külma talvega, aga
pikemaajalised pakase- ja lumeperioodid on haruldased. Vihma sajab aasta läbi.
Talve keskmine õhutemperatuur on 0 °C. Sademete hulk on mõõdukas, 500 mm.

Niiske kliima tõttu on Saksamaa veevarud suured. Jõgede vett tarbivad
tööstusettevõtted. Jõgedel kasutatakse veetransporti ning nende vahele on
rajatud palju kanaleid. Järvi on Saksamaal vähe. Kalavarud veekogudes on
tühised.

Kesk-Saksamaad kujutab mustritu mägine maa, millest mõningad mäed on juba
vormitud iidse vulkaanilise aktiivsuse poolt. Kesk-kõrgmaad jätkuvad idas ja
põhjas kuni Saaleni ja liituvad Maagimäestikuga Tšehhi piiril. Berliinist
lõunas, riigi kesk-ida osas, on maapind rohkem madal nagu põhjas koos liivase
pinnasega ja jõgede ääres asetsevate märgaladega nagu Spreewaldi regioon.

Lõuna-Saksamaa pinnavorme iseloomustavad varieeruvad sirgjoonelised mägede ja
kõrgendike ulatused. Lõunapiiril asuvad Alpid on suurimad mäestikud, kuid
erinevalt Šveitsist ja Austriast asub Saksamaa pindalal väike osa Alpidest.
Schwarzwaldi edelapiiril Prantsusmaa lähistel eraldab Reini Doonau ülemjooksust
selle idanõlvadel.

Saksamaa pindalast (357 021 km²) on 4750 km² niisutamata maa ja 7798 km² kaetud
veega. 33% Saksamaast on kaetud põllumaaga ja 31% metsadega. Kõigest 15% on
karjamaa jaoks. Saksamaal on 2389 km rannajoont ja kokku on piirisid 3621 km
ulatuses (päripäeva põhjast: Taani 68 km, Poola 456 km, Tšehhi 646 km, Austria
784 km, Šveits 334 km, Prantsusmaa 451 km, Luksemburg 138 km, Belgia 167km,
Holland 577 km).

Sealsed suured teed metsades ja mägised teed laiali paisatud asupaikadega
sisaldavad üllatavalt varieeruvat ürgset loodust. Paljud regioonid kubisevad
ulukitest – mitu liiki hirvi, vutid ja faasanid. Mägi- ja kaljukitsed Alpi
regioonides, kelle arvukus on kaitstud mitmete ulukiseadustega. Metssea arvukus,
mis tõusis suuresti pärast II maailmasõda jahimääruste tõttu, on nüüd
vähendatud, et see loom ei oleks enam ohtlik inimestele ja nende
põllusaadustele. Üldlevinud on jänes, favoriitne uluk. Ilvest esineb Tšehhi
piirialadel ning põder ja hunt on juhuslikud sissetulijad idast. Ehkki karu ja
hunt on nüüdseks väljasurnud looduses, on metskasside arvukus taas tõusnud
pärast II maailmasõda, eriti Eifeli ja Hunsrücki piirkondades ning Harzi
mägedes. Tuhkurt, nugist, kobrast ja mäkra võib leida kesk- ja lõunaosa
kõrgendikel. Tavapärased roomajad on salamandrid, mitmed sisalike ja madude
liigid, millest ainult rästik on mürgine.

Pärast Jääaega olid lössi alad kaetud tamme ja pöögi metsadega, mis tänapäevaks
on suuremas osas kadunud. Põhja-Saksamaa ranniku liivased alad olid algselt
valdavalt kaetud tammikute ja kaasikutega. Need puhastati ja asendati
kanarbikuga lammaste karjamaadeks koos pinnase erosiooniga. 19. sajandil
kasutati seal kunstliku väetist, et arendada seda maad põllunduseks.
Kesk-Saksamaa kõrgendikud on traditsionaalse pöögi valdused. Ehkki pöök suudab
elutseda hästi toitainevaesel pinnasel kattes pae- ja liivakivisid, on paljud
asendunud männiga madalmaadel ja kuusega kõrgendikel. Saksa metsad on tugevalt
saanud kannatada happevihmade käes, milles on suuremas osas süüdi emissioonid
(või väävel dioksiidid ja lämmastikoksiidid) elektrijaamadest,
tööstushoonestustest ja mootorsõidukitest. Kahju on ka märgatav Kagu-Saksamaal
Ore mäestiku lähistes, mis piirneb Tšehhiga ja selle pruunsütt põletavate
tööstusettevõtetega.

Suurimad järved on Bodeni järv (536 km²), Müritz (117 km²) ja Chiemsee (80 km²).

Pärast reformatsiooni on Lõuna-Saksamaa valdavalt katoliiklik ja Põhja-Saksamaa
protestantlik. 19. sajandi lõpul algas sakslaste eelkristlike juurte otsimine,
mille religioosse müstika pinnal kasvas välja rassistlik natsionaalsotsialism.

Pärast Teist maailmasõda on Saksamaale saabunud hulgaliselt Türgist pärit
võõrtöölisi, kes tõid kaasa islami.

Saksamaa suurlinnad on kujunenud paljude Aasia ja Ameerika uusreligioonide
keskusteks Euroopas.

Saksa keel oli varem lingua franca Kesk-, Ida- ja Põhja-Euroopas ning on inglise
keele järel teine õpituim võõrkeel. Saksa kultuur on väga rikas, riiki tuntakse
kui das Land der Dichter und Denker (poeetide ja mõtlejate maa).

Arvatakse, et germaani hõimude etnogenees sai alguse hilisel põhja pronksiajal
või kõige hiljem eel-Rooma rauaajal. Hõimud hakkasid 1. sajandil eKr liikuma
Lõuna-Skandinaaviast ja Põhja-Saksamaalt lõuna, ida ja lääne poole. Nii said nad
kokku gallia keltide, pärsia, balti ja slaavi hõimudega Ida-Euroopas. Varasest
germaani ajaloost teatakse üldiselt vähe, teatakse vaid nende läbikäimisest ja
kaubavahetusest Rooma Impeeriumiga.

1. sajandi algusaastatel korraldas Rooma pika sõjalise kampaania Reinist itta
jäävatel aladel. Oma võimule allutati mitmed germaani hõimud. 7 pKr kuulutati
piirkond rahulikuks ning Germaania asehalduriks määrati Publius Quinctilius
Varus. Vallutuskampaaniat juhtinud Tiberius (hilisem keiser) lahkus piirkonnast,
et tegeleda Illüürias puhkenud ülestõusuga.

9. aastal toimunud Teutoburgi lahingus said Varuse juhitud Rooma väed
germaanlaste ühisväe käest hävitavalt lüüa. Heruskide pealik Arminius oli
suutnud koondada rivaalitsevad germaani hõimud Rooma-vastasesse liitu. Kuna
Arminius oli ise Rooma sõjaväes teeninud, tundis ta selle nõrku kohti. Ta
meelitas Varuse valeinformatsiooni abil Teutoburgi metsa, kus germaanlaste
varitsus hävitas kogu Varuse armee. Roomale osutus kaotus niivõrd suureks
löögiks, et see sisuliselt loobus edasistest Reini jõe taguse Germaania
vallutamise plaanidest.

Aastaks 100, mis on ka Tacituse "Germania" aeg, olid saksa hõimud asustanud
enamuse tänapäeva Saksamaa aladest: Reinist Doonauni. 3. sajandi paiku tõstsid
pead hulk Lääne-Germaani hõime: alemannid, frangid, saksid, friislased,
sikambrid ja tüüringlased. Umbes 260. aastal murdsid needsamad saksa hõimud läbi
Limesi frondi ehk liikusid kaugemale Reini ja Doonau jõgedest.

Keskaegne saksakeelse tuumikuga (Austria ja Saksamaa) riik Saksamaa kuningriik
tekkis 843. aastal, 800. aastal Karl Suure poolt loodud Karolingide Impeerium
jagunemisega Verduni lepingu alusel. Uus tekkinud Saksa-Rooma impeerium püsis
1806. aastani. Selle territoorium ulatus Eideri jõest põhjas Vahemereni lõunas.
Tihti viidatakse tekkinud riigile ka kui Püha Rooma Riigile või Vanale
Keisririigile. Ametlik riigi nimi oli siiski Saksa Rahva Püha Rooma Keisririik
(ladina keeles "Sacrum Romanum Imperium Nationis Germanicæ").

Algselt pärast Frangi riigist eraldumist jätkus piirkonnas hertsogkondadeks
killustumine ning alles Otto I (936–973) valitsemisajal suutis ta Rooma paavsti
toetusel allutada hertsogiriigid ning pärast sõjakäiku Rooma end 962. aastal
Rooma keisriks kroonida, kuid juba pärast Otto I surma hakkas keisri võim
vähenema, seda eriti tema vastuolude tõttu Rooma paavstidega, kes keskajal
Euroopas valitseva roomakatoliku kiriku peana tahtis lisaks vaimulikule võimule
ka ilmalikku võimu kõikide keskaegsete riikide valitsejate üle.

Saksi dünastiasse kuulunud keiser Otto I juhtimisel ühendati Lotring, Saksimaa,
Frangimaa, Švaabimaa, Tüüring ja Baierimaa. Järgmise dünastia valitsemisajal 11.
sajandil liideti Saksa aladega ka Põhja-Itaalia ja Burgundia, ehkki keisrivõimu
nõrgestas nn Investituuritüli – konflikt keisri ja paavsti vahel maavalduste
küsimuses. Saksa keisrid olid isegi kirikust välja arvatud kuni 1122. aasta
Wormsi rahuni. Hohenstaufeni keisrite ajal (1138–1254) suurendasid saksa vürstid
Läänemere ristisõdade käigus veelgi oma mõjujõudu idas ja lõunas. Põhja-Saksamaa
linnad aga rikastusid Hansaliidu liikmetena.

13. sajandi keskel, kui Hohenstaufenite dünastia hääbus, tekkis mõneks ajaks –
25 aastaks interregnum ehk valitsejata aeg. Ükski valitseja ei suutnud ülal
hoida seadusi või õigusi, aadlikud eirasid seadusi, röövrüütlid laastasid maad.
Kuna keisrivõim ei kehtinud ja rüütlid omavahel jagelesid, oli vabalinnadel aega
ja võimalust oma mõjuvõimu kasvatada. Nii sõlmisidki kaubalinnad kaitseliidu –
Hansalinnade liidu. Lõpuks siiski leidus mees, kes sai riigi valitsemisega
hakkama – Rudolf I ning pärast tema troonile asumist 1273 olid kõik Saksa
keisrid Habsburgide, Wittelsbachide või Luxemburgide dünastiast.

Keiser Karl IV valitsemisajal (1346–1378) viidi SRPR keisririigi pealinna
Prahasse ja põhiosa Tšehhi (Böömi)maale, Habsburgide dünastia esindaja Karl V
(Aragóni ja Kastiilia (hilisema Hispaania) kuningas, Saksa kuningas, Itaalia ja
Napoli kuningas, Burgundia hertsog ja Austria ertshertsogi valitsemisajal
(1519–1556) asus SRPR keisririigi pealinna Madridis ja põhikeskus Pürenee
poolsaarel.

1517. aastal kirjutas Wittenbergis munk Martin Luther oma 95 teesi ning luterlus
omas laia levikut Saksamaa vürstiriikides ning roomakatoliku kirikust
eraldiseisev luteri kirik sai paljudes saksa vürstiriikides 1530. aastal
õiguslikuks usutunnistuseks. Lahkarvamused usuküsimustes roomakatoliku kirikuga
viisid Kolmekümneaastase sõjani (1618–1648), mis laastas Saksamaad.
Kolmekümneaastase sõja lõpetas Vestfaali rahu 1648, keisiririik jagati de facto
paljudeks (300) iseseisvateks vürstiriikideks.

Pärast 1740. aastat valitses Saksamaad duaalsus (kaksikmonarhia) – Austria
Habsburgid ja Preisimaa kuningriik. Brandenburgi mark-Preisi kuningriiki
valitses 1740. aastast kuningas Friedrich II, kes läks ajalukku kui Friedrich
Suur. Saksamaa ühe kuurvürstiriigi esiletõusu aluseks oli Brandenburgi
kuurvürsti Friedrich Wilhelmi poolt 1618. aastal Poola kuningalt lääniks
Preisimaa ühendamine Brandenburgiga ning tugeva sõjaväe ning hariduse arendamine
(Halle ülikooli (1694) ja Teaduste akadeemia (1699) asutamine). Samuti oli
Brandenburg-Preisimaa varjupaigaks Prantsusmaa hugenottidele ja teistele
(Madalmaade) usuvähemustele, kes leidsid protestantlikul Preisimaal pelgupaiga.
Brandenburgi-Preisimaa laienemine toimus ka Poola jagamiste käigus: 1772. aastal
Ida-Pommeri, Warmia, Kulmimaa (Chelmnomaa) ja 1792. ning 1795. aastal.

Nimelt alates 1793. aastast oli Saksamaa mässitud esmalt koalitsioonisõdadesse,
seejärel Napoleoni sõdadesse. Reinist lääne pool olevad alad kaotati
Prantsusmaale. 1803. aastal viidi läbi territoriaalreform. Kirik kaotas palju
privileege ja senised 289 pisiriiki koondati 112 suuremaks haldusüksuseks. Mõned
nendest nagu Baierimaa, Baden, Saksimaa ja Württemberg toetasid Napoleoni sõjas
Austria vastu ja 1806 lakkas Saksa Rahvuse Püha Rooma Keisririik olemast.
Baierimaa, Baden, Saksimaa ja Württemberg said kuningriigi õigused ning Napoleon
lõi Jena jõe lahingus Preisimaad ja Prantsusmaa okupeeris riigi.

Pärast seda, kui venelaste, austerlaste ja preislaste armeed 1813. aastal
Leipzigi all Rahvaste Lahingus lõpuks Napoleoni väed purustasid, järgnes
prantslaste kaotus brittidele Waterloo lahingus ning 1815. aastal toimus Viini
kongress.

Viini kongressil asutati Saksa Konföderatsioon (Saksa Liit), mis koosnes 35
riigist ja 4 vabalinnast, mida juhtis Bundestag Maini-äärsest Frankfurdist, kuid
olulist rolli mängis Austria ja selle võimukas kantsler Klemens Wenzel Lothar
von Metternich. 1820–1830 toimus Saksamaa kiire industrialiseerimine ja
moodustati Saksa tolliliit, mis oli esimene samm ühtse Saksamaa suunas. Hilisem
kantsler Otto von Bismarck soodustas ühinemist kõigi sõjaliste ja
diplomaatiliste vahenditega.

Mitmete revolutsiooniliste liikumiste valguses Euroopas algatasid
intellektuaalid ja keskklass Märtsirevolutsiooni Berliinis. Preisi sõjavägi
surus selle 1849. aastal veriselt maha. Samal aastal alustas Preisimaa Saksamaa
ühendamist. Selleks sõlmiti koos Saksimaa ja Hannoveriga sama mais leping, mida
hakati nimetama Kolme Kuninga Uniooniks. Sellega ühines peatselt 28 Saksa riiki.
Sündmuste käiku sekkus Venemaa, kelle survel pidi Preisimaa Olomouci linnas
kirjutama alla kokkuleppele Austriaga, millega ta lubas loobuda Saksamaa
ühendamise plaanist enda juhtimise alla. Ühtlasi taastati ka Saksa Liit, milles
liidriroll kuulus Austriale. Kokkulepet hakati kutsuma Olmützi alanduseks.

Pärast võitu 1866. aastal Austria ja Prantsusmaa üle kuulutatigi Versailles'
lossi peegelsaalis 18. jaanuaril 1871 välja Saksa riik.

Uut keisiririiki valitses Preisi Hohenzollernite dünastia ja pealinnaks oli
Berliin. Keisririik ühendas kõiki saksa laialipillutud alasid, peale Austria –
Kleindeutschland ehk Väike-Saksamaa, mis moodustas koos Ungari ja Böömimaaga
Austria-Ungari keisririigi. Alates 1884. aastast hakati asutama kolooniaid ka
väljaspool Euroopat.

Saksamaa ühendamise järgsel perioodil, mida tunti ka Gründerzeit nime all,
kindlustas Saksa positsiooni keiser Otto von Bismarck, kes lõi rahvusvahelisi
liite, alliansse ning piiras senise Euroopa suurvõimu Prantsusmaa mõju
diplomaatiliste meetmetega, vältides sõdu. Siiski, Saksamaa hakkas tänu oma
ühendamisele teistesse pisut üleolevalt suhtuma ning see muidugi tekitas
välissuhetesse mõrasid. Enamikest vastloodud liitudest arvati Saksamaa välja.
Täpsemalt: Prantsusmaa lõi uusi suhteid, kirjutades 1904 Ühendkuningriigiga alla
Entante Cordiale'i lepingule ning kindlustades oma suhteid Venemaaga. Peale oma
Austria-Ungari suhete jäi Saksamaa üha enam üksi ja isoleerituks.

19. sajandi lõpul püüdis Saksamaa laieneda väljapoole Euroopat ja liitus teiste
Euroopa jõududega, et saada osa Aafrikast ja Aasiast (Hiinas). Aafrika alad
jagati Berliini Konverentsil Euroopa jõudude all. Saksamaale jäid Ida-Aafrika,
Kagu-Aafrika, Togo ja Kamerun. Soov omandada kolooniaid Aafrikas tekitas pingeid
"suurte jõudude" – Ühendkuningriigi, Austria-Ungari, Preisimaa, Venemaa ja
Prantsusmaa vahel.

Austria kroonprintsi mõrv 28. juulil 1914 vallandas Esimese maailmasõja.
Saksamaa, osana ebaedukatest Keskjõududest, sai maitsta kaotusvalu liitlasvägede
käest lüüa saades. Seda ühes kõigi aegade verisemas kokkupõrkes. Novembris 1918
vallandus Saksa Revolutsioon ning keiser Wilhelm ja kõik saksa vürstid loobusid
troonist. 11. novembril 1918 tegi vaherahu sõjale lõpu ja Saksamaa oli sunnitud
alla kirjutama Versailles' rahulepingule juunis 1919. Saksamaa kaotas suuri
alasid Poolale, Prantsusmaale, Leedule. Reparatsioonikulud olid suured ja
pärssisid majandust, tööstust. Leping võeti Saksamaal vastu kui sõja jätk ning
selle ränkus olevat otseselt seotud natsismi peatõstmisega.

Pärast edukat Saksa Revolutsiooni 1918. aasta novembris kuulutati välja
vabariik. Weimari Põhiseadus sai kehtivaks, kui president Friedrich Ebert selle
11. augustil 1919 allkirjastas. 1918. aastal asutati Saksamaa Kommunistlik
Partei. Asutajateks olid Rosa Luxemburg ja Karl Liebknecht. 1919. aastal asutati
Adolf Hitleri juhtimisel Saksa Rahvussotsialistlik Töölispartei.

Et kogu riik kannatas majanduslanguse all, mida põhjustasid Versailles' rahu
rasked tingimused ja järjest mitu ebastabiilset valitsust, siis nõrgenes saksa
poliitiliste üksuste, parlamendiliikmete, parteide tähtsaim tunnus:
parlamentaarne demokraatia. Seda võimendas veelgi laialt levinud parempoolsete
liikumine (monarhistid, rahvuslased ja natsionaalsotsialistid). Ekstreemsed
poliitilised jõud kasutasid olukorda, kommunistid ja natsionalistid kõigutasid
noort demokraatiat. Dolchstoßlegende on poliitiline müüt, mis väidab, et
Saksamaa kaotas Esimese maailmasõja tänu Saksa revolutsioonile, mitte sõjalisele
kaotusele. Teisest küljest, radikaalsed vasakpoolsed kommunistid, nagu näiteks
Spartakusbund, oli tahtnud tühistada seda, mis neile tundus "kapitalistliku
valitsusena" ning asemele panna Räterepublik – nõukogude vabariik. Mitu parteid
suutis lüüa parlamendi vägesid ja toimus tuhandeid poliitiliselt motiveeritud
mõrvu. Tulemuseks olid parlamendi poolt hirmutatud valijad ning kõikjale
külvatud vägivald ning viha rahva hulgas, kes kannatas töötuse ja vaesuse all.
Pärast edutuid valitsuskabinette ei näinud president Paul von Hindenburg
alternatiive ning oli parempoolsete nõuandjate poolt nurka surutud – ta nimetas
30. jaanuaril 1933 riigikantsleri ametisse Adolf Hitleri.

27. veebruaril 1933 süüdati Reichstag põlema. Selle sündmuse tagajärjel välja
antud dekreet tühistas suure osa Saksamaa kodanike põhiõigustest. Parlamendis
vastu võetud aktiga anti Hitlerile täielik seadusandlik võim – ainult
Sotsiaaldemokraatlik partei hääletas selle vastu. Kommunistidest
parlamendisaadikud olid selleks ajaks juba vangistatud. Võimaliku vastupanu
mahasurumiseks kasutas Hitler oma uut võimu ning kehtestas mõne kuuga
totalitaarse tsentraliseeritud režiimi. Tööstuse jalule aitamisel keskenduti
sõjaväe taasrelvastamisele. 1935. aastal võttis Saksamaa oma kontrolli alla
Saarimaa ja 1936. aastal Reinimaa (mõlemad piirkonnad olid Versailles' rahuga
kaotatud).

Paralleelselt armee taasrelvastumisega muutus Saksamaa toon välispoliitikas üha
agressiivsemaks. 1938. aastal võeti oma kontrolli alla Austria (Anschluss),
millele järgnes 1939. aastal Tšehhoslovakkia okupeerimine. Ettevalmistava
sammuna Poola ründamiseks sõlmiti 1939. aastal Saksamaa ja Nõukogude Liidu vahel
vastastikuse mittekallaletungi leping ehk nn Molotovi-Ribbentropi pakt.

1939. aastal kasvasid militarismist, natsionalismist ja territoriaalküsimustest
tekkivad pinged, mis vallandusid 1. septembril välksõjas Poola vastu. Kaks päeva
hiljem kuulutasid britid ja prantslased sakslastele sõja ning Teine maailmasõda
oligi alanud. 22. juunil 1941 avas Saksamaa Idarinde tungides Nõukogude Liitu.
Sellega oli mittekallaletungileping murtud. Peatselt pärast seda, kui Jaapan
ründas Ameerikat Pearl Harbouris, kuulutas Saksamaa sõja ka USA-le. Sõda
Euroopas lõppes 1945. aasta 8. mail kui Saksamaa kapituleerus.

Natsi režiimi ajal hukati umbes 11 miljonit inimest, sealhulgas 4–6 miljonit
juuti (holokaust). Kogu Euroopas on Teine Maailmasõda vastutav 35 miljoni surma
eest.

Saksamaa tingimusteta kapituleerumine lõpetas Teise maailmasõja. Kolme suurriigi
juhtide konverents Jaltas määras Saksamaa edasise struktuuri. Potsdamis
fikseeriti ka selle üksikasjad. Inglismaa, Prantsusmaa, Ameerika Ühendriigid ja
Nõukogude Liit jaotasid Saksamaa ja Berliini okupatsioonitsoonideks, mis pidid
jääma kehtima kuni uue, demokraatliku Saksamaa loomiseni.

Külm sõda sai alguse Berliini blokaadist 1948, mis jaotas Saksamaa pealinna
Berliini kaheks.

23. mail 1949 kuulutati kolmes läänepoolses okupatsioonitsoonis välja Saksamaa
Liitvabariik (Bundesrepublik Deutschland, BDR; Lääne-Saksamaa) ja 7. oktoobril
1949 idapoolses Saksa Demokraatliku Vabariik (Deutsche Demokratische Republik,
DDR). Seda nimetatakse Saksamaa lõhenemiseks.

Saksa Demokraatlik Vabariik oli sisuliselt NSVL satelliitriik ja Varssavi pakti
läänepoolseim riik. Vastupanukatsed, nagu tööliste ülestõus Ida-Berliinis 17.
juunil 1953, suruti maha. Paljud SDV kodanikud põgenesid läände. Seepärast
otsustas SDV valitsus ehitada läbi Berliini müüri. Müüri ehitamist alustati 13.
augustil 1961.

Saksamaa Liitvabariigi esimene kantsler Konrad Adenauer püüdis riiki
Lääne-Euroopasse integreerida, arendades laialdast koostööd teiste maadega. 1950
jõustus Marshalli plaani. Kui 1969 aastal valiti liidukantsleriks Willy Brandt,
algas Ida ja Lääne lähenemine, mis viis SDV diplomaatilise tunnustamiseni
Lääne-Saksamaa poolt.

Saksamaa taasühinemise tegi võimalikuks NSV Liidus toimunud perestroika ja
glasnost. 9. novembril 1989 langes Berliini müür. Kolm nädalat hiljem esitas SFV
liidukantsler Helmut Kohl kümnest punktist koosneva programmi Saksamaa
ühendamiseks. 3. oktoobrist 1990 oli Saksamaa taas terviklik riik.

Alates ühinemisest on Saksamaa võtnud olulise rolli Euroopa liidus ja NATOs.
Saksamaa on saatnud rahuvalvekorpuseid Balkanile ja osalenud sõjas Afganistanis
ja Iraagis ning on pidanud luuresõda Talibani vastu.



https://et.wikipedia.org/wiki/Ps%C3%BChhopaatia

Psühhopaatia (kreeka keeles ψυχή psychḗ, 'hing' ja πάθος páthos, 'kannatus') on
ühiskonnavaenulik isiksusehäire, mis avaldub kaastunde ja hirmu tundmise võime
puudumises. Psühhopaatia on nartsissistliku isiksushäire raskekujuline vorm,
mille tunnuseks on julmus, südametus ja empaatiavõime puudumine. Isiksusehäire
võib väljenduda riskantses käitumises ja agressiivsuses. Psühhopaat peab oma
taju kõrgemaks tegelikkuseks. Rahvakeeles nimetatakse niisuguseid
"poolhulludeks". "Psühhopaatia" puudub Rahvusvahelise haiguste klassifikatsiooni
loendist.

Psühhopaatia on südametunnistuse või empaatia puudumine ehk võimetus mõista
teiste inimeste soove ja kannatusi ning austada nende vaba tahet. Psühhopaadil
on kalduvus ületähtsustada isiklikke soove ning maailma sündmusi tajuda hea ja
kurja omavahelise võitlusena. Kuna eesmärk pühitseb abinõu, on teised inimesed
vaid vahendiks eesmärkide täitmisel.

Erinevate uuringute kohaselt on maailmas inimestest 4-6%
psühhopaate-sotsiopaate.

Briti Columbia Ülikooli emeriitprofessor Robert D. Hare on välja töötanud PCL
(Psychopathy Checklist) isiksuseomaduste testi, mis peaks kindlaks määrama
isiksuse psühhopaatilise kalduvusastme. Testi kasutavad USA kohtud surmanuhtluse
määramisel.

Robert Hare kirjeldab psühhopaate kui liigisisest kiskjat, kes kasutab sarmi,
manipulatsiooni, meelitamist, seksi ja vägivalda, et kontrollida teisi ning
rahuldada oma isekaid vajadusi. Südametunnistuse ja empaatia puudumine paneb
neid tegema seda, mida nad tahavad, rikkudes ühiskondlike norme ja ootusi ilma
süütunde ja kahetsuseta. Neil puuduvad omadused, et elada ühiskondlikus
harmoonias, sest eelistavad kasutada varjatult vaimset (psühholoogilist)
vägivalda. Varjates ümbritsevatele oma olemust võivad nad olla väga meeldivalt
käituvad koolikiusajad, juhid, spioonid, sarimõrvarid, pühakud, (eks)vangid.

Robert Hare järgi on psühhopaat sarmikas nagu George Clooney, valelik nagu
Pinocchio, aferist nagu Rasputin, võimuahne ja enesekindel nagu Jossif Stalin,
mõjutaja ja inimestega manipuleerija nagu Adolf Hitler ja truudusetu nagu
Giacomo Casanova.

Kui neile tunnustele lisandub veel võimuiha on (Andres Lindmäe arvates) tegu
sotsiopaatiaga.

Kevin Wilsoni (Dalhousie Ülikool Kanadas) sõnul on psühhopaatidel hästi
väljaarenenud oskus leida inimrühmast üles just need kõige haavatavamad isikud.
Kiskja keskendub ka kõige kergemini kättesaadavale saakloomale. Kevin Wilsoni
arvates on psühhopaatia seotud teatavat laadi röövloomaliku mälutüübiga.



https://et.wikipedia.org/wiki/Osmanite_riik

Osmanite riik (osmanitürgi keeles دولت عليه عثمانیه Devlet-i ‘Alīye-yi
‘Osmānīye, 1876. aastast ametlikult عثمانلى دولتى ‘Osmānlı Devleti, 'Osmanite
Riik') oli paljurahvuseline riik, mis sai nime Osmanite dünastia järgi.

Riigi järgi on nimetatud ka türklasi (teistest turgi hõimudest eristamiseks)
osmaniteks või osmanitürklasteks.

Osmanite riigi sünniajaks loetakse 1299. aastat, mil Osman I kuulutas end
Seldžukkide riigi valitsejaks. Hiilgeaegadel hõlmas riik suure osa
Kagu-Euroopast, Lähis-Idast ja Põhja-Aafrikast, ulatudes Gibraltari väinast
Kaspia mere ning Pärsia laheni.

Osmanite riigi pealinnaks sai Konstantinoopol (İstanbul), mille Osmanid
vallutasid 1453. aastal.

Osmanite riigi valitsejad kandsid 1383. aastast sultani tiitlit, Osmanite riigi
esimesed valitsejad kandsid bei tiitlit. Esimesena kuulutas end sultaniks Murad
I. 1922. aastal lõppes sultanite võim ja Türgi iseseisvussõja järel kuulutati
1923. aastal välja praegune Türgi Vabariik.

Teine võimas institutsioon Osmanite riigivalitsemises oli haarem. Haaremit
valitses sultani ema, kes sekkus ka riigi poliitikasse. Tema järel tähtsuselt
teine oli sultani naine või ta esmasündinud poja ema, ja nende järel tulid
sultani ülejäänud neli naist.

14. sajandiks oli Bütsantsi ehk Ida-Rooma riik nõrgenenud ja pärast keiser
Andronikos III surma haaras riiki laastav kodusõda, mis kestis kuus aastat
(1341–1347). Seda kasutasid edukalt ära serblased, kes hõivasid suure osa
Bütsantsi territooriumidest Kagu-Euroopas Balkani poolsaarel. 14. sajandi lõpus
alustasid Osmanid vallutusi Balkani poolsaarel.

Serbia tsaari Stefan Uroš V (1355–1371) lagunev Serbia tsaaririik osutas
võimsatele Osmanitele vähest vastupanu. Killustatud riigi vägesid võitsid
Osmanid aastal 1371 Maritsa lahingus, tehes vasallideks lõunapoolsed kubernerid,
ja varsti pärast seda tsaar suri. Kuna Uroš oli lastetu ja aadel ei suutnud
kokku leppida õiguspärases pärijas, jätkasid tsaaririigi valitsemist
poolsõltumatud provintsiisandad, kes olid sageli üksteisega vaenujalal. Kõige
võimsam neist, Lazar, praeguse Kesk-Serbia hertsog (mis ei olnud veel Osmanite
võimu all), seisis aastal 1389 Osmanitele vastu Kosovo lahingus ja sellele
järgnes Serbia langus. Lazari poeg Stefan Lazarević järgnes valitsejana, kuid
aastaks 1394 muutus Osmanite vasalliks. Aastal 1402 ütles ta lahti Osmanite
ülemvõimust ja hakkas Ungari liitlaseks; järgnevaid aastaid iseloomustas
Osmanite ja Ungari võimuvõitlus Serbia territooriumi üle. Aastal 1453 vallutasid
Osmanid Konstantinoopoli ja aastal 1459 Serbia annekteeriti.

Teise Bulgaaria tsaaririigi tsaari Ivan Aleksanderi katsed tõrjuda osmaneid
1340. aastate lõpul ja 1350. aastate alguses nurjusid pärast kahte kaotust,
milles tema vanem poeg ja järglane Mihhail Asen IV ja tema teine poeg Ivan Asen
IV võib-olla tapeti.

1371. aastal võitsid osmanid suurt kristlikku armeed Tšernomeni lahingus, nad
pöördusid kohe Bulgaariasse ja vallutasid Põhja-Traakia, Rodope mäed,
Kostenetsi, Ihtimani ja Samokovi, piirates Ivan Šišmani võimu maadega Balkani
mägedest põhjas ja Sofia orus. Suutmata vastu panna, oli Bulgaaria monarh
sunnitud saama osmanite vasalliks. Osmanite retked taastusid 1380. aastate algul
ja kulmineerusid Sofia langemisega. Samaaegselt oli Ivan Šišman aastast 1384
hõivatud sõjaga Valahhia vastu. Kaks venda ei teinud osmanite sissetungi
tõrjumiseks koostööd. Vaatamata tugevale vastupanule hõivasid osmanid aastal
1388 arvukalt tähtsaid linnu ja kindlusi ning viis aastat hiljem vallutasid
pärast kolmekuulist piiramist Tărnovo. 1395. aastal võtsid Bayezid I juhitud
osmanid viimase kindluse Nikopoli. Aastal 1396 ühines Ivan Sratsimir Ungari
kuninga Sigismundi ristisõjaga, kuid pärast kristliku armee lüüasaamist
Nikopolise lahingus marssisid osmanid kohe Vidini peale ja hõivasid selle,
lõpetades keskaegse Bulgaaria riigi.

Vallutuste algusaega langeb ka Osmanite kuulsaima sõjajõu jalaväe (janitšaride)
väeosade loomine 1365. aastal, sultan Murat I poolt. Janitšaride väeosad
komplekteeriti järgnevalt osmanite poolt alistatud maade – Bulgaaria, Serbia,
Ukraina, Albaania, Armeenia, Kreeka, Gruusia, Bosnia aladelt sundkorras andamina
nõutud noorukitest.

14. sajandi lõpus põrkusid Osmanite laienemisplaanid killustunud Mongolite riigi
Tšagatai riigi osas 1369. aastal võimu haaranud Turkestani valitseja Timuriga
(1336–1405), kes oli vallutanud Indiat ja pööras seejärel tähelepanu läände, kus
osmanite võim oli tõusmas. Osmanid olid Il-Khaani nõrkust kasutades 1300. aasta
paiku alistanud kogu Väike-Aasia, endised Mongolite riigi alad. 1389. aastal
asus troonile Bayezid I, kes võitis korduvalt Bütsantsi riiki. Edasi lõi ta
liidu Egiptuse sultaniga, et anda hoop Timurile. Timur aga lõi esiteks Egiptuse
väe Süürias puruks ja siis verises Ankara lahingus Ankara juures 1402. aastal ka
Osmanite oma. Peale teiste langes vangi ka sultan Bayezid I. Kogu Lääne-Aasia
tunnustas Timuri valitsust ja isegi Egiptus võttis tema ülemvalitsuse vastu.

Sultan Bayezid I surma järel 1403. aastal algas tema poegade vahel võimuvõitlus
(nn Osmanite interreegnum, 1402 või 1403–1413). Esialgu olid võitluses edukaimad
Süleyman ja İsa, kes said oma võimu alla Osmanite valdused vastavalt Euroopas
(pealinnaga Edirnes) ja Aasias (pealinnaga Bursas). Tulevase Mehmed I võimu all
olid esialgu vaid mõningad alad Kesk-Anatoolias, kuid tema positsioon paranes
pärast Timuri surma 1405. aastal, misjärel tal õnnestus mitmed naaberemiraadid
Anatoolias oma vasallideks teha. Samal aastal võitis ta ka İsa ja sai kõigi
Osmanite Aasia-valduste valitsejaks. Järgnevatel aastatel toetas ta venna Musa
võitlust Süleymani vastu Euroopas, kuni too 1411. aastal Süleymani võitis ja
Edirne valitsejaks sai. Seejärel puhkes võimuvõitlus Musa ja Mehmedi vahel,
milles viimane osutus edukamaks: 1413. aasta 5. juulil toimunud Çamurlu lahingus
praeguse Bulgaaria aladel võitis ta Musat ja sai seejärel kõigi Osmanite
valduste isandaks. Mehmedi võidule aitas olulisel määral kaasa see, et ta sõlmis
liidu Bütsantsi keisri Manuel II-ga, kellega Musa oli konflikti sattunud ja
isegi Konstantinoopolit piiranud.

1430. aastal jätkasid osmanid oma endise kõigi Doonaust lõunapool asuvate alade
kontrollimist hõlmava poliitika juurde ja aastal 1432 hakkas sultan Murad II
korraldama rüüsteretki Transilvaaniasse. Rünnakud intensiivistusid peale seda
kui Saksa-Rooma keiser Sigismund 1437. aastal suri. 1439. aasta lõpus
kapituleerus serblaste pealinn Smederevo ja sultanil õnnestus teha Serbia
despootkonnast Osmanite riigi provints. 1440. aastal piiras Murad II Ungari
peamist piirikindlust Belgradi.

Rooma paavst Eugenius IV kuulutas 1443. aastal välja ristisõja moslemite
Osmanite riigi vastu. Varna lahingus 10. novembril 1444, Türgi väed sultan Murad
II juhtimisel purustasid Poola ja Ungari armee, mida juhtisid Władysław III ja
János Hunyadi. Lahingus olid kristlikud väed kolmekordses arvulises vähemuses
ning kaotusele aitas kaasa asjaolu, et Venezia ja Kirikuriigi laevastik ei
blokeerinud Dardanelle, nagu nad olid lubanud.

Mehmed I valitsusajal tugevnes Osmanite riik oluliselt: ta vallutas osa
Albaaniast ja allutas mitu Anatoolia piirkonda Osmanite ülemvõimule. Osmanite
väed vallutasid aga järgemööda Bütsantsi riigi viimaseid alasid. 1453. aasta 2.
aprillil piiras Mehmed II 80 000 sõduri ja suure hulga abivägedega
Konstantinoopoli sisse. Ligi kahekuulise (2. aprill – 29. mai) piiramise järel
langes Konstantinoopol türklaste kätte. Bütsantsi viimane keiser Konstantinos XI
hukkus käsitsivõitluses, kui türklased olid linna müürid vallutanud.

Konstantinoopoli langemise järel jäi Bütsantsi viimaseks valduseks Morea
despootkond (1349–1460), mis hõlmas pea kogu Peloponnesose poolsaare (kutsuti
keskajal Moreaks), mida valitsesid keisri vennad (despoodid). 1446. aastal
sooritas Türgi sultan Murad II Osmani vägedega Moreasse sõjakäigu. Kreeklased
suutsid suurte kaotuste hinnaga (laastatud maa ja 60 000 orjusse viidud inimest)
pealetungile vastu seista, kuid olid sunnitud leppima vasallriigi staatusega ja
pidid igal aastal sultanile suurt andamit maksma. Ebakompetentne riigijuhtimine
viis talupoegade mässuni (1453–1454), mille mahasurumiseks kasutati türklaste
abi. Saamatu juhtimine seejärel jätkus, mistõttu ei suudetud enam Osmanite
riigile andamit maksta. Mehmed II lahendas invasiooniga mässumeelse despootkonna
probleemi aastal 1460, misjärel sai Moreast Osmanite riigi provints.

1475. aastaks oli Krimmi khaaniriik, mis oli moodustus pärast Kuldhordi
lagunemist, vasallisõltuvuses Osmanite riigist. Aja jooksul (1502) allutas
Krimmi khaan ka Kuldhordi viimased jäänused, Suurhordi alad.

Safaviidide dünastiast šahh (1502–24) Ismail I, ühendas Iraani ja naaberalade
väikeriigid tugeva keskvõimu alla. Ismail võitis 1500. aastal Şirvani šahi väge
ja hõivas Bakuu, haaras 1501. aastal võimu ka Lõuna-Aserbaidžaani aladel.
Aastatel 1503–1510 taasühendas ta kogu Iraani, Aserbaidžaani ja Lõuna-Dagestani,
liidendas Armeenia ja Iraagi, hõivas Bagdadi ning usbekkidega sõdides osa
Kesk-Aasiat (Horasani). Ismaili katse tungida Osmanite riiki, lõppes 1514.
aastal lüüasaamisega Çaldırani lahingus Türgi sultani (1512–1520) Selim I vastu
ning Osmanid vallutasid Safaviidide käest Mesopotaamia ja Kurdistani.

Sultan Selim I valitsusajal (1512–1520) vallutasid Osmanid, 1514. aastal
Safaviidide käest Mesopotaamia ja Kurdistani ning 1517. aastal Mamelukkide riigi
Süüria ja Egiptuse alad ja Jeruusalemma ning Suleiman sai endale võtta ka
kaliifi tiitli. Mongolite invasiooniga, mis hävitas 1258. aastaks kalifaadi
põgenesid kaliifid Egiptusesse, kus nad olid pelgalt usujuhid mamelukkide
sultanivõimu all kuni 1517. aastani. Egiptuse vallutamise järel Selim I Sünge
poolt viidi kaliifi Istanbuli. Pärast mõningast resideerimist Türgi pealinnas
lasi Selim kaliifi korruptsiooni tõttu vangi heita ning omastas tema tiitli.
Selimi poeg Syleiman Tore lasi kaliifi küll vangist välja, ent sundis teda
vandega kõigist kaliifi õigustest loobuma. Seejärel oli kaliifi tiitel Türgi
sultanite käes kuni 20. sajandi alguseni. Kaliifi all mõeldakse tavaliselt
sunniitide ülemaailmse usujuhi tiitlit.

Suleiman I Tore pööras ta peatähelepanu Euroopale, alustades kohe pärast võimule
saamist sõda Ungariga. 1521. aastal vallutas ta ungarlaste piirikindluseks olnud
Belgradi ning 1526. aastal purustasid türklased Ungari väe Mohacsi lahingus
täielikult, kuningas Lajos II langes ning riik jagunes türklaste ja Habsburgide
vahel. Suleiman jätkas aga ka sõda Habsburgidega ning 1529. aastal piirasid ta
väed Viini. Halbade sügisilmade tõttu see siiski ebaõnnestus. Pärast Viini
sõjaretke läbikukkumist pööras Suleiman rohkem tähelepanu Aasiale, eriti
võitlustele Pärsiaga, kuid kuni oma valitsusaja lõpuni tegeles ta pidevalt ka
Habsburgidele läinud Ungariga, haarates seda järk-järgult enda kätte. Ka surm
tabas sultanit siis, kui ta oli parajasti sõjaretkel Ungaris.

1523. aastal vallutasid sultan Suleiman I Toreda väed ka Rhodose saare, tema
ajal muutus Türgi Vahemere tugevaimaks merevõimuks, see sai tugeva hoobi alles
1571. aastal, viis aastat pärast Suleimani surma, kui türklased kaotasid Lepanto
merelahingu.

Osmani impeerium, mis oli 15.–16. sajandil vallutanud Balkani poolsaare ja Musta
mere ümbruse pidas 17., 18. ja 19. sajandil korduvalt sõdu Vene tsaari- ja Vene
keisririigiga.

Püha Liiga ja Osmanite riigi vahelise Suure Türgi sõja lõpetanud Karlowitzi rahu
tähistas Osmanite riigi valitsemise lõppemist suuremas osas Kesk-Euroopas ja
nende impeeriumi languse algust. Peale sajanditepikkust laienemist oli tegemist
esimeste territoriaalsete kaotustega Osmanite riigi jaoks. Habsburgid said
Osmanite riigilt Eğri ejaleti, Varati ejaleti, suure osa Budini ejaletist,
Temeşvari ejaleti põhjapoolse osa ja osa Bosnia ejaletist. Need alad vastasid
suurele osale Ungari, Bosnia ja Hertsegoviina, Horvaatia ja Slavoonia aladele.
Transilvaania vürstkond jäi nimeliselt küll sõltumatuks, kuid oli siiski Austria
kuberneride otsese valitsemise all. Poola sai tagasi Podoolia. Veneetsia sai
suurema osa Dalmaatsiast koos Moreaga ehk Peloponnesose poolsaarega.

Osmanite kätte jäid nii Belgrad ja Temesvári banaat (tänane Timișoara) kui ka
süseräänsus Valahhia ja Moldova vürstiriigi üle. Karlowitzis kokku lepitud
vaherahu alusel kestsid läbirääkimised Moskooviaga veel aasta ja kulmineerusid
1700. aasta Konstantinoopoli rahuga, millega sultan loovutas Peeter I-le Azovi
piirkonna. Moskoovia oli aga 11 aastat hiljem sunnitud need alad peale
ebaõnnestunud Pruti jõe sõjakäiku sõlmitud Pruti rahu Osmanite riigile tagasi
andma.

Põhja-Euroopas toimunud Põhjasõjas oli Osmani impeerium Rootsi kuninga Karl XII
liitlane, kuid ei osalenud aktiivselt sõjategevuses. Alles Poltava lahingu
kaotuse järel 1709. aastal, kui Karl XII ja Ivan Mazepa põgenesid Türgi
valdustesse, saatis Vene tsaar Peeter I oma saadiku İstanbuli ning nõudis Karli
väljaandmist. Ahmed III laskis saadiku vangikongi heita. Seepeale tungis Peeter
oma väega Osmanite riiki. Türklased piirasid Pruti ääres asuvas Huşis Vene väed
ümber. Ent nad ei kasutanud oma üleolekut ning võimaldasid Peetril auga
taganeda. Pruti rahuga kohustus Peeter loovutama Azovi kindluse ning tõmbuma
tagasi kasakate aladelt.

Vene-Türgi sõja (1768–1774) lõpetanud Küçük Kaynarci rahuga (Küçük Kaynarca
rahu, Kjutšukkainardža rahu) sai Venemaa keisririik kontrolli Lõuna-Ukraina,
sealhulgas Bugi, Dnepri ja Doni suudme üle, Venemaa sai väljapääsu Mustale
merele. Krimm sai iseseisvaks Osmani impeeriumist (annekteeriti 1783 Venemaa
poolt). Vene laevad said õiguse väinadest läbi sõita. Venemaa sai
protektoraadiõiguse Osmanite riigi õigeusuliste üle.

Vene-Türgi sõja (1787–1792) lõpetanud Iaşi rahulepinguga tunnistas Osmanite riik
eelmise Vene-Türgi sõja (1768–1774) lõpetanud Küçuk Kaynarca rahulepingut ja
Krimmi ühendamist Venemaaga. Türgile jäid Moldova ja Valahhia ning venelased
tagastasid neile ka Izmaili kindluse Doonaul ning Anapa kindluse Musta mere
ääres. Vene-Türgi piiriks määrati Dnestri ja Kubani jõed.

Aastatel 1797–1801 toimunud Napoleoni sõdade Teise koalitsiooni sõjas osales
Osmanite impeerium koos Austria keisririigi, Suurbritannia kuningriigi,
Hispaania, Napoli ja Venemaa keisririigiga Prantsusmaa ja Napoleoni vastases
sõjategevuses.

Noortürklaste valitsus sõlmis 1914. aasta augustis salaja Ottomani-Saksa liidu,
mis oli suunatud ühise vaenlase Venemaa vastu. Samal aastal astus Osmanite riik
sõtta, rünnates Venemaale kuuluvat Sevastoopolit. Sõjas osales Osmanite riik
Keskriikide poolel.

Sõja esimestel aastatel saavutas Türgi Suurbritannia üle mitu olulist võitu
(Gallipoli lahing, Al-Kūti piiramine), kuid näiteks sõda Venemaaga
Taga-Kaukaasias kulges halvasti ja Venemaa vallutas Kirde-Türgis suuri alasid.
USA ei kuulutanudki Türgile sõda.

1915. aastal jätkas Venemaa sõjavägi pealetungi Kirde-Türgis. Selles toetasid
teda Armeenia vabatahtlike üksused ja ka mõned Osmanite riigis elavad
armeenlased. Seetõttu võttis Türgi valitsus, kes kartis, et kohalikud
armeenlased lähevad massiliselt Venemaa poolele üle, vastu Tehciri seaduse
armeenlaste deporteerimiseks rindelähedastelt aladelt. Ehkki seaduses polnud
armeenlasi mainitud, algas selle põhjal armeenlaste genotsiid. Ühtlasi käskis
siseminister Mehmed Talat vahistada ja hukata armeenlaste kogukonna juhid mujal
Türgis. Surmamarsside ja tapatalgude tulemusena aeti armeenlased oma
ajalooliselt kodumaalt Ida-Türgis välja ning hävitati suures osas füüsiliselt.
Genotsiidi tulemusel hukkus 1–1,5 miljonit armeenlast.

1916 puhkes Araabia poolsaarel Suurbritannia toetatud araablaste ülestõus.
Araablaste eesmärk oli luua oma riik, mis ulatuks Aleppost tänapäeva Süürias
kuni Jeemenis oleva Adenini. See soov küll ei täitunud, kuid siiski kaotas Türgi
ülestõusu tulemusel kogu kirjeldatud piirkonna.

30. oktoobril 1918 sõlmiti Mudrose vaherahu, mis lõpetas maailmasõja Lähis-Idas.
10. augustil 1920 sõlmiti Sèvresi rahu, mis seadustas Türgi jagamise. Osmanite
riik ei ratifitseerinud Sèvresi rahu kunagi.

19. mail 1919 puhkes Türgi iseseisvussõda, kus türgi rahvuslaste ülestõusu
juhtis Kemal Atatürk. Sõda lõppes 29. oktoobril 1923 rahvuslaste võidu ja Türgi
Vabariigi väljakuulutamisega. Antant pidi sellega leppima ja vastu võtma
Lausanne'i rahulepingu, mille järgi Türgi territoriaalsed kaotused ei olnud nii
suured kui Sèvresi rahuleping ette nägi.

Sultanaat keelustati Türgis 1. novembril 1922. Viimane sultan Mehmet VI lahkus
riigist 17. novembril 1922. Kalifaat likvideeriti ametlikult 3. märtsil 1924.
Sultan ja tema perekond kuulutati Türgis mittesoovitatavateks isikuteks ning
pagendati.



https://et.wikipedia.org/wiki/L%C3%A4ti

Läti asub Põhja-Euroopas Läänemere idarannikul. Riik asetseb Eestist lõunas,
Leedust põhjas. Idas on maapiir Venemaaga ja kagus Valgevenega. Läänes piirab
riiki Läänemeri ja loodes Riia laht. Lätile ei kuulu saari ega asumaid. Pindala
on 64 589 km².

Läti on demokraatlik parlamentaarne vabariik ning kuulub alates 17. septembrist
1991 Ühinenud Rahvaste Organisatsiooni (ÜRO), 29. märtsist 2004 Põhja-Atlandi
Lepingu Organisatsiooni (NATO) ja alates 1. maist 2004 Euroopa Liitu (EL).

Läti asub Põhja-Euroopas, Ida-Euroopa lauskmaa lääneosal, Läänemere idarannikul.
Maapiir oma Balti naabritega on Lätil Eestiga põhjas (340 km) ja Leeduga lõunas
(570 km). Idapiir Venemaa Pihkva oblastiga on 283 km. Kagus on maismaapiir
Valgevenega (163 km).

Lätil on ka merepiir, mille pikkuseks on 531 km. Vaatamata pikale ja laugele
merepiirile ei ole Läti territooriumil ühtegi meresaart. 1920. aastal taotlesid
lätlased Eesti territooriumile kuuluvat Ruhnu saart Läti omandiks.

Läti asub Ida-Euroopa lauskmaa serval. Ta on kaetud liustikusetetega, mis on
moodustanud tänapäevase künkliku pinnamoodi.

Lätis asub kolm suuremat kõrgustikku. Lääne-Lätis, Kurzeme südames asub Kurzeme
kõrgustik, mis ulatub üle 180 m merepinnast. Kirde-Lätis asub Vidzeme kõrgustik,
millel on mitu üle 300 m ulatuvat tippu, sealhulgas Läti kõrgeim tipp
Gaiziņkalns (312 m). Kõrguselt teine mägi Lätis on Sirdskalns. Kirde-Lätis,
Eesti piiril asub ka Alūksne kõrgustik, mis ühineb Eestis asuva Haanja
kõrgustikuga. Alūksne kõrgustik on madalam kui Vidzeme kõrgustik, kuid suuremate
kõrgusvahedega. Kagu-Lätis asub Latgale kõrgustik.

Enamiku riigi pindalast moodustavad madalikud. Riigi keskosas asub Zemgale
tasandik, põhjaosa asub Tālava madalikul. Läänemere kaldal, ümber Liivi lahe ja
Kuramaa poolsaare paikneb Rannikumadalik, mis jätkub Leedu territooriumil.
Vidzeme kõrgustikku piiravad Kesk-Läti madalik ja Ida-Läti madalik. Antud
madalikud on ka kohati soised.

Enamik läti aluspõhjakivimitest on pärit vanaaegkonna lõpust, Devoni ajastust.
Riigi edelaosa aluspõhjakivimid on aga pärit keskaegkonnast.

Läti on jõgederikas riik. Jõgesid ja ojasid on kokku umbes 12 000 ning nende
kogupikkus on umbes 37 500 km. Enamik jõgedest on siiski lühikesed. Vaid 17 jõge
on pikemad kui 100 km. Pikimad jõed on Väina (Daugava), Lielupe, Koiva (Gauja),
Venta ja Salatsi jõgi. Praegune jõgedevõrk on kujunenud välja 10–12 tuhande
aasta jooksul. Kõik jõed kuuluvad Läänemere vesikonda. Suurem osa neist suubub
Liivi lahte; väiksem osa otse Läänemerre ja Velikaja lisajõed suubuvad ka Soome
lahte.

Lätis on järvi üle 3000. Enamasti on nad siiski väikesed ja hõlmavad
territooriumist vaid 1,5%. Järvi, mille pindala on suurem kui 10 km², on vaid
15. Suuremad järved Lätis on Lubāns, Rāznas, Engures, Asti ja Usma.

Lätis valitseb mandrilise ja merelise kliima vaheline üleminekuline paraskliima.
Läti on samal laiusel Labradori poolsaarega. Võrreldes Labradori poolsaare
mandrilise kliimaga on Läti kliima märksa pehmem. Seda põhjustab Atlandi ookeani
ja Golfi hoovuse mõju Läti rannikule. Külmatemperatuurid talvel on küllaltki
tagasihoidlikud. Jaanuari keskmine õhutemperatuur on riigi lääneosas Liepajas
−2,8 °C ja Kagu-Läti linnas Daugavpilsis −6,6 °C. Juuli õhutemperatuurid samades
linnades on vastavalt 16,7 °C ja 17,6 °C.

Sademed saabuvad Läti territooriumile Põhja-Atlandilt. Sademete hulk on suurim
suve teisel lõpus ja sügis. Ka talvel sajab tihti, kuid sademete hulk on väike.
Kõige vähem sademeid on kevadel. Aastas sajab rannikul ja madalikel 550–600 mm,
kõrgustikel 700–800 mm sademeid.

44% Läti pindalast on kaetud metsadega. Erinevalt paljudest teistest Ida-Euroopa
lauskmaa aladest sarnaneb Läti taimestik väga taigaga. Enamik metsadest on
okasmetsad. Levinud on harilik mänd (51%), kask (24%), harilik kuusk (17%).

Kõrgeima võimu organiks on Läti rahvas. Rahva võimu esindab riigijuhtimises
100-liikmelise parlamendi Saeima ja omavalitsuste volikogud.

Läti riigipeaks on president, kes on ühtlasi ka Läti kaitseväe ülemjuhataja.
Läti presidendi valib Saeima salajase hääletusega nelja aasta pikkuseks
ametiajaks.

Saeima on Läti Vabariigi parlament. Tegemist on ühekojalise, 100-liikmelise
parlamendiga.Valimised toimuvad võrdelise valimissüsteemi alusel, mille juures
kehtib ka 5% valimiskünnis. Valimised toimuvad iga nelja aasta tagant esimesel
oktoobrikuu laupäeval.

Läti presidendil on õigus Saeima laiali saata ning kuulutada välja
ennetähtaegsed valimised. Selle protseduuriga kaasneb ka poliitiline risk
presidendile. Valimiste ebaõnnestumisel peab president lahkuma ametist.

Parlamendivalimiste järel on Läti presidendil õigus kuulutada välja peaminister.
Peaministri ülesandeks on koostada valitsus, kelle peab hääletusega kinnitama
parlament Saeima. Valitsusse kuulub 16 ministrit.

Läti Vabariigi peaminister on Māris Kučinskis, kes astus ametisse koos
valitsusega 11. veebruaril 2016.

Kohe pärast taasiseseisvumist sai 17. septembril 1991 Lätist Ühinenud Rahvaste
Organisatsiooni (ÜRO) liige.

1990ndate aastate Läti välispoliitiline eesmärk oli liituda Euroopa Liidu ja
NATO-ga. 20. septembril 2003 toimunud referendumiga hääletasid lätlased Euroopa
Liiduga liitumise poolt. 1. mail 2004 sai Lätist Euroopa Liidu (EL) täieõiguslik
liige. Läti liitus Põhja-Atlandi Lepingu Organisatsiooniga 29. märtsil 2004.
Läti osaleb aktiivselt ÜRO rahuvalvamismissioonidel.

Läti kuulub ka sellistesse organisatsioonidesse ja rahvusvahelistesse
kokkulepetesse nagu Euroopa Nõukogu, UNESCO, UNICEF, Maailmapank, IMF,
Rahvusvaheline Mereuuringute Nõukogu (ICES) ja paljudesse teistesse.

Alates 1. juulist 2009 jagati Läti üheksaks vabariigilinnaks ehk vabariikliku
keskalluvusega linnaks ja 109 piirkonnaks. Piirkondadest ja vabariigilinnadest
said 1. järgu haldusüksused Lätis. Omavalitsuste kohapealseid riigiesindusi nagu
endistes rajoonides ei eksisteeri. 2011. aastast on piirkondi 110.

Vahel liidetakse Sēlija Zemgale kokku ühtseks Zemgaleks, ka loetakse neid
piirkondi koos Kuramaaga vahel ühtseks Kuramaaks, kuna need alad kuulusid kõik
kunagi Kuramaa hertsogiriiki.

Lätis on 77 linna. Neist kaks ületavad 100 000 elaniku piiri: Riia ja
Daugavpils. 22 Läti linna ületavad 10 000 elaniku piiri.

Läti on olnud sajandeid mitmerahvuseline, kuid suurimad muudatused demograafias
toimusid 20. sajandil maailmasõdade, emigratsiooni, baltisakslaste lahkumise,
Holokausti ja Nõukogude Liidu okupatsiooni tõttu.

Läti põlisrahvad on lätlased ja liivlased, kes moodustavad praegu 61,4% riigi
elanikkonnast. Suurimaks vähemusrahvuseks on venelased, kes moodustavad 26%
rahvastikust. Kõige enam oli venelasi Nõukogude Liidu okupatsiooni ajal. 1989.
aastal oli venelasi üle 900 000, mis moodustas tol ajal 34% elanikkonnast.
Nõukogude okupatsiooni ajal suurenes ka ukrainlaste ja valgevenlaste osakaal.
Alates Läti iseseisvumisest 1991. aastal on venelaste arv riigis oluliselt
vähenenud.

Lisaks venelastele on suuremad vähemusrahvused valgevenelased (3,4%),
ukrainlased (2,3%), poolakad (2,2%), leedulased (1,2%), juudid (0,3%), sakslased
(0,3%), mustlased (0,1%) ja eestlased (0,1%).

Suurim religioon Lätis on kristlus, kuid usuteenistustel käivad regulaarselt
vaid 7% elanikkonnast. Suurimad usukogukonnad 2006. aasta seisuga on:

Eurobarometer 2005 järgi vastas 37% läti elanikest, et nad usuvad jumalasse. 49%
vastasid, et usuvad on olemas mingisugune vaimne jõud ja 10% vastasid, et ei usu
mingisuguse vaimse jõu ega jumala olemasolu. Enne Nõukogude Liidu okupatsiooni
oli luterlaste osakaal tunduvalt suurem, kui see oli põhiline usutunnistus
Lätis. Luterlaste arv on balti riikides vähenenud tunduvalt rohkem kui
katoliiklaste arv. On teada, et Lätis elab 182 moslemit, kuid eeldatatakse, et
moslemite arv Lätis on 500–5000.

Tänu oma geograafilisele asendile on Lätil suur tähtsus transpordisfääris. Lätis
on 10 suuremat sadamat, suurim on Ventspilsi vabasadam, kus asub ka Läti suurim
Venemaa kütuse transiidikeskus (Ventbunkers, Latrostrans, Ventspils Nafta, mille
suuromanik on maailma üks suuremaid toornaftaga tegelevaid Vitol Group ja Läti
Merelaevandus).

Kui 1996. aastast alates kasvas majandus pidevalt, sai Lätist Euroopa Liidu
kiireima majanduskasvuga riik. 2008. aastal tabas Lätit seoses globaalse
finantskriisi ja kohaliku kinnisvaramulli lõhkemisega majanduskriis. 2009. aasta
kolme esimese kuu aastane majanduskasv oli −18%.

Inflatsioon oli 2007. aasta juulis 9,5% ja 2007. aasta augustis 10,1%, mis oli
viimase kümne aasta kõrgeim. Augustis tõusid tubaka, kütte ja majutuse hinnad.

Läti keskmine brutopalk oli 2007. aasta teises kvartalis 558 eurot kuus (kasv
2006. aasta teise kvartaliga võrreldes 33,4%). 2009. aasta viimases kvartalis
oli keskmine palk 440 latti ehk 620 eurot (langus 2008. aasta IV kvartaliga
võrreldes 12,1%).

Läti kaitseväe suurus on umbes 5000 inimest, millele lisandub ka ligikaudu 10
000 Zemessardze, Läti vabatahtliku riigikaitselise organisatsiooni liiget.

Läti sõjalise riigikaitse juhtimisstruktuur on kolmetasandiline: strateegilise
tasandi moodustab Läti Vabariigi Kaitseministeerium, mis vastutab nii
kaitsepoliitika kujundamise kui ka väevõimekuste arendamise planeerimise eest.
Läti kaitseväe juhataja allub Läti kaitseministrile ja kaitseväe juhataja on
kaitseministeeriumi koosseisus. Teise, operatsioonide tasandi moodustab
kaitseväe juhataja koos ühendstaabiga, millel on põhimõtteliselt vägede
operatiivjuhtimise ülesanne. Ühendstaabi ülesanded on taandunud vaid kaitseväe
operatsioonide ja igapäevategevuse juhtimisele. Kolmas, taktikaline tasand –
jalaväebrigaad, õhuväebaas ja mereväe flotill on otse allutatud kaitseväe
juhatajale.

Läti maaväe komponendiks on jalaväebrigaad on põhimõtteliselt kergejalaväe
brigaadiga, millel puuduvad raskemad tuletoetusvahendid. Läti brigaad koosneb
kahest jalaväepataljonist, logistikapataljonist ja tsiviil-militaarkoostöö
(CIMIC) keskusest. Brigaad on suuteline tagama Läti rahvusvaheliste kohustuste
täitmise. Konventsionaalses sõjas oleks selline brigaad suuteline täitma
piiratud ulatuses toetavaid ülesandeid, näiteks julgestamine või tagalaalade
kontroll.

Läti õhuväe pearõhk on suunatud õhuseiresuutlikkuse ja vastuvõtva riigi toetuse
osutamise võimekuse väljaarendamisel, sõjalennukeid Lätil pole. Õhuväe
arendamiseks vajalikud vahendeid on investeeritud eelkõige radarisüsteemide
soetamisele ja viimastel aastatel lennuväljade väljaarendamisele.

Läti mereväe relvastuses on neli Imantas-tüüpi miinijahtijat ja neli Norralt
saadud Storm-tüüpi patrullkaatrit.

Lätis on võimalik astuda vabatahtliku riigikaitselise organisatsiooni
Zemessardze liikmeks pärast ajateenistuse peatamist või lõpetamist, Zemessardze
ja Leedu KASP on põhimõtteliselt võrreldavad Eesti Kaitseliiduga. Zemessardze on
jagatud kolmeks regiooniks. 1. regiooni staap paikneb Liepājas ja regiooni
kuulub viis pataljoni. Teise regiooni staap asub Rēzeknes ja selle alla kuulub
seitse pataljoni. Kolmanda regiooni staap on Riias ja selle alla kuulub kuus
pataljoni. Organisatsioonis kokku on umbes 10 000 liiget.

Kaitseväe relvastuses on Saksa päritolu 5,56-millimeetrise kaliibriga automaadid
G-36, tankitõrjeraketikompleksid Spike ja 40-millimeetrise kaliibriga
automaatgranaadiheitjaid.

Läti territooriumile tekkis asustus 9000 aastat eKr. Balti hõimud jõudsid
Läänemere idakaldale umbes 3000 aastat eKr. Balti hõimudel kujunesid välja
kaubateed Rooma ja Bütsantsiga. Enamasti müüsid baltlased kohalikku merevaikku
metallide vastu. Umbes 900 aastat pKr asustasid tänapäeva Läti territooriumi
neli praeguseks välja surnud rahvust: kuralased, latgalid, seelid, semgalid ja
ka soome-ugri keelt kõnelevad liivlased, kellest aja jooksul kujunes lätlaste
rahvus.

Kohalikel rahvastel oli ka varasemaid kogemusi välismaailmaga, 12. sajandil aga
saatis Rooma-katoliku kiriku pea Rooma paavst Liivimaale esimesed misjonärid.
Misjonärid tulid rahuga pakkuma rahvale usuvahetust, kuid ristiusk ei leidnud
laia kõlapinda ja kohalikud hõimud olid tugevalt ristiusustamise vastu. Seetõttu
saadeti Liivimaale relvastatud jõud, kelle abiga sunniti rahvad alistuma ja
laskma end ristida.

13. sajandil vallutasid sakslased kogu tänapäeva Läti territooriumi. Koos
Lõuna-Eestiga moodustati riik, mida tänapäeval teatakse kui Vana-Liivimaa. 1228.
aastal liideti Riia Hansa liitu. Hiljem kuulusid sinna ka Cēsis, Limbaži,
Koknese ja Valmiera. Sellest ajast saadik oli Riial, kui sadamalinnal tähtis
koht ida-lääne kaubavahetuses.

17. sajand oli kogu Euroopas ja ka Lätis suurte muutuste aeg, toimus
reformatsioon, Vana-Liivimaa (Liivi ordu ja piiskopkondade) lagunemine ja Läti
territoorium jaotati mitme riigi vahel. 1629. aastal läks Rootsi kuningriigi ja
Rzeczpospolita vahel sõlmitud Altmargi vaherahulepingu ja 1660. aasta Oliwa
rahulepingu nn Poola Liivimaa (v.a Latgale) Rootsi kuningriigi valdusse, mille
tulemusena Põhja-Läti oli Liivimaa kubermanguna Rootsi kuningriigi koosseisus ja
Läti alal Daugavast lõunas asuv Kuramaa hertsogiriik, Rzeczpospolita vasallriik.

Valitsusorganitena tegutsesid Liivimaal Liivimaa kuberner, koos Liivimaa
provintsi kantseleiga ja Liivimaa rüütelkond.

Pärast Põhjasõja käigus 1710. aastal Liivimaa rüütelkonna poolset alistumist
liideti lätlastega asustatud Põhja-Lätimaa Riia kubermang, kuhu kuulus kolm
maakonda: Riia maakond, Wendeni maakond ja Pärnu-Kokenhuseni maakond. Hilisem
Liivimaa kubermangu Tartu maakond kuulus aastatel 1704–1713 Sankt-Peterburi
maakonda.

1722. aastal moodustatud Liivimaa kubermangus ja ka 1795. aastal Venemaa
keisririigiga liidetud Kuramaa kubermangus olid lätlastega täielikult või
osaliselt asustatud maakonnad kahes eraldatud kubermangus:

1783. aastal Venemaa keisrinna Katariina II läbi viidud haldusreformide käigus
moodustati Liivimaa kubermangust Riia asehaldurkond, mis eksisteeris kuni 1796.
aastani, kui Katariina poeg Paul I taastas endisaegse halduskorralduse.

Valitsusorganitena tegutsesid Lätis Liivimaa osas Liivimaa kubermanguvalitsus,
mida juhtis Liivimaa kuberner ja Liivimaa rüütelkond ning Kuramaa
kubermanguvalitsus, mida juhtis Kuramaa kuberner ja Kuramaa rüütelkond.

Läti rahvusliku ärkamise algjärk on seotud selliste silma­paistvate nimedega
nagu Kaspar Biezbārd, Juris Alunāns, Krišjānis Valdemārs, Krišjānis Barons, Atis
Kronvald, Joh Jurjān. Kõik nad viibisid pikemat või lühemat aega viibinud ka
Eesti alal, eriti Tartus, kus nad õppisid Liivimaa kubermangu ainsas ülikoolis –
Tartu ülikoolis.

Liivimaa kubermangu pealinna ja sadamalinna Riia hoogsa industrialiseerimise ja
läti intellektuaalide marksismiga kokkupuutumise tulemusena tekkis Liivimaa
lõunaosas sotsiaaldemokraatlik liikumine 1890. aastate keskpaigaks. 1905. aasta
revolutsiooni eel loodi kaks illegaalset läti parteid: Läti Sotsiaaldemokraatlik
Töölispartei (1904) ja Läti Sotsiaaldemokraatlik Ühing (1903) ja Riias
tegutsesid 1905. aastaks ka Venemaa Sotsiaaldemokraatliku Töölispartei (VSDTP)
ja juudi Bundi sektsioonid.

1914. aasta sügisel alanud Esimese maailmasõja käigus vallutati 1915. aasta
lõpuks pärast Poolat ja Leedut ka Läti kuni Riia linnani, mis vallutati aga 21.
augustil (3. september ukj) 1917. aastal. Läti kaitsmiseks Saksa vägede vastu
andis Venemaa keisririigi sõjaline juhtkond loa moodustada Läti rahvusväeosad, 8
polku ja 1 tagavarapolgu (asukohagaTartus).

1917. aastal toimunud keisri ainuvõimuvastase revolutsiooni ajal olid läti XII
armee koosseisus olevad läti rahvusväeosad suuremalt jaolt meelestatud
bolševistlikult ning 1918. aasta kevadel alanud Saksa keisririigi vägede
pealetungiga taganesid läti väeosad Venemaale, kus nad teenisid nõukogude võimu,
kõige ustavamate ja paremini organiseeritud sõjalise jõuna – läti küttidena.

Pärast 1917. aastal moodustasid bolševikke pooldavad Lätimaa
Sotsiaaldemokraatialiikumise esindajad 30. juulil (12. augustil ukj) 1917.
aastal Riias, Lätimaa Tööliste, Soldatite ja Maatameeste Nõukogu Täitevkomitee,
mille koosseisus oli 27 liiget, neist 24 bolševikku ja 3 sotsiaaldemokraati
internatsionalisti. Pärast saksa vägede pealetungi 1918. aasta alguses taganes
Täitevkomitee koos bolševistlikult meelestatud XII armeega Lõuna-Eestisse, kus
tegutsesid Fricis Rozinši juhtimisel enne lõpplikku evakueerimist Venemaale
Võnnus ja Valgas.

Läti püsis Esimese maailmasõja käigus saksa vägede okupeerituna kuni 1918. aasta
Novembrirevolutsioonini ja Saksamaa poolt kapituleerumiseni Compiegne'i
vaherahuga.

1918. aastal Lätis Kārlis Ulmanise juhitud Läti valitsus aga ei omanud sõjalist
võimu oma riigi kaitseks (kuna enamik võitlusvõimelisi mehi oli mobiliseeritud
läti rahvuspolkudesse ja taganenud koos Vene vägedega Venemaale) ning 1918.
aasta lõpus alanud Punaarmee suurrünnaku käigus vallutati enamik Lätist. Pärast
aga 1919. suvel Lätis baltisakslaste organiseeritud Landeswehri palgasõdurite
poolt Rüdiger von der Goltzi juhtimisel nõukogude Punaarmee ja Läti armee vägede
väljaajamist Lätist haarasid nad reaalse kontrolli ja võimu Lätis ning
moodustasid variisik Andrievs Niedra juhtimisel Landeswehrist sõltuva Läti
valitsuse.

Pärast nõukogude vägede väljaajamist Lätist jätkasid Landeswehri väed liikumist
Põhja-Lätist Lõuna-Eestisse, mille tõkestamiseks ning sakslaste Landeswehri
vägede invasiooni peatas 1919. aasta Võnnu lahing. Pärast Võnnu lahingu võitu
jätkunud Eestis moodustatud ja Eesti toetatud läti väeosade ning Eesti
soomusrongide toetusel taastati Riias Läti Kārlis Ulmanise valitsus.

Läti rahvuseepos on Andrejs Pumpursi kirjutatud kunsteepos "Lāčplēsis". Tuntud
läti kirjanikud on Rainis, Aleksandrs Čaks, Vilis Lācis ja Andrejs Upīts.
Noorematest kirjanikest on tuntumad Pauls Bankovskis, Janis Einfelds, Gundega
Repse, Andra Neiburga, Laima Muktapavele ja Nora Ikstena.

Esimene lätikeelne romaan oli 1879. aastal ilmunud Reinis Kaudzīte ja Matīss
Kaudzīte "Maamõõtjate ajad".

Läti suurimad päevalehed on Diena, Neatkarīgā Rīta Avīze ja Latvijas Avīze.
Regulaarsed raadiosaated toimuvad alates 1. novembrist 1925. 6. novembrist 1954
algasid Läti Televisiooni regulaarsed saated. 1991 alustas tööd esimene
eratelevisioonikanal. Suuremad telekanalid on Läti Televisioon (LTV1 ja LTV7),
LNT ja TV3 Latvia.

Lätis on jäähoki, jalgpalli ja korvpalliliigad. Läti jäähokikoondis osales 2002.
ja 2006. aasta taliolümpiamängudel. Tuntumad Läti hokimängijad on Sandis Ozoliņš
ja Artūrs Irbe. Läti jalgpallikoondis pääses 2004. aasta Euroopa
meistrivõistluste finaalturniirile. Tugevamad korvpallklubid on BK Barons/LMT,
BK Ventspils ja ASK Rīga. Tuntumad korvpallurid on Jānis Krūmiņš ja Gundars
Vētra.

Kergejõustiklastest on tiitlivõistlustelt medaleid toonud odaviskajad Jānis
Lūsis, Elvīra Ozoliņa, Dainis Kūla, Vadims Vasiļevskis ja Ainārs Kovals, käija
Aigars Fadejevs ning tõkkejooksja Staņislavs Olijars. Kahekordseks
olümpiavõitjaks on tulnud BMX-rattur Māris Štrombergs.

Lätis tegutseb mitmeid ülikoole. Neist suurim on Riias asuv 1919. aastal
asutatud Läti Ülikool. Suuremad ülikoolid on veel Riia Tehnikaülikool, Jelgavas
asuv Läti Põllumajandusülikool ja Daugavpilsi Ülikool. Läti alg- ja keskkoolides
õppis 2003/2004. õppeaastal 302 700 õpilast, neist 193 100 lätikeelsetes
koolides.



https://et.wikipedia.org/wiki/Juugend

Juugend (saksa Jugendstil, austria Secessionsstil, itaalia stile floreale või lo
stilo Liberty, prantsuse art nouveau, vene стиль модерн, inglise Modern Style)
oli ornamentaalne[viide?] kujutava-, tarbe- ja dekoratiivkunsti, arhitektuuri ja
sisekujunduse stiil, mille kõrgaeg oli aastail 1890–1914. Seda iseloomustab
looduslike motiivide, eriti lillede ja muude taimede fantaasiaküllane
stiliseeritud kujutamine ning selles kasutati nõtkeid ning painduvalt voolavaid
kõverjooni, lõikumiskohtades väänlevaid sõlmi. Sõna jugend ehk noorsugu rõhub
saksa keeles nooruse õitsvale värskusele, eraldiseisvusele ja vabadusele.

Mingil määral oli see 17.-18. sajandi baroki taassünd ja 19. sajandi uusbaroki
täiend, kuid seda uuel tasemel – vanu vorme ei kopeeritud. Arhitektuuris
kajastub sarnasus barokiga vaid liigendatud pindade kasutamisel, väikeste
ruutudega akendes ning ovaali ning ringi motiivi pruukimises. Samas hülgas
juugend tihti pea täielikult barokile omase sümmeetria.

Stiil tärkas Suurbritannias, kus tööstuslik tootmine oli hakanud välja tõrjuma
käsitsi valmistamist. See tekitas protesti uusromantikutes, kelle arvates
tööstustoodangu välimus oli ebaesteetiliselt rohmakas, kunstiteadlase John
Ruskini arvates ka ühiskondlikult kahjulik. Vastukaaluks ülistati keskaegset
käsitööd, kus oli ühendatud töö ja kunst, ilu ja praktika. Suurbritannias hakkas
levima käsitööharrastus Arts and Crafts Movement nime all, kus loodi esemeid,
mis olid vabad klassitsismi ja eklektika eeskujudest. Üldiselt oli juugendstiil
La Belle Époque küllusaegne reaktsioon viktoriaanliku ajastu kunstile või
ametlikule ehk akadeemilisele salongikunstile, ning sellega lõppeb enne Esimest
maailmasõda romantismiperiood õhtumaades.

Uues siduvas stiilis kujundati kõike: mööblit, tekstiili, riietust, klaasi,
keraamikat, raamatuid, tapeete, ajakirju, plakateid. Esemed, mida seni ei oldud
seostatud kunstiga, omandasid uue kunstilise tähenduse ja kvaliteedi. Samas olid
need kallimateks isikupärasteks alternatiivideks vabrikutoodetele. Juugend oli
stiil, mis sõltus moodsa luksuskaupade turu nõuetest, tihti Euroopa uusrikaste
maitse-eelistustest.

Kujutavas kunstis tähendas juugendstiil looduse jäljendamise allutamist
dekoratiivse terviku loomisele: maalid ja kujud pidid seonduma sisekujundusega.
Pildid ei pakkunud ruumilise sügavuse illusiooni, vaid laotusid seinapinnale,
nendel kujutatud figuurid olid siluetsed ning kontuurid võtsid osa rütmilisest
lineaarsest ornamendist. Värvid olid ebatavalised ning arvestasid rohkem
sisekujundust kui looduses nähtavaid värvinguid. Levinumateks teemadeks olid
peale loodusliku hoovuse veel erootika, patt ja kiusatus. 

Arhitektuuris võeti kasutusele uued ehitusmaterjalid, eriti raudbetoon ja klaas,
mis võimaldasid enneolematuid siseplaneeringust lähtuvaid ruumilahendusi ja
hiiglaslike akende sillustamist. Dekoratiivsed reljeefid, plastilised detailid,
erinevate materjalide ja värvide kombinatsioonid, freskod moodustasid kunstilise
sünteesi. See muutus 20. sajandi modernistlikule arhitektuurile tähtsaimaks
lähtekohaks. Kõige esmalt kasutati rauast detaile tugevate ja suhteliselt
kergete sõrestikega raudteejaamade, tööstushoonete, kaubamajade, näituste
paviljonide ning muuhulgas Eiffeli torni ehitamiseks; kuigi ka
neoklassitsistlikust Ameerika vabadusambast «Liberty» aimdub juba juugendstiili
jooni. Juugendliku ornamentikaga kaunistatud ehituskunsti näiteid, eriti majade
fassaade, võib peamiselt leida kvartalitena Euroopa suurlinnades ehk
metropolides Pariisis, Brüsselis, Viinis, Budapestis, Milanos, Barcelonas,
Londonis, Glasgows, Moskvas, Berliinis kui ka Münchenis, Riias, Helsingis,
Peterburis, Krakówis, Prahas, Zagrebis, Ljubljanas, Darmstadtis, Tornios,
Aveiros ja väiksemal määral mujalgi. Põhja-Ameerikas rakendus stiil eelkõige
vaid kaubavahetuskeskustena tuntud New Yorgis ja Chicagos. Teises maailmasõjas
sai Poola linnade juugendarhitektuur pommitamisel suuresti kannatada, milles
hävis ka pealinna Varssavi linnakeskus. Riia ajalooline südalinn koos art
nouveau hoonetega (umbes 800) kuuluvad aga tänapäeval UNESCO maailmapärandi
nimistusse ning linna ennast peetakse parima kollektsiooniga ja suurima
konsentratsiooniga juugendlinnaks maailmas. Märkimisväärsed on samuti endise
Austria-Ungari impeeriumi pealinnad Viin ja Budapest.



https://et.wikipedia.org/wiki/Ruhnu

Ruhnu saar (rootsi keeles Runö) asub Riia lahes. Ruhnu saar kuulub Saare
maakonda ja moodustab väiksemate laidudega iseseisva Ruhnu valla.

Saare pindala on 11,9 km², pikkus 5,5 ja laius 3,5 km. Lähim koht mandril on 37
km kaugusel asuv Kolka neem Kuramaal Lätis. Kuressaarde on linnulennul 70,
Pärnusse 96, Kihnu saareni 54 km ja Riiga 96 km.

Esimesed kiviaega jäävad asustusjäljed Ruhnul pärinevad umbes aastast 5200 eKr.
Toona hoburauakujulisel saarel peatusid hooajaliselt varased hülgekütid, neid
asustusjälgi on uurinud arheoloog Aivar Kriiska.

Esmakordselt on Ruhnut kirjalikult mainitud 1341. aastal Kuramaa piiskopi
vabaduskirjas, milles kinnitati, et saart asustavad rootslased võivad elada
vabade talupoegadena rootsi õiguse järgi. Kuramaa piiskopi esindajaks saarel oli
foogt. Millal tulid Ruhnu elama rootslastest püsiasukad, ei ole teada. Kõige
rohkem elas inimesi saarel 1842. aastal, umbes 389 inimest. Elanikeks olid
valdavalt rannarootslased, kes elasid 17. sajandi kommete järgi. Venemaa
keisririigi ajal kuulus Ruhnu saar Liivimaa kubermangu Kuressaare kreisi, Ruhnu
kihelkonda.

1915. aastal kevadel Saksa laevastik ründas ja vallutas Ruhnu. Kuna Saksamaal
oli kasutusel uus kalender siis toimus kalendrireform Ruhnul juba 1915. aasta
kevadel. See tähendab, et Ruhnul viidi 20. sajandil esimesena Eesti alal läbi
kalendrireform.

17. jaanuaril 1919 otsustas Eesti Ajutine Valitsus: "Tunnistada Ruhno saar Eesti
vabariigi osaks." 1922. aastal elas rootslasi saarel 252, sakslasi 2 ning
eestlasi 10, 1934. aastal oli rootslasi 277 ning eestlasi 5. Saar moodustas
iseseisva valla ja rootsi praostkonda kuuluva kihelkonna. Veel 1930. aastail oli
Ruhnu isoleeritud saar, mille elanikud olid sajandite vältel abiellunud
lähisugulastega. Enamik inimesi lahkus sõja ja nõukogude võimu eest Rootsi 4.
augustil 1944. Kohale jäi vaid kaks peret. Uued asukad tulid peamiselt Kihnust
ja Saaremaalt.

Ruhnul tegutseb Ruhnu Põhikool. Alates kooli asutamisest kuni 1944. aastani käis
õppetöö rootsi ja kohalikus ehk ruhnu keeles.

Ruhnu üks tuntumaid talusid on Korsi talu, mille taluhooned on arvele võetud
kultuurimälestistena.

Ruhnul asub Ruhnu Püha Magdaleena kirik, see on Eestis teadaolevalt vanim
säilinud puithoone. Ehitus algas 22. novembril 1643.

Stockholmi ajaloomuuseumis (Historiska Museet) asub Ruhnu puukiriku
klaasimaalide ("rubiinide") kollektsioon, see on Eesti klaasikunstiajaloo vanim
ja kõige väärtuslikum, sisaldades kuut 17. sajandi klaasimaali. Kui ruhnlased
1944. aastal Rootsi põgenesid, võtsid nad klaasimaalid koos muu väärtusliku
kirikuvaraga kaasa.

Saare kõrgeimal kohal, Håubjärre mäel, on aastal 1877 ehitatud ainulaadse
arhitektuuriga metalltuletorn, mis on kokku pandud Prantsusmaal valmistatud
detailidest. Väidetavalt võis olla torni loojaks just Gustave Eiffel.

Ruhnus asub eesti üks sügavamaid (787,4 m) puurauke, millest väljuv vesi on
ravivee omadustega ja väga soolane.

Lääne-Eesti saared, kaasa arvatud Liivi lahe keskel asuv Ruhnu, moodustavad
UNESCO egiidi all 1990. aastal asutatud Lääne-Eesti saarestiku biosfääri
kaitseala. Looduspark hõlmab tervet Ruhnu saart koos seda ümbritsevate laidude
ja rannikumerega.

Ruhnu saar moodustab Liivi lahe keskosas asuva loode–kagusuunalise aluspõhjalise
seljandiku kõige kõrgema veepealse osa. Seljandik on liustikulise tekkega
voorelaadne moodustis. Iseloomulik on selle kuju asümmeetrilisus oma pikitelje
suhtes: tema läänenõlv on laugem kui idanõlv, mis on mänginud olulist rolli
Ruhnu saare arengus ja nüüdisilme kujunemises.

Ruhnu on ovaalse kujuga ning jaguneb maastikuliselt kaheks. Idaosa on liivane,
kus loode-kagu suunas kulgeb rida omavahel paralleelseid liivaluiteid. Luidete
suurim kõrgus merepinnast on üle 21 (kuni 29,6 m) meetri. Luidete vahele koguneb
sademetevesi, sest äravool puudub. Saare idaosa luitestikul kasvab valdavalt
okasmets, mis katab 60 % saare pindalast. Saare lääneosa on madal, tasandikulise
pinnamoega, kus kohati kasvab sanglepikuid, suuremalt jaolt on aga kasutuses
põllumajandusliku maana, seal asuvad niidud, põllud ja karjamaad.

Ruhnu suurim siseveekogu on Haubjerre soo, suurvee ajal tekib sinna järv. Leidub
ka väiksemaid soid. Need on samblasood, kus leidub väikesi rabalappe.

Ruhnu on klindisaar, mis kuulub Balti klindi aluspõhja kivimitesse murrutatud
astangute süsteemi ja on üks väheseid selle klindi äratuntavaist, silmaga
nähtavaist moodustistest.

Ruhnu saarelt pärineb ka Eesti tuulekiiruse rekord 48 m/s, mis registreeriti
puhangulise kiirusena 2. novembril 1969 või 27. oktoobril 1969.

Loomadest elavad Ruhnus metskits, rebane, rändrott, koduhiir, juttselg-kärnkonn,
nastik jt, meres viiger- ja hallhüljes. Metskitsed asustavad Ruhnu saart 1962.
aastast alates, mil need sinna sisse viidi.

Sagedasemad kalad on lest, siig, lõhe, räim, ahven, koger, merihärg, nolgus,
meritint, kiviluts.

2006. aasta aprillis triivis jääpangal Ruhnu pruunkaru, kes sai tuntuks kui
Ruhnu karu. Karu taheti kinni püüda, kuid otsingud vilja ei kandnud, kuigi tema
tegevuse jälgi aeg-ajalt leiti.



https://et.wikipedia.org/wiki/Black_Sabbath

Black Sabbath on Suurbritanniast Birminghamist pärit heavy metal ansambel, mis
alustas tegevust 1969. aastal. Bändi peetakse tavaliselt heavy metal'i kui
stiili üheks algatajaks.

Bändi nimevaliku põhjustas liikmete huvi musta maagia ja okultismi vastu.
Otseselt oli see ilmselt inspireeritud 1963. aasta filmist "Black Sabbath".
Enne, kui bändi nimeks sai Black Sabbath, kandis see lühiajaliselt (1968–1969)
ka nimesid Polka Tulk Blues Band ja Earth.

Black Sabbath oli esimesi bände, mis tõi rokkmuusikasse sünged, surma ja
maagiaga seotud teemad ning mängis sellega olulist osa heavy metal'i stiili
väljakujunemisel. Sellest võtsid eeskuju mitmed praegugi tuntud bändid,
rääkimata kümnetest vähemtuntud bändidest, ka Eesti bänd Must Missa võttis oma
nime ilmselt just Black Sabbathi järgi[viide?].

Black Sabbathi kõrval või ees peetakse heavy metali stiili loojaks ka Led
Zeppelini, kelle II LP vinüüli lugu Whole Lotta Love, peetakse lausa heavy
metali hümniks.

Black Sabbathi alustalaks ja hingeks on olnud soolokitarrist Tony Iommi. Bändi
kaubamärgiks sai pärast nendega liitumist laulja Ozzy Osbourne, kelle ainulaadne
metalse kõlaga monotoonne hääl on olnud Black Sabbathi eduloo aluseks läbi
aastakümnete. Black Sabbath saavutas laialdasema tuntuse 1970. aastal, mil ilmus
nende teine LP "Paranoid", kus laiema tuntuse said nimilugu "Paranoid", plaadi
esilugu "War Pigs", mis kajastas tollal Vietnami sõja vastast protesti ja "Iron
Man".

Läbi nelja aastakümne keerelnud koosseisumuudatused on olnud tunnistajaks Ozzy
Osbournei ja tema järglaste-Ronnie James Dio ja Tony Martini- tulemisele,
minemistele ja naasmistele(rääkimata Deep Purplei ekslauljast Ian Gillanist ja
Glenn Hughesist, kes mõlemad pidasid vastu ühe albumi perioodi(David Donato, Ray
Gillen ja Dave Walker ei suutnud sedagi). Black Sabbathi koosseisus on läbi
aegade mänginud ja laulnud mitmeid kuulsusi, nagu Ronnie James Dio (vokaal), Ian
Gillan (vokaal), Cozy Powell (trummid), Glen Hughes (vokaal, bass) ja paljud
teised. Kuulsaim on aga alljärgnev nn originaalkoosseis.



https://et.wikipedia.org/wiki/Belgia

Belgia Kuningriik asub Lääne-Euroopas. Belgial on ühine piir Prantsusmaa,
Hollandi, Luksemburgi ja Saksamaaga.

Belgia jaguneb kolmeks piirkonnaks: prantsuskeelne Valloonia, hollandikeelne
Flandria ja Pealinna Brüsseli piirkond.

Belgia sai ametlikult sõltumatuks Madalmaade Kuningriigist, mis koosnes
Belgiast, Hollandist ja Luksemburgist 4. oktoobril 1830. Iseseisvuspäevana
tähistatakse 21. juulit, mil Léopold I sai 1831. aastal esimeseks Belgia
kuningaks.

Belgias on tööjõulisi 5,07 miljonit. Töötus on 7,9% ja 15,2% elanikkonnast elab
alla vaesuspiiri.

Belgia tähtsaimad ekspordipartnerid on Saksamaa 19,58%, Prantsusmaa 17,71%,
Holland 11,84%, Suurbritannia 7,21%, Ameerika Ühendriigid 5,37%, Itaalia 4,77%
(2009).

Belgia tähtsaimad impordipartnerid on Holland 17,93%, Saksamaa 17,14%,
Prantsusmaa 11,69%, Iirimaa 6,26%, Ameerika Ühendriigid 5,74%, Suurbritannia
5,07%, Hiina 4,09% (2009).

2011. aasta 31. detsembri seisuga elas Belgias 11 071 483 inimest. 97%
elanikkonnast elab linnades.

Sündimuskordaja on 10,1 promilli ja suremuskordaja 10,5 promilli (2010. aasta
seisuga).

Belgias on 21 tasulist päevalehte, millest kõige suurema trükiarvuga
hollandikeelne ajaleht on De Standaard ja prantsuskeelne Le Soir.

Belgias on 25 telekanalit. Flandrias on kõige populaarsem telekanal Een, mille
vaadatavus oli 2008. aastal 31,7%. Valloonias on kõige vaadatum RTL-TVI (19,3%).

Reini jõest lõunas asuvad Madalmaade territooriumid kuulusid Rooma Impeeriumi
ajal Gallia Belgica provintsi koosseisu ning seal elutsesid erinevad germaani
hõimud, lõuna pool aga gaulid, kes aja jooksul segunesid germaani hõimudega.
Keskajal olid Põhjamere ääres Madalmaad, Calais'st põhja pool Saksamaa erinevate
vürstiriikide ja piiskopkondade osa (Ost-Fryslan) ning kuulus Brabanti ja
Burgundia hertsogi ja Saksa Rahva Püha Rooma Riigi valduste hulka.

14. ja 15. sajandil omandasid Burgundia hertsogid Philippe Julge ja Charles Südi
abielude kaudu Flandria (Belgia) ja Hollandi (Burgundia Madalmaad).

Saksa kuningas Karl V järglased ei suutnud friislasi ja Gelderseni maid alistada
ja maad vallutada. Maa-ala vallutasid ja ühendasid alles Habsburgide dünastia
esindajad 1540. aastal.

16. sajandil Madalmaade majanduslikus arengus kujunesid välja piirkondlikud
erinevused: Põhja, rannikuäärsetes provintsides Hollandis ja Zeelandis oli
arenenud kaubandus ja meresõit. Lõunamaades, mandriosas: Flandrias ja Brabantis,
oli arenenud manufaktuuritööstus.

Pärast Madalmaadel toimunud Felipe II vastast Madalmaade ülestõusu, eraldus
Madalmaade põhjaosa Lõuna-Madalmaadest, 1579 moodustasid Madalmaade põhjapoolsed
protestantlikud provintsid Utrechti liidu, milles lubasid üksteist toetada
sõjategevuses katoliku Hispaania vastu. Seda lepingut peetakse ka tänapäevase
Hollandi riigi asutamiseks. 26. juulil 1581 kuulutati välja Hollandi Vabariik.
1584. aastast alates juhtis Madalmaade vabadusvõitlust Oranje Mauritz, 1609.
aastal sõlmiti rahu Itaalia ja Madalmaade vahel. Lõplikult kuulutati Holland
iseseisvaks Kolmekümneaastane sõja lõpetanud Vestfaali rahuga. Pärast
Kaheksakümneaastast sõda (1568–1648) saavutas Holland lõpliku iseseisvuse.

Lõuna-Madalmaad valitsesid aga Hispaania Habsburgid (1579–1713) ja Austria
Habsburgid (1713–1794) ning Napoleon I annekteeris alad (1794–1815) Prantsuse
revolutsioonisõdades.

Napoleoni sõdade lõpu järel võitjariikide korraldatud 1815. aasta Viini
kongressi otsusega liideti Holland ja Lõuna-Madalmaad (ligikaudu tänapäevane
Belgia) ühendati konstitutsioonilisse monarhiasse Madalmaade ühendatud
kuningriik, kuhu kuningas Willem I tuli Oranje-Nassau dünastiast. Madalmaade
ühendatud kuningriik ja Luksemburgi Suurhertsogiriik moodustasid Oranje-Nassau
dünastia võimu all personaaluniooni.

1830. aasta Belgia revolutsiooni tulemusel pürgisid belglased iseseisvusele
Madalmaade ühendatud kuningriigist. 21. juulil 1831. aastal sai Léopold I,
Saksi-Coburgi ja Gotha dünastiast esimeseks Belgia kuningaks. 2. augustil
tungisid Hollandi väed Belgiasse. Rahutused kestsid 8 aastat, kuid 1839 sõlmisid
2 riiki lepingu, kus tunnustati Belgia iseseisvust.

Suurbritannia maadeuurija Henry Morton Stanley retked Kongo alal olid äratanud
belglaste kuninga Léopold II huvi Kesk-Aafrika vastu. Aastal 1876 korraldas
kuningas Léopold II Brüsselis geograafiaalase konverentsi, kuhu kutsus kokku
geograafe, filantroope ja valitsejaid kogu Euroopast. Tal õnnestus osalejaid
veenda, et tuleb luua Rahvusvaheline Aafrika Ühing (International African
Association), millest sai tegelikult Léopoldi tööriist Kongo allutamisel.



https://et.wikipedia.org/wiki/2016._aasta_suveol%C3%BCmpiam%C3%A4ngud

2016. aasta suveolümpiamängud olid XXXI olümpiaadi suveolümpiamängud, mis
toimusid 5.–21. augustini 2016 Brasiilias Rio de Janeiros. Need olid esimesed
Lõuna-Ameerikas toimunud olümpiamängud.

Võistluste peaareen oli Maracanã staadion. Lisaks toimusid osad võistlused São
Paulos, Belo Horizontes, Salvadoris, Brasílias ja Manauses.

Suveolümpiamängudel osales üle 11 000 sportlase 205 riigist, lisaks osales ühtse
võistkonna pagulaskoondis. Esimest korda osalesid suveolümpiamängudel Kosovo ja
Lõuna-Sudaan.

2016. aasta suveolümpiamängudel oli kavas 306 võistlust 28 spordialal. Uuesti
oli olümpiakavasse võetud ragbi (viimati oli kavas 1924. aastal) ja golf
(viimati oli kavas 1904. aastal).

2016. aasta suveolümpiamängude korraldamisõigust taotles seitse linna: Tōkyō
(Jaapan), Rio de Janeiro (Brasiilia), Praha (Tšehhi), Chicago (USA), Madrid
(Hispaania), Doha (Katar) ja Bakuu (Aserbaidžaan). Viimasesse vooru jõudsid
neist Tōkyō, Rio de Janeiro, Chicago ja Madrid.

Kõige vähem võimalusi arvati olevat Prahal ning Madridil, sest 2012. aasta
suveolümpiamängud toimusid Londonis. Samuti puudub Praha lähedal suur veekogu,
mille tõttu tegid korraldajad ettepaneku korraldada purjeregatt Poolas
Läänemeres.

2. oktoobril 2009 Kopenhaagenis toimunud ROK-i 121. istungil valiti
olümpiamängude korraldajaks Rio de Janeiro.

2016. aasta suveolümpiamängude avatseremoonia toimus 5. augustil Maracanã
staadionil. See oli esimene kord pärast 1900. aastast, mil suveolümpiamängude
avatseremoonia ei toimunud kergejõustikustaadionil.

Olümpiavande andis sportlaste nimel Brasiilia purjetaja Robert Scheidt,
kohtunike nimel Martinho Nobre ja treenerite nimel Adriana Santos.

¹ = ROK koondab ujumise, kujundujumise, veepalli ja vettehüpped veespordi alla.
² = ROK koondab riistvõimlemise, trampoliinvõimlemise ja iluvõimlemise
võimlemise alla.

Suurim võistkond oli Ameerika Ühendriikidel (554 sportlast). Väikseim võistkond
oli Tuvalul (1 sportlane). Esimest korda võistlesid suveolümpiamängudel ühtse
võistkonnana Kosovo ja Lõuna-Sudaan.

Lisaks 205 ROK-i liikmesriigile osalevad olümpiamängudel olümpialipu all
pagulaskoondis (10 sportlast), kuhu kuuluvad eri riikide pagulassportlased, ja
sõltumatud sportlased, kuhu kuuluvad Kuveidi sportlased, sest ROK on peatanud
Kuveidi Olümpiakomitee tegevuse.

2016. aasta suveolümpiamängude maskott on Vinicius, kes on saanud nime Brasiilia
luuletaja ja helilooja Vinicius de Moraese järgi. Vinicius on segu paljudest
Brasiilias elavatest loomadest.

Viniciuse kaaslaseks on paraolümpiamängude maskott Tom, kes sai nime teise
Brasiilia muusiku, Antônio Carlos Jobim järgi.



https://et.wikipedia.org/wiki/Itaalia

Itaalia, ametliku nimega Itaalia Vabariik (itaalia keeles Repubblica Italiana),
on riik Euroopas.

Itaalia asub 800 km Vahemerre ulatuval saapakujulisel Apenniini poolsaarel.
Põhjas moodustavad loodusliku piiri Alpid. Itaaliale kuuluvad Sitsiilia,
Sardiinia ja hulk väiksemaid saari.

Põhjas on Itaalial maismaapiir Austria (430 km), Prantsusmaa (488 km), Sloveenia
(232 km) ja Šveitsiga (740 km). Rannajoone pikkus on 7600 km. Enklaavina asuvad
Itaalia territooriumil iseseisvad San Marino ja Vatikani riigid.

Itaalia pealinn Rooma oli Vana-Rooma tähtsaima linnana sajandeid Lääne
tsivilisatsiooni poliitiline ja kultuuriline keskus. Lääne-Rooma keisririigi
kokkuvarisemise järel tungisid Itaaliasse germaanlased, idagoodid, langobardid
ja normannid. Hiliskeskaegses Itaalias sai alguse renessanss – vaimne ja
kultuuriline murrang Euroopa ühiskonnaelus, kunstis ja kirjanduses, aidates
samal ajal kaasa varakapitalistlike suhete tekkimisele linnades.
Renessansiajastu silmapaistvaimaks keskuseks kujunes Firenze. 16. sajandil
toimunud sõdade järel langes Itaalia oma naabrite Prantsusmaa, Hispaania ja
Austria hegemoonia alla. Itaalia ühinemine 19. sajandil liitis sealsed arvukad
väikeriigid Itaalia kuningriigiks. Aastal 1922 alguse saanud fašism sai lõpu
riigi lüüasaamisega II maailmasõjas. Aastast 1946 on Itaalia vabariik.

2015. aastal oli Itaalia majandus maailmas 12. ja Euroopas 4. kohal. Itaalia
inimarengu indeks on 0,872 ja oodatav eluiga 82,4 aastat (2014. aasta seisuga).
Itaalia on Euroopa Liidu, NATO, Euroopa Nõukogu ja OECD asutajaliige; samuti G7,
ÜRO ja Schengeni viisaruumi liige. Itaalias asub riikidest enim UNESCO
maailmapärandi nimistusse kuuluvaid objekte ning riik on turistide
külastatavuselt maailmas viiendal kohal.

Itaalia on parlamentaarne vabariik. II maailmasõja järel 1946. aastal riigikorra
küsimuses korraldatud referendumil pooldas 54% osavõtnutest vabariiki (ülejäänud
monarhiat). Itaalia Põhiseaduslik Assamblee võttis 1947. aasta 27. detsembril
vastu uue põhiseaduse, mis kehtestas parlamentaarse demokraatia. Uus põhiseadus
jõustus 1. jaanuaril 1948.

Itaalia presidendi valib seitsmeks aastaks parlamendisaadikutest ja maakondade
esindajatest koosnev valijatekogu. Presidendiamet on Itaalias pigem
tseremoniaalne, ta võib parlamendi ennetähtaegselt laiali saata, nimetada
ametisse Ministrite Nõukogu esimehe (peaministri), kinnitada peaministri
soovitusel ametisse valitsuskabineti liikmed. Riigi president on Kõrgema
Kaitsenõukogu eesistuja ja armee ülemjuhataja.

Riigi kõrgeim seadusandlik organ on kahekojaline parlament, mille mõlemal kojal
on võrdsed õigused ja kohustused. Alamkoda ehk Saadikutekoda koosneb 630 valitud
liikmest, ülemkoda ehk Senat 315 valitud ja mõnest eluaegsest (määratud)
liikmest. Mõlemad kojad valitakse üldistel valimistel ametisse viieks aastaks.

Täidesaatev võim kuulub Ministrite Nõukogule (lihtsustatult valitsusele), mille
esimehe nimetab ametisse riigi president.

Itaalias on 20 maakonda, mis omakorda jagunesid 2016. aasta lõpu seisuga 107
provintsiks (sealhulgas 14 suurlinnapiirkonda) ja 7983 vallaks (comune).

Provintsid koosnevad mitmest vallast ning tavaliselt moodustavad mitu provintsi
omakorda maakonna. Ainsaks erandiks on autonoomne piirkond Valle d'Aosta, mille
provintsid kaotati 1945. aastal.

Iga provintsi eesotsas on president, seadusandlikuks organiks on provintsi
nõukogu ja täitevorganiks provintsi valitsus. President ja nõukogu liikmed
valitakse korraga, provintsis alaliselt elavate kodanike poolt. Valitud
presidendi (vajab esimeses või teises hääletusvoorus absoluutset häälteenamust)
koalitsioon omab nõukogus kolm viiendikku kohtadest. Valitsuse istungit juhatab
president, kes määrab ametisse nõukogu teised liikmed (itaalia keeles:
assessori).

Lõuna-Tirol ja Trentino on autonoomsed provintsid ning erinevalt kõigist
teistest provintsidest on neil maakonnaga (itaalia keeles regione) samasugune
seadusandlik võim – need provintsid ei ole allutatud maakonnale, mille koosseisu
nad kuuluvad.

Valdav osa Itaaliast on mägine. Põhjas asetsevad Alpid. Kõrgeimad mäed asuvad
Alpide lääne- ja keskosas, kus mitmed mäetipud ületavad 4000 m kõrguse, sh Mont
Blanc (4807 m), Monte Rosa (4634 m) ja Matterhorn (4478 m). Alpide jätkuks
Kirde-Itaalias on Dolomiidid, mille kõrgeim tipp on 3343 meetriga Marmolada.
Piki kogu Apenniini poolsaart pea 2000 km Liguuriast kuni Sitsiiliani kulgevad
Apenniinid, mille kõrgeim tipp 2912 m asub Gran Sasso mäeahelikus. Mägised on ka
Sitsiilia ja Sardiinia.

Umbes veerand riigi territooriumist moodustavad tasandikud. Suurim neist on Po
madalik (pindalaga üle 44 000 km2), mis moodustus Po (pikkus 652 km) ja selle
lisajõgede setete kogunemisega.

Järvede arv on Itaalias umbes 1500. Suurema osa neist moodustavad väikesed
mäestikujärved. Itaalia tuntuimad ja tähtsaimad järved asuvad maa põhjaosas
Milano ümbruses. Nende hulka kuuluvad Garda järv, Lago Maggiore, Como järv, Iseo
järv ja Lugano järv.

Itaalia asub keeruka geoloogilise ehitusega piirkonnas. Maa lõunaosa asub väga
lähedal Euraasia ja Aafrika laama kokkupuutepiirile. Vahemeres Euraasia laama
alla tungiv Aafrika laam põhjustab seismilist ja vulkaanilist aktiivsust
(tuntumad vulkaanid on Etna ja Vesuuv). Aastas registreeritakse riigis ligi kaks
tuhat väiksemat maavärinat. Maavärinaohtlikuks piirkonnaks loetakse pea poolt
kogu riigi territooriumist. Suurimad katastroofid on seni esinenud laamade
piirialal asuvas Lõuna-Itaalias, kuid harva võib maavärinaid esineda ka Itaalia
põhjaosas. Viimase 2000 aasta jooksul on Itaalias dokumenteeritud üle 400
purustava maavärina. Alates aastast 1905 on esinenud 15 suuremat maavärinat,
neist kõige ohvriterohkeim toimus 1908. aastal Sitsiilias, võttes ligi 70 000
inimese elu.

Mitmekesise maastiku ja territooriumi pikisuunalise väljavenitatuse tõttu on
Itaalia kliima suuresti varieeruv. Maa põhja- ja lõunaosa õhutemperatuuride vahe
võib olla märkimisväärne ja seda eriti talvel.

Rannikupiirkonnas, kus asuvad suuremad linnad, on tüüpiline vahemereline kliima,
mida iseloomustavad pehmed talved ning kuumad ja tavaliselt kuivad suved. Kuiva
suveperioodi intensiivsus ja kestvus pikeneb riigi lõunasuunas. Läänerannikul
esineb idarannikuga võrreldes rohkem sademeid. Idarannik on samal ajal tuulisem.
Apenniinide piirkonnas on ilm sageli külmem ja sademeterohkem kui rannikul.
Mäetipud on talvel sageli lumised.

Lõuna-Itaalia (eriti Sitsiilia ja Sardiinia) suved on väga kuumad.
Päikesepaistelist ilusat ilma esineb pikkade perioodide kaupa. Aasta keskmine
sademete hulk on vahemikus 430–850 mm. Juuli keskmine õhutemperatuur on
vahemikus 19...33 °C (Catanias), jaanuaris 9...15 °C (Messinas).

Po madalikul esineb sellele piirkonnale iseloomulik kliima. Sademeid võib
esineda aastaajast sõltumata. Kuigi talvekuud võivad olla küllalt külmad,
lumised ja udused, on suvekuud seal pea sama kuumad ja päikesepaistelised kui
Lõuna-Itaalias. Äikesetormid on sagedased suviti ja sügiseti, kuid sademeid
esineb sel perioodil ebaühtlaselt.

Põhja-Itaaliat iseloomustavad külmad Alpidele iseloomulikud talved ja sajused
suved. Äikesetorme võib esineda kevadest sügiseni. Madalamatel kõrgustel
Lombardia järvede piirkonnas on pehmemad talved ja soojemad suved.
Päikesepaistet esineb seal keskmiselt 3–4 tundi talvel ja umbes 9 tundi suvel.

Alpide eelmäestikes puhub sügisel ja talve lõpus sageli kuiv ja soe föön. Aadria
mere rannikul võib samal perioodil esineda külm boora, mille tugevad iilid
(kohati üle 100 km/h) mõjutavad merehoovusi ja põhjustavad mõnikord Veneetsias
üleujutusi. Lõuna-Itaalias võib aastaringselt puhuda lämbe, väga niiske ja kuum
siroko (tugevad sirokod esinevad siiski tavaliselt kevadel ). Sahara kõrbest
sirokoga üle Vahemere kandunud liivatolm annab vihmale omapärase värvuse.

Euroopa maade hulgas on Itaalia elustiku mitmekesisus üks kõrgemaid ning see on
tingitud eelkõige maa geograafilise asukoha ja kliimatingimuste tõttu. Riigi
loomastikus on esindatud üle 57 000 liigi, kellest umbes 55 000 on selgrootud.
Selgroogsete hulgas on märkimisväärne hulk endeemseid liike, nende hulgas
kahepaiksed (31,8%) ja mageveekalad (18,3%). Selgroogsetest on 672 liiki IUCNi
punane nimistu alusel ohustatud ning 6 liiki on lähiminevikus Itaalia loodusest
kadunud. Taimestiku hulgas on samuti endeemide hulk tähelepanuväärne, ulatudes
15%-ni.

Umbes 30% Itaalia territooriumist hõlmavad metsad, mille pindala on põllumaade
vähenemise tõttu kasvanud viimase 30 aasta jooksul 26,7%, ulatudes 2013. aastal
umbes 11 miljoni hektarini. Kriitiliselt ohustatud sitsiilia nulg kuulub kõige
haruldasemate puuliikide hulka kogu Euroopas.

Itaalias asub 22 rahvusparki, mille pindala on ligi 1 miljon hektarit,
moodustades 5% riigi territooriumist. Ligi 20% riigi pindalast on kuulub Natura
2000 kaitstavate alade võrgustikku. Ümber Apenniini poolsaare asub 23
merekaitseala ja kaks mereparki, mille kogupindala on umbes 200 000 ha.

Itaalia elanike arv on 60,66 miljonit, millega riik asetseb maailmas 24. kohal
ja Euroopa Liidus 4. kohal (Saksamaa, Prantsusmaa ja Suurbritannia järel).
Asustustihedus on 201,3 inimest ühe ruutkilomeetri kohta, mis on kõrgem kui
Euroopa keskmine.

Itaalia elanikkonda, mis on koondunud põhiliselt rannikupiirkonda ja
tasandikele, iseloomustab pensioniealiste inimeste kõrge osakaal (20%
elanikkonnast) ja madal sündimus (9,2 sündi 1000 elaniku kohta). Meeste oodatav
keskmine eluiga on 79,1 ja naistel 84,3 aastat.

19. sajandi teises pooles hakkas Itaaliast inimesi massiliselt Ameerikasse
emigreeruma. Vahemikus 1860–1914 rändas riigist välja ligi 9 miljonit inimest.
Teine väljarände laine sai alguse II maailmasõja järel ja kestis 1970.
aastateni. Kokku rändas Itaaliast 100 aasta jooksul välja ligi 13 miljonit
inimest.

Immigratsioon Itaaliasse on märkimisväärselt kasvanud alates 1990. aastatest.
Itaalia statistikaameti andmetel elas riigis 2016. aasta alguse seisuga veidi
üle 5 miljoni sisserändaja, mis moodustas 8,3% kogu elanikkonnast. Suurimad
võõramaalaste kogukonnad on rumeenlased (üle ühe miljoni), albaanlased ja Maroko
päritolu sisserändajad (mõlemaid ligi pool miljonit). Neile saab lisada ka
riigis illegaalselt viibivad migrandid, keda on sadu tuhandeid.

Katoliiklus on Itaalias levinuim religioon, kuigi see pole enam alates 1985.
aastast riigiusk. 2016. aastal pidas end katoliiklaseks 71,1% Itaalia
elanikkonnast.

Väiksemad kristlikud religioonirühmad moodustavad õigeusklikud (1,5 miljonit),
protestandid (0,66 miljonit), Jehoova tunnistajad (0,44 miljonit ) jm.

Viimaste aastakümnete immigratsioonisurve tõttu on Itaalia elanikkonna hulgas
kasvanud moslemite osakaal (1,9 miljonit ehk 3,1%). Veel on sisserändajate
hulgas levinud budism (0,26 miljonit), hinduism (0,17) ja sikhism (0,15).

Itaalias on kapitalistlik majandussüsteem. 2015. aastal oli Itaalia majandus
maailmas 12. ja Euroopas 4. kohal. Itaalia on WTO, G7, Euroopa Liidu ja OECD
liige. Alates 2002. aastast kuulub Itaalia eurotsooni. Arvestuslik sisemajanduse
kogutoodang (2015) jaotub sektorite kaupa järgmiselt: teenindussektor – 74%,
tööstus – 23,7% ja põllumajandus – 2,3%.

Itaalia majandussektori omapäraks on keskmiste, väikeste ja väga väikeste
ettevõtete domineerimine (eelkõige töötleva tööstuse sektoris). Üle 70%
ettevõtetest on perefirmad. Selliste ettevõtete osakaal, kus töötab vähem kui
259 inimest, on Itaalia majanduses koguni 75% (EL keskmine on 55%).

Riigi majandusele on iseloomulik erinev majanduslik areng Põhja- ja
Lõuna-Itaalias. Maa põhjaosa on majanduslikult paremal järjel, seda on taganud
edukas tööstussektor ja suurem eraettevõtete osakaal. Lõuna-Itaalia majandus on
aeglasemalt kasvanud erinevatel põhjustel (nt väljaränne Lõuna-Itaaliast
peamiselt Ameerikasse ja sisemigratsioon lõunast põhja) ja seda iseloomustab
põllumajanduse suurem osakaal ning riiklikud suurettevõtted. Lõhe maa põhja- ja
lõunaosa majandusarengus kujunes välja 20. sajandil. Tänapäeval on
Põhja-Itaalias edukad tööstuspiirkonnad viinud sealsed maakonnad Euroopa
rikkaimate hulka.

Itaalia majandus arenes kiirelt eelkõige 20. sajandi teises pooles ning sellele
aitasid kaasa aitasid edukad reformid ja erastamisprotsess.

2008. aastal maailma tabanud majanduskriisi järel on Itaalia majandus olnud
mitmeid aastaid järjest languses. Riigi konkurentsivõimet ja majandusarengut
pärsivad mitmed struktuursed probleemid nagu kõrge maksukoormus (2015. aastal
47,9%) ning sellega seonduv suur varimajanduse osakaal, komplitseeritud ja
aeglaselt töötav kohtusüsteem, ebaefektiivne tööturg, korruptsioon ja
organiseeritud kuritegevuse levik.

Küllalt kõrge on riigis töötuse tase – 2015. aastal arvestuslikult 11,9%.
Riigieelarve puudujääk oli aastatel 1995–2015 keskmiselt 3,5%. Defitsiidi
katmiseks võetud laenud suurendavad riigi võlakoormust, mis moodustas 2015.
aasta lõpus sisemajanduse koguproduktist 132,6%. Selle näitajaga oli Itaalia
riigivõlg maailma maade hulgas neljandal kohal (Jaapani, Kreeka ja Liibanoni
järel).

2015. aastal külastas Itaaliat 50,7 miljonit turisti, kes kulutasid riigis 39,4
miljardit dollarit. Riik platseerus turistide arvu poolest maailma maade hulgas
viiendale kohale (eespool on Prantsusmaa, USA, Hispaania ja Hiina).
Välisriikidest saabus külastajaid 2015. aastal enim Saksamaalt (10,9 miljonit),
USA-st (4,5 miljonit), Prantsusmaalt (4,3 miljonit), Hiinast (3,3 miljonit),
Suurbritanniast (3,3 miljonit), Šveitsist (2,7 miljonit) ja Austriast (2,3
miljonit). Turismisektorit toetab asjaolu, et Itaalias asub maailma riikidest
enim UNESCO maailmapärandi nimistusse kuuluvaid objekte. Kõige enam külastatavad
Itaalia maakonnad olid 2015. aastal: Veneto (10,6 miljonit), Lombardia (7,3
miljonit), Toscana (6,8 miljonit), Lazio (6,8 miljonit) ja Trentino-Alto Adige
(5,5 miljonit).

Itaalia majandus on tugevalt väliskaubandusele orienteeritud. Itaalia eksportis
2015. aastal kaupu 459 miljardi dollari väärtuses, mis oli 13,3% vähem kui
eelneval aastal. Ekspordi osakaal sisemajanduse kogutoodangust moodustas 21,1%.
Lõviosa ekspordist saadeti Euroopasse (62,9%), järgnes Aasia (17,3%),
Põhja-Ameerika (10,4%) ja Aafrika (4,5%).

Riik imprtis 2015. aastal kaupu 409 miljardi dollari väärtuses, mis oli 13,7%
vähem kui eelneval aastal. Suurem osa kaupadest imporditi Euroopa maadest
(67,0%), järgnes Aasia (20,3%), Aafrika (5,2%) ja Põhja-Ameerika (4,6%).

Itaalias ehitati 1920. aastatel maailma esimesed kiirteed – autostradad.
Maanteede kogupikkus on 487 700 km, neist 6700 km on kiirteed. Maanteedel liigub
rohkelt transpordivahendeid. 1000 elaniku kohta on Itaalias 679 (2014)
mootorsõidukit. Kiirteedel on kiirusepiirang 130 km/h, tavalistel maanteedel 90
km/h ja asulates üldjuhul 50 km/h.

Raudteevõrgu kogupikkus on Itaalias üle 20 000 km, sellest on elektrifitseeritud
peaaegu 13 000 km. Standardne rööpmelaius on 1435 mm, kuid esineb ka
kitsarööpmelisi 1000 mm (122 km) ja 950 mm (151 km) rööbasteid. Erinevalt
väljakujunenud maanteevõrgust areneb raudteevõrk endiselt edasi. Uute
raudteelõikude ehituse eesmärgiks on ühendada olulisemad Itaalia linnad
kiirraudteega, samas soovitakse arendada kiirraudteeühendust Euroopa
suurlinnadeni. Itaalia kiirraudteedel liiguvad rongid maksimaalse kiirusega
300–360 km/h. Reisivedude maht oli Itaalia raudteedel 2014. aastal ligi 40
miljardit reisijakilomeetrit ja kaubavedude maht 10 miljardit tonnkilomeetrit.

Itaalias on suuremaid sadamaid üle 40 (rohkus on tingitud eelkõige geograafilise
asendi tõttu). Läbi sadamate liikus 2014. aastal kaupa 443 miljonit tonni,
millega riik on Euroopas kolmandal kohal (Hollandi ja Suurbritannia järel).
Suurimad Itaalia kaubasadamad on Genovas, Triestes ja Tarantos. Kõigis nendes
sadamates käideldi 2011. aastal kaupu üle 40 miljoni tonni. Itaalia sadamad
teenindasid 2014. aastal 72,2 miljonit reisijat, olles selle näitajaga Euroopas
esikohal. Suurimad reisisadamad on Messinas, Napolis, Reggio Calabrias ja
Capril.

Lennuväljade arv oli 2013. aastal 129 (neist 98-l on maandumisrajad sillutatud).
2014. aastal teenindasid lennuväljad veidi üle 150 miljoni reisija. Suurimad
lennuväljad on Rooma Fiumicino (2014. a 38 miljonit reisijat ), Milano Malpensa
(19 miljonit), Milano Linate (9 miljonit), Bergamo (8,8 miljonit) ja Veneetsia
(8,4 miljonit).

Loodusvarade poolest vaese Itaalia energiamajandus sõltub suuresti impordist.
Kodumaisest energiavajadusest kattis riik impordiga 2014. aastal ligi 75%.
Tšornobõli katastroofi järel toimunud referendumiga (1987) loobus itaalia
täielikult oma tuumaenergia programmist ning olemasolevad reaktorid (4 töötavat
ja 2 valmimisjärgus reaktorit) suleti. Itaalia energia omatoodang moodustas
2014. aastal 37,6 Mtoe (megatonni nafta ekvivalenti). Lisaks imporditi 115 Mtoe
väärtuses energiat. Põhilised imporditavad energiakandjad olid toornafta (2014.
a 59 Mt) ja maagaas (2015. a 61 mld m3). Maagaasi imporditakse riiki peamiselt
torutranspordi abil ning suuremad varustajad on Venemaa (51%), Alžeeria (13%) ja
Liibüa (13%). Riigisisene elektritarbimine moodustas 2014. aastal 304 TWh,
sellest imporditi 44 TWh ehk 14,5%. Elektri tootmisel oli 2013. aastal
taastuvate energiaallikate osakaal 34% (peamiselt hüdroenergia, päikeseenergia,
bioenergia ja tuuleenergia).

Itaalia relvajõudude hulka kuuluvad maa-, mere- ja õhuväed ning karabinjeerid.
Armee allub Kõrgemale Kaitsenõukogule, mille eesistuja on riigi president.
Viimane täidab ka armee ülemjuhataja kohuseid. Teised kõrgemad juhtimisorganid
on kaitseministeerium, kindralstaap ja relvajõuliikide peastaabid. Alates 2005.
aastast on sõjaväeteenistus vabatahtlik. Itaalia armee aktiivses teenistuses on
kokku ligi 285 000 inimest, kellest 107 000 kuuluvad karabinjeeride ridadesse.
Riigi kaitse-eelarve moodustas 2014. aastal SKT-st 1,1%. NATO tuumarelvade
paigutusstrateegia alusel hoitakse Itaalias 90 USA-le kuuluvat tuumarelva.

Itaalia maavägede isikkoosseisu suurus on umbes 104 000. Lahingutehnika hulka
kuuluvad nt tankid Ariete (200 tk) ja Leopard 1 (120 tk reservis), jalaväe
lahingumasinad Dardo (200 tk), tankihävitajad Centauro (300 tk), ründekopterid
Mangusta (60 tk) ja soomustransportöörid M113 (250 tk).

Itaalia mereväe tegevteenistuse isikkoosseisu kuulub ligikaudu 34 000 inimest,
kelle käsutuses on 38 tähtsamat sõjalaeva ja 123 õhusõidukit. Laevastikku
kuuluvad kaks lennukikandjat, hävitajad (4 tk), allveelaevad (6 tk) ja
mitmekülsed fregatid. Itaalia laevastik on lähiminevikus osalenud üle maailma
mitmel rahutagamisoperatsioonil.

Itaalia õhuvägedesse kuulub ligikaudu 44 000 tegevteenistujat, kelle käsutuses
on üle 500 lennumasina, sh hävituslennukid (67 tk), ründelennukid (136 tk) ja
helikopterid. Vananenud hävitajaid on asendamas Eurofighter Typhoonid. Vägede
transportimisel on abiks sõjaväe transpordilennukid (CH-47F, TTH NH-90).

Armeejõudude autonoomse korpuse moodustavad karabinjeerid – sandarmeeria ja
sõjaväepolitsei, kes tegelevad korra tagamisega nii sõjaväelaste ja
tsiviilisikute hulgas. Kuigi karabinjeeride erinevad harud annavad aru
erinevatele ministeeriumidele (sõltuvalt üksuse funktsioonist), allub korpus
avaliku korra ja turvalisuse tagamisel siseministeeriumile.

Kuigi Itaalia tervishoiu eest vastutab tervishoiuministeerium, on suur osa
korraldusest antud üle regioonidele ja kohalikele omavalitsustele (Azienda di
Sanità Locale). Nüüdisaegne riiklik tervishoiu süsteem kehtestati 1978. aastal
(eelnev süsteem kehtis II maailmasõja lõpust alates). Tervishoiusüsteemi on
riigis alates 1990. aastatest mitmeid kordi reformitud. Konkurentsi edendava
meetodina on inimestel lubatud tervishoiuteenuse pakkujat valida.

Riiklik tervishoiusüsteem pakub tasuta või madala maksumusega arstiabi kõikidele
riigi residentidele ja nende pereliikmetele, tudengitele ja pensionäridele
(kaasa arvatud kõik Euroopa Liitu kuuluvate riikide kodanikud). Erakorralist
meditsiiniabi saavad kõik inimesed, nende hulgas riiki külastavad isikud
(elukohast ja rahvusest sõltumata). Riik rahastab pea kõiki pakutavaid
teenuseid, mille hulka kuuluvad visiidid pere- ja erialaarstide juurde,
haiglaravi (testid, ravi, kirurgia jms), operatsioonijärgne taastusravi,
ambulatoorne ravi. Samuti tasutakse riigi poolt kas 100% või osaliselt ravimite
eest.

2016. aastal Bloombergi poolt avaldatud uuringu põhjal kuulub Itaalia
tervishoiusüsteem maailma parimate hulka (olles kokkuvõttes teisel kohal
Singapuri järel). Suurem osa Itaalia elanikkonnast on tervishoiu korraldusega
väga rahul. Süsteemi nõrkuseks peavad elanikud eelkõige pikki ootejärjekordi.

Maailma Terviseorganisatsiooni raporti järgi oli 2015. aastal inimeste oodatav
eluiga Itaalias 82,7 aastat (meestel 80,5 ja naistel 84,8 aastat). Selle
näitajaga oli Itaalia Euroopas kolmandal ja maailmas seitsmendal kohal. 2012.
aastal kulutas riik 9,2% sisemajanduse kogutoodangust tervishoiule. Nendest
kulutustest jäi 77% avaliku sektori kanda. Sarnaselt teiste Euroopa maadega on
kulutused riigi tervishoiusektorile viimastel aastatel langenud. Selle on
osaliselt tinginud valitsuse soov vähendada riigieelarve defitsiiti.

Riiklikud haiglad annavad heal tasemel arstiravi, kuid on sageli ülekoormatud.
Selle põhjuseks on viimasel ajal alarahastus. Igas Itaalia linnas on olemas
vähemalt üks kliinik või haigla. Riiklikud ja erahaiglad pakuvad mõlemad sarnast
kõrgetasemelist ravi, kuid ravitingimused võivad suuresti erineda. Erahaiglad
suudavad patsientidele oluliselt paremaid palatitingimusi pakkuda, kuid nende
raviteenused on üsna kulukad. Põhja- ja Kesk-Itaalia haiglad on üldjuhul
Lõuna-Itaalia omadest paremini varustatud. Hambaravi on üldjuhul kallis ja seda
teostavad peamiselt erakliinikud.

Riiklikult finantseeritud 8 aastat kestva haridustee peavad 6–16 aastased lapsed
läbima kohustuslikus korras. Riiklik haridussüsteem on viieastmeline:

8 aastat kestva kohustusliku koolisüsteemi läbimisel on võimalik haridusteed
jätkata kutsekoolis või gümnaasiumis, kus peab läbima kaks kaheaastast
süvendatud õppega kursust. Viimane õppeaasta on ette nähtud oma teadmiste
süvendamiseks ja kõrgkooli astumise ettevalmistamiseks. Kutsekoolides kestab
hariduse omandamine 3–4 aastat sõltuvalt sellest, kas õpilane soovib oma
õpinguid ülikoolis jätkata.

Kõrgharidust saab omandada ülikooli- ja mitteülikoolisektorisse kuuluvates
kõrgkoolides. Ülikoolisektorisse kuuluvad riiklikud, era- ja välisülikoolid,
magistri- ja doktoriõppe kõrgkoolid (Scuola Superiore Universitaria) ning
IT-kolledžid. Mitteülikoolisektorisse kuuluvad polütehnikumid, kunstiakadeemiad,
muusikakonservatooriumid ning muud erialaspetsiifilised institutsioonid.

Itaalia suurimad ja tähtsaimad raamatukogud on Firenze Keskrahvusraamatukogu
(rajatud 1714) ja Rooma Keskrahvusraamatukogu (1876).

Läbi sajandite on Itaalia teadlased andnud maailmale mitmeid tähtsaid avastusi.
Leonardo Fibonacci tutvustas 13. sajandi alguses läänemaailmale arvutamist
araabia numbritega. Sama sajandi viimasel veerandil leiutati Itaalias prillid,
kuigi leiutaja nime pole teada.

Renessansiaja Itaalia mitmekülgsed teadlased nagu Leonardo da Vinci (1452–1519)
ja Leon Battista Alberti (1404–1472) andsid suure panuse erinevatele
teadusharudele, sh bioloogia, arhitektuur ja inseneriteadused. Gerolamo Cardano
(1501–1576) avaldas algebra reeglid, kolmanda ja neljanda astme võrrandite
lahendamise valemid; leiutas universaalliigendi ehk kardaani.

Füüsik, matemaatik ja astronoom Galileo Galilei (1564–1642) oli
teadusrevolutsiooni tuntuim esindaja. Galilei rajas tänapäevase mehaanika alused
ja allutas eksperimendi matemaatilisele kontrollile. Galilei ehitas teleskoobi,
mille abil tõestas Koperniku maailmasüsteemi ja tegi astronoomilisi avastusi.
Tema õpilane Evangelista Torricelli avastas Vincenzo Viviani abil atmosfäärirõhu
ja ehitas elavhõbedabaromeetri. Endine jesuiit Francesco Grimaldi (1618–1663)
avastas valguse difraktsiooni.

Luigi Galvani (1737–1798) uuris elusorganismide närvisüsteemi
elektrofüsioloogiat. Tema katsetest lähtuvalt ehitas esimese galvaanielemendi
Alessandro Volta (1745–1827) ning ühendas need patareiks. Volta avastas ja
isoleeris esimesena metaani; leiutas elektrofoori, tundliku elektroskoobi,
elektromeetri. Amedeo Avogadro (1776–1856) avastas ideaalsete gaaside seaduse,
mida sai rakendada aatom- ja molekulmasside määramiseks. Ascanio Sobrero
(1812–1888) sünteesis nitroglütseriini, mille abil lõi Alfred Nobel dünamiidi.

Stanislao Cannizzaro avastas aldehüüdide oksüdeerumise ja redutseerumise
vastavaks happeks ja alkoholiks (Cannizzaro reaktsioon); määras elementide
aatommasse ning pani aluse aatomite ja molekulide rangele eristamisele. Camillo
Golgi (1843–1926) kasutas närvisüsteemi ja aju kudede töötlemisel
kaaliumdikromaadi- ja hõbenitraadi lahust, mille abil avastas Golgi kompleksi;
pälvis oma saavutuste eest Nobeli füsioloogia- või meditsiiniauhinna. Guglielmo
Marconi (1874–1937) leiutas ja patenteeris raadiotelegraafi; arendas raadiot kui
sidevahendit ja avas raadioside üle Atlandi ookeani (1901); pälvis Nobeli
füüsikaauhinna (1909). Enrico Fermi (1901–1954) uuris neutronkiirguse mõju
aatomituumadele, mille abil avastas uusi radioaktiivseid tehisisotoope (pälvis
1938 selle eest Nobeli füüsikaauhinna); juhtis tuumareaktori ehitamist Chicagos,
kus toimus esimene kontrollitud ahelreaktsioon (1942); osales teadlaste grupis,
kes töötasid välja esimese tuumapommi.

Teadus- ja tehnikauuringuid juhib tänapäeval Itaalia Rahvuslik Teadusuuringute
Nõukogu (asutatud 1923). Teaduste akadeemia rolli täidab 1603. aastal asutatud
Accademia Nazionale dei Lincei. Palju uurimisasutusi allub nii erafirmadele kui
ka ministeeriumidele. Aastal 2014 kulutati Itaalias teadusuuringutele 22
miljardit eurot, mis moodustas 1,4% SKT-st.

Vanimad teadaolevad homininide asustusjäljed Itaalias Forlì linna lähedal
pärinevad ligi 850 000 aasta tagusest pleistotseeni ajastikust. Neandertaallased
saabusid Itaalia aladele umbes 250 000 aastat tagasi. Itaalia lõunaosast leitud
nüüdisinimese fragmendid dateeruvad ajas 42 000 kuni 45 000 aastat tagasi.
Savinõude põletamise oskus jõudis Itaaliasse VII aastatuhandel e.m.a.

Neoliitikumis levis Lõuna-Itaalias Stentinello kultuur, Põhja-Itaalias aga
Lagozza kultuur. Vase-kiviajal jõudis maa põhjaossa Remedello kultuur (u
3300–2500 e.m.a), samast ajajärgust pärineb Ötzi jäämehe muumia.

Pronksi- ja rauaajal levisid Itaalias mitmeid kultuurid, nt terramaarekultuur,
Villanova kultuur, nuraagi kultuur jt. Terramaare inimesed olid veel kütid, kuid
nad omasid samas koduloomi, oskasid valmistada pronksist esemeid ning kasvatasid
põldudel nisu, viinapuid, ube ja lina. Nuraagi kultuur levis Sardiinias ja
Korsikal alates 18. sajandist e.m.a kuni teise sajandini m.a.j. Nuraagi
kultuuripärandiks on tänaseni Sardiinia saarel säilinud Euroopa suurimad
megaliidist tornehitised ehk nuraagid. Tolle aja sardiinlased tegelesid edukalt
merekaubandusega – nuraagidest on leitud Läänemerest pärinevat merevaiku,
Aafrika loomi kujutavaid pronksesemeid, Vahemere idaosa maade vaskmünte ja
-relvi, Mükeene keraamikat jm.

17.–11 sajandi vahel e.m.a tihenesid Itaalia rahvaste kontaktid Mükeene
kreeklastega. 8. sajandil e.m.a hakkasid kreeklased ja foiniiklased
Lõuna-Itaaliasse kolooniad rajama. Samal sajandil arenesid Itaalia põhja- ja
keskosas jõudsalt etruskite kindlustatud linnad, kelle rikkus põhines
maaharimisel ning rikkalikel vase- ja rauamaardlatel. Etruskite tsivilisatsioon
ei kestnud kuigi kaua ning selle alad läksid Rooma võimu alla aastaks 500 e.m.a.
III sajandi lõpuks e.m.a oli Rooma alistanud pea kogu kogu Itaalia. Rooma riik
saavutas oma suurima territoriaalse ulatuse keiser Traianuse valitsemise ajal
(98–117).

Theodosius I (valitses 379–395) surma järel jagunes Rooma riik Ida-Rooma ja
Lääne-Rooma keisririigiks. Itaalia jäi Lääne-Rooma keisririigi koosseisu, mis
lõpetas oma eksisteerimise aastal 476, mil germaanlasest Rooma väejuht Odoaker
kukutas troonilt Romulus Augustuluse. Aastaks 562 suutis Narses terve Itaalia
uuesti Ida-Rooma keisririigiga ühendada. Aastatel 568–569 tungisid
Põhja-Itaaliasse germaani hõimu kuuluvad langobardid, millele järgnes ligi 1300
aasta pikkune Itaalia killustatuse periood. Järjest kahanev Bütsantsi võim püsis
Põhja-Itaalias aastani 752, mil langobardid hõivasid Ravenna eksarhaadi.

Frankide ja langobardide vahel peetud sõdade käigus vallutasid frangid Pippin
Lühikese juhtimisel Rooma (754) ja hiljem Karl Suure eestvedamisel (773–774)
kogu Põhja- ja Kesk-Itaalia. Vallutatud aladel moodustati Kirikuriik ja pandi
alus paavsti ilmalikule võimule. Aastal 800 krooniti Karl Suur Saksa-Rooma riigi
keisriks. Alates 10. sajandi lõpust kuulus Itaalia suures osas Saksa-Rooma riigi
koosseisu.

9. sajandil vallutasid araablased Sitsiilia, kus moodustati emiraat. 11.
sajandil hõivasid normannid Lõuna-Itaalia koos Sitsiiliaga. Järgmistel
sajanditel kuulus praeguse Itaalia lõunaosa Anjou dünastia käes olevale Napoli
kuningriigile ning Aragóni valduses olevale Sitsiilia kuningriigile.

Keskaegses Itaalias oli võrreldes muu Euroopaga linnade arv küllalt suur. Mitmed
Põhja-Itaalia linnad moodustasid Saksa-Rooma riigi vastase Lombardia Liiga, mis
võitis Legnano lahingus 1176. aastal Saksa-Rooma keisri Friedrich I Barbarossa
vägesid. Selle võiduga said Lombardia Liiga linnad endale õiguse juhte valida,
kindluseid ehitada ja linnalähedasi maid hallata. Esimesed käsitööliste
vennaskonnad ehk tsunftid tekkisid linnades 11.–12. sajandil. Linnriikide
arengut soodustasid 11.–13. sajandil peetud ristisõjad, mille tulemusena koondus
Idamaade ja Lääne-Euroopa vaheline kaubavahetus Itaalia kaupmeeste kätte.
11.–13. sajandil oli Põhja-Itaalia linnriikide õitseaeg. Pikka aega valitses
väikeriikides omamoodi aristokraatlik demokraatia. 13. sajandil olid Veneetsia,
Genova ja Pisa sisuliselt kogu Vahemere kaubanduse valitsejad. Põhja-Itaalia oli
tollal kogu Lääne-Euroopa kõige jõukam piirkond, muu hulgas tekkisid seal pangad
ja kindlustusseltsid. Hiljem sai sellest kultuurilembesest piirkonnast ka
renessansikultuuri häll.

15. sajandil domineerisid Itaalia mandriosas Milano hertsogiriik, Veneetsia
vabariik, Firenze vabariik, Kirikuriik ja Napoli kuningriik. Jõudude tasakaalu
aitas säilitada Lodi rahu (1454), millega Milano ja Veneetsia lõpetasid
omavahelise pikalt kestnud vastasseisu. Lodi rahu jätkuna moodustati Itaalia
Liiga. Võrdlemisi püsiv rahu kestis aastani 1494, mil Prantsusmaa kuningas
Charles VIII vallandas sissetungiga Itaaliasse ja Napoli hõivamisega esimese
Itaalia sõja. Põhja-Itaalia sai järgneva poole sajandi jooksul pidevaks
lahingtegevuse tallermaaks. Itaalia sõjad (1494–1559) lõppesid Prantsusmaa
lüüasaamise ja Hispaania triumfiga – suurem osa Itaalia riikidest langesid
Hispaania ülemvõimu alla.

Järgneva paarisaja aasta jooksul jäi jõudude vahekord Itaalias suures osas
muutumatuks. Hispaania (1701–1714) ja Poola pärilussõja (1733–1738) tulemusena
läksid Hispaania valdused Põhja-Itaalias Austriale, Hispaaniale jäid aga Napoli
koos Sitsiiliaga. Nendele territoriaalsetele muutustele vaatamata oli Itaalia
18. sajandil võrdlemisi rahulik maa kuni Napoleon I sõjakäikudeni sama sajandi
lõpus. Aastaks 1809 suutsid prantslased kogu Itaalia mandriosa oma kontrolli
alla saada. Napoleoni lüüsaamise järel jäi Itaalia Viini kongressi otsuste järgi
killustatuks ning suuresti Austria keisririigist sõltuvaks.

1848–1849 toimus Itaalias revolutsioon Austria ülemvõimu ja kohalike valitsejate
vastu. Sissisõda juhtis Giuseppe Garibaldi. Ülestõusud suruti Austria vägede
poolt 1849. aasta sügiseks maha. Itaalia rahvuslased eesotsas Sardiinia
kuningriigiga sõlmisid seejärel liidu Prantsusmaa keisri Napoleon III-ga, kes
soovis Austria võimu vähendada. Itaalia ühendajate liidriks sai Sardiinia
peaminister ja hea diplomaat Camillo Benso di Cavour. 1859–1860 vallutasid
sardiinlased koos prantslastega Lombardia ja Kesk-Itaalia hertsogiriigid.
Giuseppe Garibaldi hõivas 1860. aastal vabatahtlikega Bourbonidelt Sitsiilia.
Kõik vallutatud väikeriigid liideti Sardiinia kuningriigiga. Ühendatud riigi
parlament kuulutas 1861. aastal Torinos välja Itaalia kuningriigi, mille
kuningaks sai Vittorio Emanuele II. Vastutasuks sõjalise abi eest loovutas
Itaalia 1860. aastal Prantsusmaale Savoia hertsogkonna ja Nice krahvkonna.
Austria-Preisi sõja (1866) tulemusena liideti Itaaliaga Veneetsia. Itaalia
ühendamine lõppes 1870. aastal Rooma hõivamisega.

19. sajandi lõpus püüdis Itaalia oma majanduslikku ja poliitilist olukorda
parandada asumaade hõivamisega. 1889–1890 vallutas itaalia Somaalia ida- ja
lõunaosa ning 1890. aastal Eritrea. 1895–1896 peetud sõdades sai Itaalia
Etioopas kaotuse osaliseks. Kuni I maailmasõja alguseni oli Itaalia valdavalt
põllumajandusele orienteeritud maa, kus oli suur tööpuudus. Ebaõnnestunud
koloniaalpoliitika tõttu halvenes riigi majandus, põhjustades mässude puhkemist.
Aastal 1900 tapeti kuningas Umberto I anarhistide poolt. 1911–1912 vallutasid
itaallased Osmanite riigilt tänapäevase Liibüa alad. Esimese maailmasõja alguses
veel Kolmikliitu kuulunud Itaalia astus sõtta 1915. aastal Antandi poolel.
Maailmasõjas raskeid kaotusi kandnud Itaalia sai pärast sõja lõppu endale
Lõuna-Tirooli, Gorizia, Istria ja Trieste. Riigi halb majanduslik olukord aitas
1922. aastal Benito Mussolini poolt juhtitavatel fašistidel võimule tulla.
1935–1936 anastasid itaallased Etioopia, aitasid 1936–1939 Francol võita
Hispaania kodusõda ja okupeerisid 1939 Albaania. Teises maailmasõjas osales
Itaalia kuni 1943. aastani teljeriikide poolel. Itaalia armee võttis osa
lahingutegevusest nii Balkanil, Põhja-Aafrikas kui ka idarindel. 1943 sõlmis
Itaalia Sitsiiliasse tunginud liitlasvägedega vaherahu (Mussolini kõrvaldati
võimult) ja kuulutas Saksamaale sõja. Sakslased okupeerisid sama aasta lõpus
Põhja- ja Kesk-Itaalia. Sakslased tõrjuti Itaaliast lõplikult välja 1945. aasta
aprillis.

Teise maailmasõja järel 1946. aastal riigikorra küsimuses korraldatud
referendumil pooldas 54% osavõtnutest vabariiki (ülejäänud monarhiat). Itaalia
Põhiseaduslik Assamblee võttis 1947. aasta 27. detsembril vastu uue põhiseaduse,
mis kehtestas parlamentaarse demokraatia. Uus põhiseadus jõustus 1. jaanuaril
1948. Pariisi konverentsil vastu võetud lepingute järgi pidi Itaalia loovutama
Kreekale Dodekaneesid, Jugoslaaviale Dalmaatsia rannikualad ja Prantsusmaale
mõne väiksema piiriala. Riik kaotas Aafrikas olevad Liibüa ja Eritrea kolooniad,
Somaalia jäi 1960. aastani Itaalia hooldusaluseks territooriumiks.

Itaaliat iseloomustab sajandite jooksul väljakujunenud rikkalik
arhitektuuripärand. Kreeka kolonistide arhitektuuri paremini säilinud näidised
asuvad Sürakuusas ja on ehitatud aastatel 1200–400 e.m.a. Vaatamisväärsed kreeka
templite varemed asuvad veel Agrigentos ja Paestumis. Etruskite riigi
eksisteerimise ajast pärinevad mitmed varemed, mille hulgas paistavad silma
nekropolid Cerveteris ja Tarquinias.

Rooma riigi aegadest pärinevat arhitektuuri esineb pea üle kogu Itaalia.
Tervikliku linnana on sellest ajast säilinud Pompei linn, mis mattus Vesuuvist
väljapaiskunud vulkaanilise tuha alla aastal 79. Vana-Rooma arhitektuuri
esinduslikud näidised on siiani küllaltki heas korras olevad Rooma Panteon,
Colosseum ja Rooma katakombid. Üksikobjektide kõrval võib vaadelda ka terveid
arheoloogilisi komplekse, nagu Hadrianuse villa (rajatud 2. sajandil) ja varemed
Ravennas (aastatest 400–800 m.a.j). Peale roomlaste andsid Itaalia
varaarhitektuurile oma pärandi veneetslased (Veneetsia – saartele ehitatud
unikaalse arhitektuuriga linn) ja langobardid (parimad näidised asuvad Pavias,
Monzas, Monte Garganos ja Beneventos.

Romaani stiil hakkas levima Lombardias (Modena toomkirik, Milano Sant'Ambrogio
kirik) ja Toscanas (Pisa toomkirik, Lucca San Micheke in Foro kirik). Nüüdisajal
omab pea iga vanem Itaalia linn vähemalt ühte romaani stiilis ehitist (nt mitmed
hooned Parma ja Cremona vanalinnas). Omapärane romaani stiilis kindlus on Castel
del Monte Apuulias. Gooti stiil jõudis Itaaliasse 13. sajandil. Hilise saabumise
ja kauge vahemaa tõttu (gooti stiili väljakujunemise keskus asus
Põhja-Prantsusmaal) on Itaalias gooti stiilis hooneid säilinud võrdlemisi vähe.
Mõned hooned Veronas, Siena toomkirik ja Milano toomkirik on selle stiili
headeks näidisteks. Paljud gooti stiilis hooned Itaalias on tegelikult romaani
stiilis ehitatud hooned, millele on lisatud gooti stiilis fassaad. Doodžide
palee Veneetsias on samuti gooti stiilis ehitis, kuid erineb suuresti muudest
Itaalia gooti hoonetest ja on pigem omane Veneetsia arhitektuurile. Veneetsia
Püha Markuse kirik on püstitatud samal ajajärgul ning iseloomustab Bütsantsi
arhitektuuristiili.

Renessanssarhitektuur sündis 15. sajandi alguses Medici perekonna eestvõtmisel
Firenzes. Üleminek uuele arhitektuuristiilile toimus Firenze toomkiriku
ehitamisel (valmis 1436). Seejärel ehitati pea kogu Firenze uued hooned
renessanssistiilis (esinduslikumad on nt Ospedale degli Innocenti, Palazzo
Medici Riccardi ja Pazzi kabel), misjärel levis renessanssarhitektuur üle
Euroopa. Väljaspool Firenzet võeti 15. sajandil uut ehituskunsti üle aeglaselt,
olulisemate hoonete hulka kuuluvad Sant'Andrea kirik Mantovas, Ospedale Maggiore
ja Santa Maria delle Grazie kirik Milanos ning Santa Maria dei Miracoli
Veneetsias. Lorenzo de' Medici surma järel suundusid mitmed arhitektid tööle
Roomasse. Kõrgrenessanssi võrdlemisi lühikese perioodi jooksul ehitatud hooned
paiknevad peamiselt Roomas (nt Villa Farnesina ja Palazzo Farnese). Manerism ehk
hilisrenessanss sai alguse 1520. aastatel. Erinevalt kõrgrenessanssist kestis
manerism pikemat aega (16. sajandi viimase veerandini) ja laienes üle kogu
Itaalia. Näiteid võib leida Firenzes (Laurentsiuse raamatukogu), Mantovas
(Palazzo del Te), Roomas (Villa Giulia), Veneetsias (Loggetta ja Püha Markuse
raamatukogu) ja Torinos (Savoia hertsogkonna residentsid).

Barokiarhitektuur sündis 16. sajandi teisel poolel Il Gesù kiriku rajamisega
Roomas. Hilisrenessanssi ja varabaroki näited võib tänapäval hulgaliselt näha
Genovas. Barokiarhitektuuri võib nüüdisajal kohata üle kogu Itaalia pea igas
linnas, silmapaistvate hulka kuuluvad Sant'Andrea al Quirinale ja San Carlo alle
Quattro Fontane kirikud Roomas, Caserta palee ja terve Val di Noto regioon
Sitsiilias, mis ehitati terviklikuna üles pärast purustavat maavärinat 1693.
aastal. 17. sajandi lõpus domineeris Itaalia arhitektuuris uusklassitsism, mis
paistis välja eelkõige väravate ja sammastena hoonete fassaadil. Tööstusliku
pöörde järel avanes võimalus kasutada uusi ehitusmaterjale ja -tehnikaid ning
seeläbi võttis 18. sajandi lõpus arhitektuuris võimu modernism. Crespi d'Adda
linn on selle stiili heaks näiteks.

Populaarseim spordiala Itaalias on jalgpall. Itaalia jalgpallikoondis kuulub
maailma parimate meeskondade hulka ja on saavutanud maailmameistrivõistlustel
esikoha neljal korral (1934, 1938, 1982 ja 2006).

Jalgpallile järgnevad populaarsuselt korvpall, võrkpall, jalgrattasport ja
veepall.

Riigi korvpallikoondis on saavutanud Euroopa meistritiitli kahel korral (1983 ja
1999) ja kahel korral olümpiamängude hõbemedali (1980 ja 2004). Kohalikku
võrkpalliliigat peetakse üheks tugevamaks maailmas.

Itaalia jalgratturid on MM tiitlite poolest belglaste järel teisel kohal. Igal
aastal korraldatav Giro d'Italia kuulub aasta kolme tähtsama jalgrattatuuri
hulka.

Itaalia köök on väga mitmekesine ja regiooniti üsna erinev. Seetõttu on näiteks
Toscanas pakutav toit oluliselt erinev Napolis või Sitsiilias pakutavast.
Itaalia kööki iseloomustab lihtne põhimõte: toit peab olema valmistatud värskest
toorainest. Vähe toiduaineid imporditakse ja suurem osa kasvatatakse kohapeal.
Mitmekesise maastiku ja erinevate kliimatingimuste tõttu erineb kohapeal
kasvatatav regiooniti märkimisväärselt. Põhja-Itaalia suured tasandikud on
ideaalsed karjakasvatamiseks. Seetõttu esineb sealsel tüüpilisel toidulaual
rikkalikult piima koort, võid, juustu ja palju loomaliha. Lõuna-Itaalias aga
peetakse veiste asemel pigem lambaid, kitsi ja kanu ning see kajastub ka
toiduvalmistamisel.

Kuulsaimad Itaalia toidud on levinud üle maailma. Nende hulgas on populaarseimad
pasta ja pitsa. Keskmiselt sööb üks itaallane aastas 28 kg pastatooteid. Samuti
pärinevad Itaaliast risoto, parmesan ja salaami. Riigi põhjaosas asuv Liguuria
on pesto sünnimaa ning seal tarbitakse ohtralt värskeid mereande. Samas ei
valmista liguurlased tomatil põhinevaid kastmeid. Tomat on ohtralt levinud
Sitsiilia köögis, mida on läbi aegade tugevalt mõjutanud Kreeka, Araabia ja
Aafrika kultuur. Milanos ja seda ümbritsevas Lombardias süüakse riisi rohkem kui
pastat. Sealtkandist pärinevad risoto, gorgonzola ja mascarpone juust. Põhitoidu
hulka kuulub seal ka polenta. Torino on kuulus oma šokolaadi poolest, Piemontet
tunnustatakse valgete trühvlite kasvatusmaana ja kvaliteetse veini tootjana.
Toscana on kuulus oma valgete ja mustade trühvlite ning sealihatoodete poolest.
Emilia Romagna regioonist pärinevad valge salaami, parma sink ja parmesani
juust.

Jookidest on Itaalias populaarseimad vein ja kohv. Tuntumate alkohoolsete
jookide hulka kuuluvad veel grappa, amaretto, limoncello jt.



https://et.wikipedia.org/wiki/Uus-Meremaa

Uus-Meremaa on riik Okeaania edelaosas. Austraaliast lahutab teda Tasmani meri.
Ta paikneb veepoolkera keskme lähedal.

Uus-Meremaa paikneb Uus-Meremaa saartel, põhiosas Põhjasaarel ja Lõunasaarel.
Põhjasaare lõunakaldal asuv Wellington on maailma lõunapoolseim pealinn.

Uus-Meremaa kohta kasutatakse ka maoorikeelset nime Aotearoa ('pika valge pilve
maa').

Uus-Meremaa valdustesse kuuluvad ka Cooki saared ja Niue, mis on iseseisvad, aga
ainult vaba assotsiatsioonina; Tokelau; ja Rossi Sõltuvuses (Uus-Meremaa
territoriaalsed nõuded Antarktikas).

Uus-Meremaa, Hawaii ja Lihavõttesaar moodustavad antropoloogide sõnul nn
Polüneesia kolmnurga.

Uus-Meremaa on märkimisväärne eeskätt geograafilise eraldatuse tõttu, olles
eraldatud Austraaliast loode suunas Tasmani merega, üle 2000 kilomeetri (1250
miili). Lähimad naabrid põhjas on Uus-Kaledoonia, Fidži ja Tonga.

Uus-Meremaa majandusvööndi pindala on üle nelja miljoni ruutkilomeetri, mis on
15 korda suurem kui maismaa-ala.

Uus-Meremaa saarte kogupindala on 268 021 km². Ta on pisut väiksem Itaaliast ja
Jaapanist ning pisut suurem Suurbritanniast.

Kaks suuremat saart on Põhjasaar (inglise North Island, maoori Te Ika a Maui) ja
Lõunasaar (South Island, Te Wai Pounamu). Neid lahutab Cooki väin, mis on
kitsaimas kohas 20 km laiune.

Väiksemate asustatud saarte seas on Stewarti saar (Rakiura), Waiheke saar,
Aucklandi Hauraki lahes; Great Barrier Hauraki lahest idas ning Chathami saared,
mida moriorid nimetavad Rēkohu. Uus-Meremaale kuuluvad ka Bounty saared,
Kermadeci saared jt.

Aluspõhja vanima osa moodustavad fossiilidega kihid Ordoviitsiumist Juurani koos
kristalliliste kiltade, gneisside ja magmakivimitega. Juura ja Ülem-Kriidi vahel
need kihid kurrutusid tugevalt.

Diskordantselt nende kurrutuste kohal lasuvad kihid Ülem-Kriidist Tertsiaarini,
mida omakorda kurrutasid maakooreliikumised Tertsiaari lõpus samaaegselt
vulkaanilise aktiivsuse algusega.

Põhjasaare lõunaosas on 1000 kuni 2000 m kõrgused kirde-edelasuunalised
mäeahelikud. Kaugemal läänes on mitu suurt vulkaani, millest mõned on tegevad,
näiteks Ruapehu (2797 m). Kõige kaugemal läänes on lumemütsiga kustunud vulkaan
Mount Egmont (Taranaki, 2518 m). Ida- ja läänerannikul on viljakad tasandikud.

Lõunasaarel kulgevad peaaegu kogu saare ulatuses edela-kirde suunas Lõuna-Alpid
(Ka Tiriti o te Moana). Selles ahelikus on 16 üle 3100 m kõrgust tippu. Kõrgeim
tipp on Aoraki ehk Mount Cook (3724 m). Saare lõunaosas on hulk pikki sügavaid
fjorde ja mägedevahelisi kitsaid orge. Mäeahelik on olnud barjääriks saare ida-
ja lääneosa vahel.

Taupo järv ja Ruapehu mägi asuvad Põhjasaare keskel. Lõuna-Alpid ja nende
tekitatud vihmapilved on selgelt nähtavad Lõunasaarel.

Lõunasaar on saartest suurim ja olles pikkuselt võrreldav Lõuna-Alpidega,
kõrgeim tipp on Aoraki/Cooki mägi, mis on 3754 meetri kõrgune. Lõunasaarel on 18
mäetippu, mis on kõrgemad kui 3000 meetrit. Põhjasaar on vähem mägine kui
Lõunasaar, kuid on vulkaaniline. Kõrgeim Põhjasaare mägi, Ruapehu mägi (2797 m),
on praegugi aktiivne koonusvulkaan. Vahelduv maastik on populaarne koht
televisiooniprogrammide ja filmide tegemiseks, näiteks "Sõrmuste isand" ja
"Viimane samurai".

Lõunasaarel on mägede vahel kitsaid järvi, millest suuremad on Te Anau, Wakatipu
ja Wanaka järv.

Lõunasaarel on suuri liustikke. Ühe serv asetseb 120 m kõrgusel. Pikim liustik
Tasmani liustik on 29 km pikkune.

Uus-Meremaa kliimat kujundavad läänetuulte kantud sajused madalrõhkkonnad ja
Ida-Austraalia hoovuse toodud suhteliselt soojad veed.

Läänepiirkondades on juuli keskmine õhutemperatuur umbes 10 °C, lõuna ja põhja
vahel suurt erinevust ei ole. Tuulealustes idapiirkondades on külmem, näiteks
Christchurchis on keskmine temperatuur 5 °C kandis. Kõige soojem kuu on kõikjal
veebruar, mil keskmine temperatuur on enamasti 15...20 °C, kõige
põhjapoolsemates piirkondades pisut kõrgem.

Aasta keskmine sademete hulk on läänepiirkondades 1000–1500 mm, tuulepealsetel
nõlvadel ja nende lähedal isegi üle 2000 mm. Idapiirkondades sajab aastas
tavaliselt 600–1000 mm. Linnadest on kõige kuivem Christchurch (640 mm),
Aucklandis sajab kaks korda rohkem.

2. järgu haldusüksusi on 67, nende seas 12 linna, 53 ringkonda (district) ning
eraldi Auckland ja Chathami saared. Aucklandi ja Nelsoni linn ja kolm ringkonda
on samal ajal ka piirkonnaõigustes.

2006. aasta rahvaloenduse andmetel oli 22,9% Uus-Meremaa elanikest sündinud
välismaal.

Sündimuse üldkordaja on 2011. aasta hinnangul 13,68 promilli ja suremuse
üldkordaja 7,15 promilli.

Uus-Meremaal on kaasaegne arenenud majandus, mille SKT oli 2010. aastal 119,2
miljardit dollarit.

Uus-Meremaa 2010. aasta SKT inimese kohta oli 28 722 või teistel andmetel 28 000
USA dollarit. Elustandardeid on mõõdetud ka mitmel muul kujul, sealhulgas
inimarengu indeks (2005. aastal 19. kohal) ja ökonoomia 2005. aastal maailmas
15. kohal[viide?].

Uus-Meremaa on riik, mis toetub suuremas osas kaubandusele, enamjaolt
põllumajanduslikule toodangule, millest peaaegu 20% eksporditakse riigist välja
(võrdluseks Inglismaal 21%, Soomes 49% ja Belgias 83%). See teeb Uus-Meremaast
iseäranis haavatavaks tarbeesemete hinna langusele maailma majanduslanguse
korral.[viide?]

Uus-Meremaal nauditi kõrget elutaset tänu stabiilsele toodete ekspordile, mis
põhines tugevatel sõprussuhetel Inglismaaga. Aastal 1973 liitus Ühendkuningriik
Euroopa Liiduga ja hakkas kinni pidama oma kauplemispoliitikast. Samal ajal
mõjutasid Uus-Meremaa majanduse elujõudu ka teised tegurid, näiteks naftakriis.
See viis väga tõsise majanduskriisini, mille jooksul langes Uus-Meremaa
elatustase madalamale kui see oli Austraalias ja Lääne-Euroopas.

Uus-Meremaa tähtsamad ekspordipartnerid on Austraalia 23,36%, USA 9,64%, Hiina
9,21%, Jaapan 7,1%, Suurbritannia 4,21% (2009).

Uus-Meremaa tähtsamad impordipartnerid on Austraalia 18,4%, Hiina 15,09%, USA
10,45%, Jaapan 7,24%, Saksamaa 4,16% ja Singapur 4,12% (2009).

Umbes aastal 1500 rändas grupp maoore Uus-Meremaalt ca 800 km kaugusel
paiknevatele Chathami saartele, kus kujunes välja moriori kultuur.

Enamus Uus-Meremaast jagati hõimude vahel territooriumideks, mida nimetati
“rohedeks” ja mida kontrollisid “hapū-d” (peasuguharud). Maoorid kohanesid nende
troopikal põhineva kultuuriga, süües kohalikke mereande. Nad jahtisid ka suuri
lennuvõimetuid linde moasid, mis peagi välja surid. Nad näitasid üles suurt
nupukust, kohandades oma troopilise põllumajanduse tehnoloogiat selles mõõdukas
kliimas, edukalt kultiveerides tarot, magusat kartulit, pudelkõrvitsaid ja palju
teisi taimi, mida nad Polüneesiast kaasa tõid; usutakse, et kumara kasvas
kaugemal lõunas kui seda on Banksi poolsaare lõuna saartel. Kui põhjas oli neid
taimi väga kerge kasvatada, siis lõunas Lõunasaarel olid need sooja kliima
taimed ebapraktilised. Ometi, sisepiirkondne vahetus ja mõnede toidutaimedega
eksperimenteerimine kohalikus looduses oli piisav. Nad tutvusid ka selliste
taimedega nagu mooruspuu ja ‘aute’, mida kasutati korp riiete valmistamiseks
kergete ülapuride ja isiklike ehete jaoks.

Teadaolevalt tõi esimesed eurooplased Uus-Meremaale Abel Tasman, kes seilas
mööda läänerannikut Lõuna ja Põhja saartel 1642. Ta nimetas seda “riigistatud
maaks”, uskudes et see on üks osa maismaast, mida Jacob Le Maire nägi Tšiili
rannikul aastal 1616. Nimetus "riigistatud maa" tähistaski Tasmani esimestel
kaartidel Uus-Meremaad, kuid Hollandi kaardistajad nimetasid selle Hollandi
maakonna Zeeland järgi Nova Zeelandiaks. See juhtus mõni aeg pärast seda, kui
Hendrik Brouwer 1643. aastal tõestas, et eeldatud Lõuna-Ameerika on hoopis saar.
Ladinapärane Nova Zeelandia muutus hollandipärasemaks Nieuw Zeelandiaks. Kapten
James Cook nimetas selle saarestiku Uus-Meremaaks, maooride pandud nimed Põhja-
ja Lõunasaar (Aehei No Mouwe ja Tovy Poenamu) lükati tagasi ja kolme põhisaart
hakkati nimetama Põhi, Keskmine ja Lõuna. Keskmine saar nimetati hiljem ümber
Lõunasaareks ja varasemast Lõunasaarest sai Stewarti saar. Cook alustas oma
ulatuslikke vaatlusi saartest 1769. aastal, muutes selle Euroopa vaalapüügi
ekspeditsiooniks ja lõpuks tähenduslikuks euroopalikuks koloniseerimiseks. 1780.
aastate algusest oli Maori rahval kokkupuuteid Euroopa meremeestega ja
vaalapüüdjatega. Musketide ettevõtluskaubandus iwide (Maoori suurimad
igapäevased sotsiaalsed rühmad) ja Euroopa külaliste vahel lõi põneva
jõutasakaalu Maoori hõimude vahel ja seal oli ajutine, kuid pingeline
suguharudevaheline sõjatanner, tuntud kui Muskettide sõda, mis lõppes alles
siis, kui kõik maoorid olid relvastatud.

Tundes muret maooride ärakasutamise pärast eurooplaste poolt, määras Briti
Koloniaalne Kantselei 1832. aastal James Busby Briti residendiks Uus-Meremaal.
1834. aastal veenas Busby Uus-Meremaa Ühinenud Hõimude Liitu valima endale lippu
ja kuulutama välja iseseisvust, mis lõpuks viis Uus-Meremaa
Iseseivusdeklaratsioonini. Selline väljakuulutamine ei vaigistanud Church
Mission Society (Kiriku Misjoni Ühing) hirme, kes jätkasid musta tööd Briti
anneksiooniks. Prantsusmaa suurenev huvi selle regiooni vastu viis Britid lõpuks
jaanuaris 1840 Kuningliku Teadeandeni, kus teatati Uus-Meremaa liidendamisest.
Legaliseerimaks Briti anneksiooni, saadeti 1839. aastal Uus-Meremaale leitnant
kuberner William Hobson, kes viis läbi rutakalt Waitangi Vaherahu
läbirääkimised. Vaherahu sõlmiti 6. veebruaril 1840 ja siiani on seda peetud
dokumendiks, mis rajas Uus-Meremaa rahvuse ja garanteerib maooridele nende
õigused. Maoori tõlke versioonis oli neile lubatud alles jätta “tino
rangatiratanga” kui vastutasuks loovutatakse “kawanatanga”, mida inglaste
versioon nimetas suveräänsuseks, tänapäeval aga vaieldakse tegeliku tähenduse
üle. Vaidlused maavalduste müügi kohta ja suveräänsuse üle põhjustas Uus-Meremaa
Maade Sõja ehk maooride vabadusvõitluse, mis kestis aastast 1845 kuni aastani
1975. 1975 Waitangi Rahulepingu akt asutas Waitangi Tribunali, mis tegeles
Waitangi Rahuleppe tingimuste rikkumiste uurimisega. Mõned maoori hõimud ja
morioorid ei allkirjastanud kunagi seda rahulepet.

Uus-Meremaad administreeriti Lõuna-Walesi koloonia osana ja sellest sai eraldi
koloonia novembris 1840. Esimeseks pealinnaks oli Okiato või vana Russell Saarte
lahes, kuid peagi kolis see Aucklandi. Euroopa kolonistide asustus kulges
kiiremini kui keegi oodata oskas ja peagi oli uusasunikke rohkem kui maoorisid.
Aastal 1852 loodi uusasunike populatsioonile omavalitsused. Poliitilised mured
tekkisid seoses kulla leidmisega aastal 1861 Otago keskosas, millest Lõuna
saared tahtsid luua eraldi koloonia, nii siis 1865. aastal viidi pealinn rohkem
keskele ehk Wellingtoni. Uus-Meremaa osales Põhiseaduse koostamisel Sydneys
märtsis 1891 koos Austraalia kolooniatega. See oli määratlemaks potentsiaalset
konstitutsiooni, esitatud Austraalia föderatsioonidele, kõikides Austraalia
kolooniates. Pärast seda konventsiooni loobus Uus-Meremaa mõttest liituda
Austraalia föderatsiooniga.

Aastal 1893 sai Uus-Meremaast esimene riik maailmas, kus anti naistele
valimisõigus, siiski said naised osaleda valimistel alles aastal 1919.

Uus-Meremaa sai iseseisvaks valitsusalaks 26. septembril 1907. Täieliku
iseseisvuse andis Suurbritannia parlament 1931. aastal Westminsteri statuudiga,
mille Uus-Meremaa parlament võttis omaks alles 1947. Sellest ajast on
Uus-Meremaa olnud suveräänne konstitutsiooniline monarhia Rahvaste Ühenduses.

Uus-Meremaa oli üks esimesi, kes koos Prantsusmaa, Inglismaa, Austraalia ja
Kanadaga liitus liitlasvägedega Teises maailmasõjas kui kuulutati sõda
Saksamaale 3. septembril 1939. aastal pärast sakslaste tungimist Poolasse.
Uus-Meremaa maaväed võitlesid Põhja-Aafrikas, Kreekas, Kreetal, Itaalias ja
Vaiksel ookeanil. Samuti võtsid sõjast osa Uus-Meremaa merevägi ja lennuvägi.

1951. aastal sõlmisid Austraalia, Uus-Meremaa ja USA ametliku ANZUS leppe, mis
kuulutas nad liitlasteks. 1985. aastal kuulutas Uus-Meremaa iseennast
tuumavabaks tsooniks. Selle tulemusena ei saanud USA sõjalaevad siseneda
Uus-Meremaa vetesse ilma deklareerimata, kas neil on pardal tuumalõhkepäid või
tuumakütust. Selline asi oli vastuolus USA poliitikaga, kuna nende laevad olid
automaatselt Uus-Meremaal seadusega keelustatud. USA katkestas oma seotuse
ANZUS-i leppega ja ka oma kohustused Uus-Meremaa suhtes.



https://et.wikipedia.org/wiki/Harju_maakond

Harju maakond hõlmab Eesti NSV aegse Harju rajooni ala 1960. aastate lõpul
väljakujunenud piirides. Ajaloolisest (u 1250–1950) Harjumaast hõlmab
tänapäevane Harju maakond ligikaudu põhjapoolsed kaks kolmandikku.

Harju maakond asub Põhja-Eestis. Harjumaa piirneb edelas Lääne, lõunas Rapla,
kagus Järva ning idas Lääne-Viru maakonnaga.

Harju maakonna juhiks on Harju maavanem ja valitsusasutuseks Harju maavalitsus,
mis korraldab maavanema asjaajamist ja tehnilist teenindamist. Maavalitsuse
põhitegevusteks on maakorraldusalaste, maareformialaste, sotsiaal- ja
tervishoiualaste, haridusalaste, noorsooalaste, kultuurialaste, spordialaste,
regionaalarengualaste, planeeringualaste, ettevõtlusalaste, majandusalaste,
ühistranspordialaste, rahvastiku toimingute alaste, perekonnaseisualaste,
infrastruktuurialaste ja keskkonnaalaste ülesannete täitmine, regionaalse arengu
programmide elluviimine ning Euroopa Liiduga seonduv riigisisene teavitustegevus
maakonnas.

Ardu – Aruküla – Assaku – Haabneeme – Habaja – Harku – Jüri – Kangru – Karjaküla
– Keila-Joa – Kiisa – Kiiu – Klooga – Kolga – Kose – Kose-Uuemõisa – Kostivere –
Kuusalu – Laagri – Lagedi – Loo – Luige – Peetri – Raasiku – Ravila – Riisipere
– Rummu – Saku – Tabasalu – Turba – Vaida – Vasalemma – Viimsi – Ämari

Aavere – Aaviku – Adra – Aela – Ahisilla – Aila – Alansi – Alavere – Allika
(Kernu) – Allika (Kuusalu) – Alliklepa – Alliku – Altküla – Andineeme – Anija –
Arava – Aru – Aruaru – Arusta – Aruvalla – Aude – Audevälja – Ellamaa – Haapse –
Haavakannu – Haiba – Haljava – Hara – Harju-Risti – Harkujärve – Harmi – Hatu –
Hingu – Hirvli – Humala – Härma – Härmakosu – Hüüru – Idaotsa – Igavere –
Ihasalu – Illurma – Ilmandu – Ilmastalu – Iru – Jaanika – Joaveski – Juminda –
Juuliku – Jõelähtme – Jõesuu – Jõgisoo – Jägala – Jägala-Joa – Jälgimäe – Järsi
– Järveküla – Kaasiku – Kaberla – Kaberneeme – Kabila – Kadaka – Kadja – Kahala
– Kajamaa – Kalesi – Kallavere – Kalme – Kanavere – Kantküla – Karilepa – Karla
(Kose) – Karla (Rae) – Kasemetsa – Kasepere – Kasispea – Kata – Katsina –
Kaunissaare – Kautjala – Keelva – Kehra – Keibu – Kelnase – Kelvingi – Kemba –
Kernu – Kersalu – Kibuna – Kihmla – Kiia – Kiiu-Aabla – Kirdalu – Kirikla –
Kirivalla – Kiruvere – Kiviloo – Kivitammi – Kloogaranna – Kobru – Kodasoo –
Kohatu – Koidu – Koila – Koipsi – Koitjärve – Kolga-Aabla – Kolgaküla – Kolgu –
Kolu – Koogi – Kopli – Koppelmaa – Kostiranna – Kosu – Kotka – Krei – Kuivajõe –
Kukepala – Kullamäe – Kulli – Kulna – Kumna – Kupu – Kurevere – Kurgla – Kurkse
– Kurna – Kursi – Kurtna – Kustja – Kuusalu – Kuusemäe – Kõmmaste – Kõnnu –
Kõrvenurga – Kõue – Käesalu – Külmaallika – Kütke – Laabi – Laane – Laane –
Laiaküla – Laitse – Langa – Laoküla – Laulasmaa – Leesi – Lehetu – Lehmja –
Lehola – Lehtmetsa – Leistu – Lemmaru – Lepaste – Leppneeme – Liiapeksi – Liikva
– Liiva – Liivamäe – Lilli – Limu – Linnakse – Lohusalu – Loksa – Lokuti – Loo –
Looküla – Lubja – Lutsu – Lõunaküla – Lähtse – Lääneotsa – Lööra – Lükati –
Maardu – Madila – Madise – Maeru – Maidla – Mallavere – Manniva – Marguse –
Meremõisa – Metsakasti – Metsanurga (Kernu) – Metsanurga (Kiili) – Metsanurme –
Metslõugu – Miiduranna – Munalaskme – Muraste – Murksi – Mustametsa – Mustjõe –
Mustu – Muuga – Muuksi – Muusika – Mõisaküla – Mõnuste – Mäepea – Männiku –
Määra – Naage – Nabala – Nahkjala – Neeme – Nehatu – Niitvälja – Nurme – Nutu –
Nõmbra – Nõmmeri – Nõmmeveski – Nõrava – Odulemma – Ohtu – Ojasoo – Oru –
Paasiku – Padise – Pae – Paekna – Pajupea – Pala – Pala – Palvere – Parasmäe –
Parila – Parksi – Partsaare – Patika – Paunaste – Paunküla – Pedase – Pedaspea –
Peningi – Perila – Piissoo – Pikavere – Pikva – Pildiküla – Pillapalu – Pohla –
Pringi – Pudisoo – Puusepa – Põhja – Põllküla – Pällu (Saue) – Pärinurme –
Pärispea – Pärnamäe – Püha – Püünsi – Rae – Rahula – Rammu – Randvere –
Rannamõisa – Rasivere – Raudoja – Rava – Raveliku – Rebala – Rehatse – Rehemäe –
Riidamäe – Rohuneeme – Rohusi – Roobuka – Rooküla – Ruila – Rummu – Ruu – Rõõsa
– Rätla – Saarnakõrve – Sae – Saha – Salmistu – Salu – Salumetsa – Salumäe –
Sambu – Saue – Saula – Saunja – Sausti – Saustinõmme – Saviranna – Seli – Sigula
– Siimika – Silmsi – Soodevahe – Soodla – Sookaera – Sookaera-Metsanurga –
Soorinna – Suru – Suuresta – Suurküla – Suurpea – Suursoo – Suurupi – Sõgula –
Sõitme – Sõmeru (Kiili) – Sõmeru (Kose) – Sõrve – Sääsküla – Tabara – Tade –
Tagadi – Tagaküla – Tagametsa – Tammejärve – Tammemäe – Tammiku – Tammispea –
Tammistu – Tammneeme – Tapurla – Tiskre – Triigi – Tsitre – Tuhala – Turbuneeme
– Tutermaa – Tuula – Tuulevälja – Tuulna – Tõdva – Tõhelgi – Tõmmiku – Tõreska –
Tänassilma – Türisalu – Urvaste – Uuearu – Uuesalu – Uueveski – Uuri – Uusküla –
Vaela – Vahastu – Vahetüki – Vahi – Vaidasoo – Vaila – Valgejõe – Valingu –
Valkla – Valkse – Vanaküla – Vanamõisa (Kose) – Vanamõisa (Saue) – Vandjala –
Vansi – Vardja – Vaskjala – Vatsla – Veneküla – Veskiküla – Veskitaguse – Vetla
– Vihasoo – Vihterpalu – Viinistu – Vikipalu – Vilama – Vilivalla – Vilumäe –
Vintse – Virla – Viruküla – Virve – Viskla – Viti – Voose – Võerdla – Võlle –
Väikeheinamaa – Vääna – Vääna-Jõesuu – Äigrumäe – Äksi – Änglema – Ääsmäe –
Üksnurme – Ülejõe (Rae) – Ülejõe (Anija) – Ülgase – Ürjaste

1. jaanuaril 2009 oli Harju maakonnas arvestuslikult 524 938 elanikku. Neist
45,99% oli mehed ning 54,01% oli naised. Sündimuse üldkordaja oli 13,79‰,
suremuse üldkordaja 10,78‰ ja loomulik iive 3,00‰. 59,77% elanikest oli
eestlased ja 32,29% venelased. Alaealisi (vanuses 0–14) oli 15,04%, tööealisi
(vanuses 15–64) 68,75% ja pensioniealisi (65 ja vanemad) 16,20%. Töötuse määr
oli 6,9%. Asustustihedus oli 121,1 in/km².

Arvestuslikult oli 2010. aasta alguses Harju maakonna elanikest eestlasi 59,91%,
venelasi 32,22%, ukrainlasi 3,23%, valgevenelasi 1,71%, soomlasi 0,63%,
tatarlasi 0,29% ja juute 0,27%.

Maakonna piires suubub merre 34 jõge ja muud vooluveekogu, pikimad ja suurima
valgalaga on Jägala, Keila ja Pirita jõgi ning Valgejõgi. Harjumaa sajast
järvest on suurimad Ülemiste, Kahala ja Harku järv. Tallinna pinnaveehaarde
süsteemis on rajatud kaks suurt veehoidlat: Paunküla ja Soodla.

Mitmekesiste elupaikade tõttu on Harjumaa taimestik liigirikas, haruldastest
taimeliikidest olulisemad on põhja-lipphernes, alpi võipätakas, püsiksannikas ja
mitmed käpalised. Tähelepanuväärne on ka põõsasmarana rohke esinemine maakonna
loodeosas.

Suured metsa- ja soomassiivid maakonna ida-ja lääneosas pakuvad varjupaika
mitmetele loomaliikidele. Arvukalt on esindatud Eesti suurimad kiskjad: hunt,
ilves ja karu. Rohkesti leidub tetrede ja metsiste mängupaiku. Maakonna
põhjaosas on vanades merekindlustes ja kaevanduste koobastes nahkhiirte
talvitumispaigad. Olulised lõhede kudemispaigad on Jägala, Keila, Pirita,
Vasalemma, Loobu jõgi ja Valgejõgi. Haruldasemad loomaliigid Harjumaal on
ebapärlikarp, lendorav, kaljukotkas, must toonekurg ja krüüsel.

Harjumaa looduse kaitseks on moodustatud 27 kaitseala. Kaitse all on ka 112
üksikobjekti, millest enamiku moodustavad rändrahnud (53) ja põlispuud (44).
Maakonna territooriumil asub üle kolmandiku Lahemaa rahvuspargist. Mitmekesise
maastiku kaitseks on loodud 17 maastikukaitseala, millest olulisemad on
Põhja-Kõrvemaa, Paunküla, Pakri ja Kolga lahe maastikukaitseala ning Naissaare
looduspark. Haruldasi taime- ja loomaliike kaitstakse 9 looduskaitsealal.



https://et.wikipedia.org/wiki/Eesti_t%C3%A4hestik

Eesti tähestik on eesti keele ülesmärkimiseks kasutatavate tähtede komplekt. See
põhineb ladina tähestikul, mis on kohandatud eesti keelele.

Aa, Bb, Dd, Ee, Ff, Gg, Hh, Ii, Jj, Kk, Ll, Mm, Nn, Oo, Pp, Rr, Ss, Šš, Zz, Žž,
Tt, Uu, Vv, Õõ, Ää, Öö, Üü.

Cc, Qq, Ww (kaksisvee), Xx ja Yy (üpsilon ehk igrek) on harilikumad võõrtähed,
mida kasutatakse ainult võõrnimede, võõrnimetuletiste ja võõrkeelsete sõnade
(tsitaatsõnade) kirjutamiseks. Varem, gooti kirja kasutamise ajal, kasutati
eesti tähestikus w-d ja v oli võõrtäht, mida kasutati põhiliselt antiikvas
ladinakeelsete sõnade kirjutamiseks. Samuti kasutatakse gooti kirjas pikka s-i.

Koos nendega on eesti tähestikus 32 tähte. Aa, Bb, Cc, Dd, Ee, Ff, Gg, Hh, Ii,
Jj, Kk, Ll, Mm, Nn, Oo, Pp, Qq, Rr, Ss, Šš, Zz, Žž, Tt, Uu, Vv, Ww, Õõ, Ää, Öö,
Üü, Xx, Yy.

Ff (eff), Šš (šaa), Zz (zett) ja Žž (žee) esinevad ainult võõrsõnades ja
võõrnimedes.

Aa, Bb, Dd, Ee, Gg, Hh, Ii, Jj, Kk, Ll, Mm, Nn, Oo, Pp, Rr, Ss, Tt, Uu, Vv, Õõ,
Ää, Öö, Üü.



https://et.wikipedia.org/wiki/Eestikeelne_Vikipeedia

Eestikeelne Vikipeedia on veebipõhise vaba sisuga entsüklopeedia Vikipeedia
(Wikipedia) eestikeelne versioon, mis asub aadressil et.wikipedia.org.

24. augustil 2002 loodud veebientsüklopeedias on praegu 154 861 artiklit,
millega see on artiklite arvult 45. keeleversioon. See Vikipeedia versioon on
Eestis ingliskeelse Vikipeedia järel külastatavuselt teisel kohal.

Eestikeelset Vikipeediat iseloomustab väga stabiilne kasv, väike tegijate ring
ja üsna suur artiklite hulk võrrelduna eesti keele kõnelejate arvuga.

Kuni 2003. aasta oktoobrini lisandus artikleid väga aeglaselt – sinnamaani loodi
päevas keskmiselt vähem kui 1,5 uut artiklit. Peamiselt tänu esimesele
eestlasest kaastöölisele hakati aga jõudsamalt 1000 artikli piirile lähenema.
Umbes 23. keeleversioonina jõudis eestikeelne Vikipeedia selle teetähiseni
novembris 2003. Päevane artikliloome oli tagasihoidlik kuni 2004. aasta
jaanuarini, mil see tõusis keskmiselt 26 artiklini päevas (varasem rekord oli
8). Selle toel kerkis eestikeelne versioon artiklite üldarvult erinevate
Vikipeedia keeleversioonide seas 18. kohale.

Alates 2005. aasta detsembrist on alustatud päevas keskmiselt üle 20 uue
artikli. Seejuures oli 2006. aasta teises pooles kasv kõige aktiivsem. Augustis
loodi keskmiselt 71 uut artiklit päevas, mis on senini eestikeelse Vikipeedia
rekord. Tempo rauges 2007. aasta lõpuks ja sealt alates püsis kerges
langustendentsis kuni 2011. aasta sügiseni.

2006. aasta keskpaigast kuni järgmise aasta keskpaigani püsis eestikeelne
Vikipeedia eri keeleversioonide arvestuses artiklite arvult 31. kohal. Sealt
alates algas kerge langus ning 2011. aasta kevadeks oli artiklite arvult
möödunud 9 keeleversiooni. 40. kohale jäädi pidama kuni 2013. aasta esimese
pooleni, muutes vahepeal vaid ajutiselt kohti.

1. septembril 2008 võeti kasutusele uus esilehe kujundus. Loodi rubriigid
"Nädala artikkel" ja "Nädala pilt", et juhtida tähelepanu headele artiklitele ja
piltidele, millest uued tulijad saaksid eeskuju võtta. Samuti lisandus rubriik
"Kas teadsid, et ..." ja hakati looma teemaportaale. Häid artikleid hakati
valima 2007. aasta teisest poolest, praeguseks on nende hulka arvatud 126
artiklit.

Alles 2010. aasta alguses ilmus ajakirjas Horisont esimene pikem ajakirjanduslik
artikkel, mis oli kirjutatud eestikeelsest Vikipeediast.

Alates 2011. aastast on järjest tihenenud koostöö ülikoolidega ning aina enam
tudengeid on õppetöö osana osalenud Vikipeedia artiklite koostamises. See
kajastub hästi artiklite arvu muutumise statistikas. 2012. aasta keskpaigaks oli
umbes üks protsent kõigist artiklitest tudengite loodud. 2011. aastal peeti
esimest korda Vikipeedia-teemaline ülikoolikursus.

Uue olulise tähiseni, 100 000 artiklini, jõuti 25. augustil 2012 – kõigest päev
pärast eestikeelse Vikipeedia 10. sünnipäeva. 150 000 täitus 5. oktoobril 2016.

Esimene autor eestikeelses Vikipeedias oli prantslane kasutajanimega Kalev (nüüd
Eerik). Hiljem lisandus Fransvannes Hollandist. Esimene aktiivne eestlasest
autor oli Andres, kes jõudis Vikipeediasse 2003. aastal. Talle lisandusid peagi
Egon ja Urmas.

2004. aastal hakkas aktiivsete kaastööliste hulk märgatavalt suurenema. 2006.
aasta märtsiks oli nende kasutajate arv, kes tegid kuus vähemalt 100 muudatust,
kasvanud 20-ni. Edasi see mõnevõrra vähenes, kuid asus taas tõusule 2007. aasta
keskel. 2006. aastasse jääb ka suurem uute aktiivsete kaastööliste lisandumise
laine. Nende hulgas alustasid seitse kasutajat, kes said hiljem
administraatoriks. Näiteks valiti sama palju uusi administraatoreid kokku
vahemikus 2012–2016 ja pärast 2010. aastat liitunud kasutajatest on
administraatoriks valitud ainult kolm.

2007. aastasse jäi Eesti esimene vikipedistide kokkusaamine, mis peeti
detsembris Tallinna Ülikooli ruumides.

2008. aasta juulis toimunud Wikimanial osales esimest korda ka eestikeelse
Vikipeedia esindaja. Tol korral Egiptuses Aleksandrias peetud konverentsi on eri
paigus korraldatud alates 2005. aastast ja see toob kokku Wikimedia Sihtasutuse
koordineeritavates projektides osalejad.

2008. aasta lõpus nimetatud 15 aasta vabatahtliku seas oli ka eestikeelse
Vikipeedia administraator Andres Luure. Vikipeedia arendamise eest sai Andres
2013. aastal ka Valgetähe V klassi teenetemärgi.

6.–7. augustil 2009 toimusid Saaremaal Viki külas Mihkli Talumuuseumis esimesed
Vikipeedia suvepäevad. Seejärel on neid peetud 20.–22. augustil 2010 Valgamaal
Puka vallas Kuigatsi külas, 8.–9. juulil 2011 Viinistul, 4.–5. augustil 2012
Muhu saarel, 10.–11. augustil 2013 Aegnal, 16.–17. augustil 2014 Naissaarel ja
12.–14. augustil 2016 Prangli saarel.

4. aprillist 4. maini 2009 korraldati esimene artiklikirjutamise võistlus,
millega sooviti juurde saada Norra-teemalisi artikleid ja leida uusi
kaastöölisi. Sama aasta lõpul anti välja ka tunnustusauhindu
nüüdismuusika-alaste artiklite koostamise eest.

Esimene fotode saamisele suunatud ettevõtmine oli 3. juunist kuni 3. oktoobrini
2010 kestnud Vikipeedia:HELP (fotokogumisaktsioon Head Eesti Looduse Pildid),
mida on jätkatud ka järgmistel aastatel. Sellele lisandusid 2011. aastal
"Kultuurimälestised Vikipeediasse" (Wiki Loves Monuments ehk WLM) ja
taaselustatud Eesti teadusfotokonkurss. WLM-i on korraldatud aastatel 2011–2015,
kus see oli üks Eesti suurimaid fotokonkursse. 2014–2016 võeti osa ka
rahvusvahelisest pildikogumisest "Wiki Loves Earth".

Artiklivõistluste ja -talgute seas on toimunud veel informaatika-alaste
artiklite kirjutamise võistlus (2010), maateaduste-teemaliste artiklite talgud
(2010), Põhjamaade-teemaliste artiklite võistlus (2011), Tõlketalgud (2011,
2012, 2013, 2014, 2015, 2016), loodusteemaline Vikipeedia:ELAV (2011), Jõgevamaa
artiklivõistlus (2012), psühholoogia sisutalgud (2014, 2015) jt.

2010. aasta suvel loodi kohalik chapter, mittetulundusühing Wikimedia Eesti,
mille ülesanne on toetada kohalike Wikimedia projektide arengut ning suurendada
inimeste teadlikkust nendest. Ühingu esimene projekt oli "Vikipeedia koolides",
mille raames peeti koolides loenguid Vikipeediast ja tehti uuring, mis võttis
vaatluse alla inimeste Vikipeedia kasutamise harjumused ja oskused. Samast
aastast hakkas sagenema eestikeelse Vikipeedia mainimine meedias.

Eestikeelse Vikipeedia külastatuim artikkel on "Eesti" ja külastatuim lehekülg
on esileht.

Kui näiteks ingliskeelses Vikipeedias on konkurentsitult suurim valdkond kunsti-
ja kultuuriteemalised artiklid, mille hulka kuulub ligikaudu 30% artiklitest,
siis eestikeelses Vikipeedias on enim kirjutatud geograafiast – paikadest (~26%)
ja inimestest (~24%)

Eestikeelses Vikipeedias on 32 administraatorit, kellest 2 on ühtlasi
bürokraadid.

Seisuga 26. august 2012 oli alustatud 100 060 artiklit ja 253 000 lehekülge ning
seejuures tehtud üle 3,3 miljoni muudatuse. Viimase 30 päeva jooksul tegutsenud
kasutajaid oli 384. Seisuga 2. juuni 2013 oli alustatud 111 700 artiklit ning
tehtud üle 3,75 miljoni muudatuse.



https://et.wikipedia.org/wiki/Poola

Poola Vabariik on riik Kesk-Euroopas (teise liigituse järgi Ida-Euroopas). Poola
piirneb läänes Saksamaaga, lõunas Tšehhi ja Slovakkiaga, idas Ukraina ja
Valgevenega ning põhjas Leedu ja Venemaaga (Kaliningradi eksklaav). Põhja poole
jääb ka Läänemeri. Piiri on 3014 km pikk, rannajoon 524 km.

Põhja-Poola on tasandikuline. Riigi lõunaosa on mägine (Tatrad, Karkonosze,
Bieszczady, Pieniny mäestik jt).

Metsad katavad 29,1% Poola pindalast. Okasmetsad moodustavad 52,6% ja lehtmetsad
47,4% kogu metsapindalast.

Varasel keskajal olid praegused Poola alad slaavi hõimudega asustatud. 98,7%
elanikkonnast on poolakad[viide?]. Vähemusrahvustest elavad Poolas sakslased,
kašuubid, ukrainlased, russiinid, valgevenelased, leedulased jt.

Poola suurimad linnad on Varssavi, Kraków, Łódź, Wrocław, Poznań, Gdańsk,
Szczecin, Bydgoszcz, Lublin ja Katowice.

Valdavaks usuks on katoliiklus. Kommunistlikul perioodil oli kiriku roll
vastupanuliikumises ning rahvuslike traditsioonide säilimisel väga suur.
Roomakatoliiklaste hulka kuulub umbes 87% elanikkonnast (neist 75% on aktiivsed
kirikuskäijad). Poolast pärines ka hiljutine paavst Johannes Paulus II,
kodanikunimega Karol Wojtyła.

Suurimad katoliiklike palverännakute keskused on Częstochowa (tähtsuselt teine
palverännupaik Euroopas) ja Kalwaria Zebrzydowska. Częstochowa kloostris asub
ajalooline imettegev ikoon Częstochowa Must Madonna. Kloostrit külastab aastas
umbes 4 miljonit inimest.

Roomakatoliiklus jõudis Poola juba 10. sajandil, kui Poola riigi rajaja,
Piastide dünastia vürst Mieszko I end 966. aastal ristida lasi. Toonases Poola
keskuses Gnieznos on maetud ka Poola kaitsepühak Püha Adalbert, kes sai surma
ristiretkel Preisimaale.

Polaanide hõim, vürst Mieszko I juhtimisel ühendas 10. sajandil lääneslaavi
(lehhiitid, kujaavlased, Sileesia, vislaanid jt.) hõimud oma võimu alla, Mieszko
I liidendas esmakordselt enamiku nüüdse Poola alast, rajades Poola kuningriigi,
mida juhtis Piastide dünastia. 1138. aastal Bolesław III surma järel jagas ta
testamendiga, riigi oma 5 poja vahel. Järgneval ajaperioodil süvenes killustatus
veelgi ja 13. sajandi keskel oli Poolas juba ligi 20 vürstiriiki.

Rooma paavsti üleskutsel alustasid Euroopa kristlikud valitsejad ja Saksa ordu
Põhjala ristisõdu, mille käigus vallutati Poola ja Läänemere vahel asunud
lääne-slaavlastest vendid ja balti hõimud preislased, Preisimaal. Vallutatud
territooriumil moodustas Saksa ordu saksa orduriigi, kuid jätkas
laienemispüüdlusi Poola ning paganliku Leedu, Vene ja Žemaitija suurvürstiriigi
suunal, mis viisid korduvate sõdadeni Poola ja Leeduga. Saksa ordu
laienemispüüded peatas alles suur kaotus Grünwaldi lahingus 1410. aastal.

Tegevus ühiste vaenlaste, Saksa ordu ja Moskva suurvürstiriigi vastu, lähendasid
Poolat ja Leedu, Vene ja Žemaitija suurvürstiriik ning 1386. aastal abiellus
Poola kuninga Lajos I üks naispärijatest Jadwiga Leedu, Vene ja Žemaitija
suurvürstiriigi suurvürsti Jogailaga, kelle kroonimine ka Poola kuningaks
Wladyslaw II-na ja loodud Krevo unioon muutis Poola ja Leedu valitseja
personaaluniooni alusel ühise valitsejaga, kuid iseseisvate riikide liiduks.
1569. aastal Lublini uniooniga tekkis aga aastatel 1569–1795 eksisteerinud
föderatiivne riik – Rzeczpospolita, mis koosnes Poola Kuningriigist ning Leedu
suurvürstiriigist.

18. sajandil Euroopa suurriikideks arenenud Venemaa keisririik ja Preisi
kuningriik mõjutasid järgnevalt Poola riigi saatust. Preisimaa algatusel toimus
1772 esimene Poola jagamine Venemaa keisririigi, Preisi kuningriigi ja
Habsburgide juhitud Saksa-Rooma riigi vahel. (Vt Poola jagamised).

Kuninga Stanisław August Poniatowski katse vähendada sõltuvust Venemaa
keisririigist, tugevdada keskvõimu ja piirata šlahta privileege lõppes Venemaa
keisririigi interventsiooniga 1792 ning Poola teise jagamisega 1793 Venemaa
keisririigi ja Preisi kuningriigi vahel. Tadeusz Kościuszko juhitud ülestõusu
mahasurumisele järgnes 1795 kolmas Poola jagamine Venemaa keisririigi, Austria
ertshertsogiriigi juhitud Saksa-Rooma riigi ja Preisi kuningriigi vahel; see
tegi Poola sõltumatusele lõpu 12 aastaks, kuni Varssavi hertsogiriigi
moodustamiseni Napoleon I poolt.

Napoleoni sõdade järel 1815. aastal toimunud Viini kongressi tulemusel sai
Venemaa keisririik enamuse Varssavi hertsogiriigist (Kongressi-Poola) ja Preisi
kuningriik sai osa Varssavi hertsogkonnast (Poseni suurhertsogkond) ja Danzigi
vabalinna.

Esimese maailmasõja tulemusel Poola taastas oma iseseisvuse, Teises maailmasõjas
Poola okupeeriti ning Teise maailmasõja lõpul okupeeriti Nõukogude vägede poolt
ning Poolas kehtestati prokommunistlik võim ja moodustati Poola Rahvavabariik.

Poola parlamentaarne süsteem arenes lineaarselt teiste Euroopa riikidega.
Linnahärrad, suurmaaomanikud ja aadelkond püüdsid suurendada oma
võimupositsiooni enda õiguste ja privileegide suurendamisega, samal ajal aga
nõrgestati kuninga positsiooni. 15. sajandil said omavalitsused üha rohkem jõudu
ja võimu, tähtsaid otsuseid võtsid vastu kohalikud aadlikud.

Sajandi lõpupoole asutati Poola kahekojaline parlament – alamkoja moodustasid
kohaliku aadelkonna kogu ja kuninglik kogu, kirikutegelased moodustasid senati.
Iga kahe aasta järel kogunes seim Varssavis.

Pärast seda, kui Jagelloonide dünastia välja suri, valiti pea kaks sajandit
kuningat aadlike hulgast. Sel ajal oli üldiselt domineeriv riigivalitsemisviis
absoluutne monarhia. Selle taustal oli Poola tegelikult üsnagi demokraatlik ning
see mõjutas positiivselt poliitilist ja sotsiaalset olukorda riigis. See oli
vaba ja tolerantne aeg, mis kestis kuni suurte sõdadeni 17. ja 18. sajandil.

Mis puutub parlamentaarsesse süsteemi, siis oli Poola viimase kuninga, Stanisław
August Poniatowski, aeg õnnelik – ta oli kõrgelt haritud valitseja ja
valgustatuse suur imetleja. Kui riik viis läbi poliitilisi, majanduslikke ja
sõjalisi reforme, tegi ta kõik, et säästa rahvast. Seim tegi Poniatowskiga
meelsasti koostööd ja 1791. aasta mais võeti vastu Poola põhiseadus. See oli
maailmas teine – USA järel. See toonitas kodanike kohustusi ja õigusi ning
valitsuse vastutust.

Viimase paarikümne aastaga on Poola naasnud Euroopa parlamentaarse demokraatia
traditsioonide juurde: proportsionaalne esindatus seimis, vabad valimised ning
uus, parandustega põhiseadus.

18. sajandi lõpul ja 19. sajandi alguses emigreerus palju andekaid inimesi
Poolast Lääne-Euroopasse. Nende seas olid helilooja Frédéric Chopin ning
luuletajad Adam Mickiewicz ja Juliusz Słowacki.

Poola teadlased Mikołaj Kopernik ja Maria Salomea Skłodowska-Curie on andnud
suure panuse maailma teadusse.

Poola filmikunstist on Eestis kõige rohkem tuntud Andrzej Wajda filmid, eeskätt
"Tuhk ja teemant" (1958, peaosas Zbigniew Cybulski) ja "Katõn" (2007). Aastal
1999 pälvis Andrzej Wajda 50-aastase filmitöö eest elutöö-Oscari (Academy
Honorary Award).

Aastal 1364 asutas kuningas Kazimierz III Krakówi ülikooli, mis on Kesk-Euroopa
ülikoolide seas vanuselt teine. Mikołaj Kopernik oli Krakówi ülikooli esimesi
kuulsaid lõpetajaid.

Poola on parlamentaarne vabariik. Parlament on Rahvuskogu (Zgromadzenie
Narodowe), mis koosneb 460-kohalisest seimist (Sejm) ja 100-kohalisest senatist.

1990. aastatel oli Poola majanduskasv väga kiire. Pärast sotsialismi lagunemist
toimusid suured reformid.

Peamised majandusharud on autotööstus, keemiatööstus ja turism. Toodetakse
elektroonikat, riideid, autosid (luksusauto "Leopard"), busse (Jelcz, Autosan,
Solaris, Solbus), koptereid (PZL Świdnik), lennukeid, laevu, militaartehnikat
(tanke), kodutehnikat, ravimeid (Polpharma, Polfa jt), toiduaineid jm.



https://et.wikipedia.org/wiki/Hispaania

Hispaania (hispaania keeles España), ametliku nimega Hispaania Kuningriik
(hispaania keeles Reino de España), on riik Edela-Euroopas Pürenee poolsaarel.
Hispaania riigivalitsemise vormiks on parlamentaarne monarhia. Hispaania on
Euroopa Liidu liikmesriik. Hispaania territoorium jaguneb riigi haldusjaotuse
alusel 17 autonoomseks piirkonnaks ja kaheks autonoomseks linnaks. Hispaania
pealinn on Madrid.

Oma kontinentaalses osas piirneb riik lõunas ja idas Vahemerega, välja arvatud
maapiir Gibraltariga. Hispaaniast põhja ja kirdesse jäävad Prantsusmaa, Andorra
ja Biskaia laht. Lääne ja loode poolt piiravad riiki Portugal ja Atlandi ookean.
Hispaania on üks kolmest riigist (teised kaks on Maroko ja Prantsusmaa), millel
on rannajoon nii Atlandi ookeaniga kui ka Vahemerega. Lõuna poole jäävast
Aafrikast lahutab Hispaaniat kitsas Gibraltari väin, mille ääres Euroopa poolel
asub ka Suurbritanniale kuuluv Gibraltar. Hispaania 1214 kilomeetri pikkune
maapiir Portugaliga on pikim katkematu piirijoon Euroopa Liidus.

Hispaania osad on ka Baleaari saarestik Vahemeres, Kanaari saared Atlandi
ookeanis Aafrika ranniku lähedal ja kaks autonoomset linna Põhja-Aafrikas: Ceuta
ja Melilla. Lisaks sellele kuuluvad Hispaaniale Alboráni saar, Chafarinase
saared, kaljusaar Peñón de Alhucemas, kaljuneem Peñón de Vélez de la Gomera ja
teisi väikseid saarekesi, nende seas Perejil. Veel kuulub Hispaaniale Llívia
eksklaav Prantsusmaal. Hispaania territooriumi pindala on 504 645 km2, mis teeb
sellest suuruselt teise riigi Lääne-Euroopas ja Euroopa Liidus (Prantsusmaa
järel) ning suuruselt neljanda riigi Euroopa kontinendil (Venemaa, Ukraina ja
Prantsusmaa järel).

Hispaania põhiseaduse kohaselt on riigi ametlikuks keeleks hispaania keel, mida
"kõigil hispaanlastel on kohustus osata ja õigus kasutada". 2006. aasta andmete
kohaselt oli hispaania keel emakeeleks 89% Hispaania elanikele. Lisaks
riigikeeleks olevale hispaania keelele on mitmes Hispaania autonoomses
piirkonnas kasutusel regionaalsed ametlikud keeled.

Roomlased kasutasid Pürenee poolsaare kohta nime Hispania, millest tuleb
Hispaania tänapäevane hispaaniakeelne nimi España. Vana-Kreeka allikates
nimetati seda piirkonda Iberia.

Nimi Hispania ei pärine algselt ladina keelest, selle päritolu kohta on mitu
teooriat. Neist tunnustatuima järgi on Hispania pärit foiniikiakeelsest nimest
i-spn-ya.

Hispaania on halduslikult jaotatud 17 autonoomseks piirkonnaks ja kaheks
autonoomseks linnaks Põhja-Aafrika rannikul (Ceuta ja Melilla). Autonoomsed
piirkonnad jagunevad 50 provintsiks. Ka kumbki autonoomne linn koosneb ühest
provintsist. Provintsid on jaotatud munitsipaliteetideks.

Riigi peamine usund on rooma katoliiklus. Umbes 76% hispaanlastest peab ennast
katoliiklasteks, umbes 2% järgib mingit muud usundit ja 19% peab end ateistiks.
2006. aasta oktoobris tehtud uuringu kohaselt käis neist 76 protsendist 54%
kirikus äärmiselt harva, 15% mõne korra aastas, 10% mõne korra kuus ja 19% igal
pühapäeval või sagedamini. 22% Hispaania elanikest käib mingit tüüpi
religioossel teenistusel vähemalt korra kuus.

Tõendeid tänapäeva Hispaania ilmalikkusest võib näha näiteks laiapõhjalisest
toetusest samasooliste abielule, mida toetab üle 66% hispaanlastest. 2005.
aastal võeti vastu ka samasooliste abielude legaliseerimise seadus (187 poolt-
ja 147 vastuhäälega). Sellega sai Hispaaniast ajalises järjestuses kolmas riik
maailmas Belgia ja Hollandi järel, kus samasooliste abielu on seadustatud.

Umbes 50 000 inimest kuulub protestantlikesse usulahkudesse ja 20 000 on
mormoonid.

Evangelism on levinum mustlaste kogukonnas; pastorid on kirikumuusikasse
põiminud flamenkot. Evangeliste on natuke rohkem kui Jehoova tunnistajaid (keda
on 105 000).

Viimase aja sisseränne on suurendanud moslemite arvu – neid on umbes miljon.
Moslemid ei ole tegelikult Hispaanias elanud juba sajandeid. Kuid Hispaania
kolooniad Põhja- ja Lääne-Aafrikas on osale Sahara ja Maroko elanikkonnast
andnud kodakondsuse. Tänapäeval on islam Hispaania suuruselt teine usund (umbes
3% rahvastikust). Ladina-Ameerikast saabunud katoliiklased on katoliku kiriku
positsiooni tugevdanud.

Judaism oli pea olematu 19. sajandini, mil juudid jälle riiki lubati. Praegu on
Hispaanias umbes 50 000 juuti (1% elanikkonnast), kes saabusid eelmisel
sajandil. Enne inkvisitsiooni moodustasid juudid 8% elanikkonnast.

16. sajandil kujunes Hispaania oma vallutuste tõttu Ameerikas Euroopa
võimsaimaks suurriigiks. Järgnevatel sajanditel jäi Hispaania oma arengus
mitmetest teistest Euroopa riikidest maha.

Kaasaja inimese eellased, kromanjoonlased, hakkasid Ibeeria poolsaarele saabuma
Püreneedest umbes 35 000 aastat tagasi. Tuntuimad mälestised ja kunstiteosed
sellest perioodist on kuulsad maalingud Põhja-Hispaanias, Kantaabrias, Altamira
koobastes. Need loodi ilmselt 15 000 eKr.

Poolsaare ajaloolised asukad olid ibeerlased ja keldid, neist esimesed ida- ja
teised läänerannikul. Keskplatool segunedes said neist keltibeerid.

Varaseim linnakultuur usutakse olevat poolmüütiline lõunapoolne linn Tartessos
(enne 1100 eKr). Umbes perioodil 500–300 eKr asutasid meresõitjatest
foiniiklased ja kreeklased hulga kolooniaid Vahemere rannikul. Kiirelt aga
võtsid Puunia sõdade käigus jõupositsiooni Vahemerel üle kartaagolased – kuni
roomlased nad purustasid ja positsiooni üle võtsid.

Teise Puunia sõja ajal allutas laienev Rooma Impeerium endale Vahemere rannikul
olevad Kartaago kaubanduskolooniad. See toimus umbes 210–205 e Kr. Nii sattus
pea kogu Pürenee poolsaar rohkem kui 500 aastaks roomlaste kontrolli alla.
Pürenee poolsaart sidus Rooma seadus, keel ja Rooma teed. Kohalikud juhid
sulandati roomlaste hulka, kuid põhiosa keltidest ja ibeerlastest säilitas oma
rahvuse.

Roomlased arendasid juba olemasolevaid linnu, näiteks Lissaboni (Olissipo),
Tarragona (Tarraco) ja asutasid Zaragoza (Caesaraugusta), Mérida (Augusta
Emerita) ja Valencia (Valentia). Rooma eestkoste all arenes poolsaare majandus.
Hispaania toimis rooma turu jaoks kui viljaait: sadamad eksportisid kulda,
villa, oliiviõli, veini. Põllumajanduslik toodang kasvas hüppeliselt, kui võeti
kasutusele niisutussüsteemid, millest osa on kasutusel siiani. Hispaanias on
sündinud keisrid Traianus, Hadrianus, Marcus Aurelius ja Theodosius I ning
filosoof Lucius Anneus Seneca. 1. sajandil tutvustati Hispaaniale kristlust ja
linnades sai see populaarseks juba 2. sajandil. Enamik Hispaania tänapäevastest
keeltest, usunditest ja seaduste alustest on pärit sellest perioodist.

Esimesesd Hispaaniat vallutanud barbarid saabusid 5. sajandil, samal ajal kui
Rooma Impeerium kokku kukkus. Hispaaniasse jõudsid üle Püreneede goodid,
visigoodid, svaabid, alanid, asdingid ja vandaalid. Romaniseerunud visigoodid
saabusid Hispaaniasse 415. aastal ja Visigoodi kuningriik haaras enda alla kogu
Pürenee poolsaare. Ka kõikjal levinud hobuserauakujuline kaar on pärit visigoodi
arhitektuurist.

8. sajandil vallutasid lühikese aja jooksul (711–718) peaaegu kogu Pürenee
poolsaare peamiselt berberi moslemid (maurid), kes tulid Põhja-Aafrikast. Need
vallutused moodustasid osa Islami Umaijaadide impeeriumi laienemisest. Vaid
kolmel väikesel maapiirkonnal (Astuuria, Navarra ja Aragón) Põhja-Hispaanias
õnnestus oma vabadus säilitada.

Islami ülemvõimu all tunnistati juute ja kristlasi kui “raamatuinimesi”. Nad
võisid küll vabalt praktiseerida oma usku, ent siiski neid diskrimineeriti
mõneti. Pöördumine islamisse toimus stabiilselt kasvavas tempos, alates
aristokraatidest, kellele see lihtsalt pakkus võimalust põgeneda “dhimmi” –
mitte moslem – olemise piirangutest ja alandustest. Arvatakse, et 11. sajandiks
olid Al-Ándalusis moslemid ülekaalus.

Termin "rekonkista" (hispaania reconquista, 'tagasivallutus') on kasutusel, et
kirjeldada sajanditepikkust Hispaania kristlike kuningriikide laienemist Pürenee
poolsaarel. Rekonkista alguseks peetakse aastat 722, mil loodi Astuuria
kuningriik, kõigest 11 aastat pärast mauride sissetungi. Juba 739. aastal aeti
moslemi väed välja Galiciast, kus asus keskaegse kristluse üks pühamaid kohti –
Santiago de Compostela. See, et Al-Ándalus ülejäänud Hispaaniast taifa (moslemi
maaüksus Hispaanias) kuningriiki irdus, aitas kaasa kristlike kuningriikide
laienemisele. Kui 1085. aastal vallutati tagasi Toledo, oli peaaegu kogu
põhjapoolsem osa Hispaaniast tagasi vallutatud. Pärast moslemite taganemist ja
väljarännet Hispaaniast 12. sajandil, langesid 13. sajandil sellised suured
mauri kindlused nagu Cordoba 1236 ja Sevilla 1248. Mauridele jäi vaid Granada.
13. sajandil laiendas Aragóni kuningriik oma piire üle Vahemere Sitsiiliani.

1469. aastal ühendati Kastiilia ja Aragóni kuningriigid Isabel I ja Fernando II
abieluga. 1492. aastal vallutas ühendatud kuningriik Granada, viimase Ibeeria
poolsaare mauride kantsi, 781 aastat islami võimu all olnud linna. Aasta 1492
märkis ära ka Christoph Kolumbuse jõudmise Uude Maailma. Seda ekspeditsiooni,
milles osales 3 laeva – Pinto, Nina ja Santa Maria, rahastas Isabel I. Samal
aastal aeti Hispaaniast välja ka suur hulk juute – oli alanud Hispaania
Inkvisitsioon.

Renessansiaegsete monarhidena tsentraliseerisid Isabel ja Fernando kuningavõimu
kohaliku aadli arvelt. Selle tsentraliseeritud võimu kohta hakati kasutama sõna
España, mis märkis tollal kahte riiki – Kastiiliat ja Aragóni. Nende
laiaulatuslike poliitiliste, õigus- ja sõjaväereformide tulemusel sai
Hispaaniast suur jõud Euroopas.

Tänapäeva Hispaaniale ja Hispaania Impeeriumile pani alguse Aragoni, Kastiilia,
Leóni ja Navarra kuningriigi lõunapoolse osa ühendamine. Hispaaniast sai väga
mõjuvõimas riik Euroopas, see positsioon kestis terve 16. ja 17. sajandi esimese
poole. Seda soodustasid muidugi koloniaalvaldustest tulenevad rikkused. Oma
tippu jõudis Hispaania kahe esimese Hispaaniat valitseva Habsburgi ajal (Carlos
I 1516–1556 ja Felipe II 1556–1598). Sellesse perioodi jäävad Itaalia sõjad,
Madalmaade ülestõus, sõjaväelised aktsioonid Osmanite riigi vastu,
Inglise-Hispaania sõda ja sõda Prantsusmaaga.

Hispaania Impeerium laius pea kogu Lõuna- ja Kesk-Ameerikas, Mehhikos,
Põhja-Ameerika keskosas, Filipiinidel, Ida-Aasias, (vt. Hispaania
koloniaalimpeerium) Ibeeria poolsaarel (kaasaarvatud Portugal alates 1580.
aastast), Lõuna-Itaalias, Sitsiilia, samuti ka osad tänapäeva Saksamaast,
Belgiast, Luksemburgist ja Lõuna-Madalmaadest. See oli esimene impeerium, mille
kohta öeldi, et "Päike ei lähe seal kunagi looja". See oli avastuste aeg, tehti
julgeid uurimisretki merel ja maal, avati uusi kaubateid üle ookeanide, oli
vallutuste ja Euroopa kolonialismi aeg. Koos hinnaliste metallide, vürtside,
luksuskaupade ja põllundustaimede saabumisega, tõid Hispaania uurijad ja muudki,
tagasi teadmisi, mis muutsid Euroopa arusaamist maailmast.

Hispaanias kutsutakse seda aega Hispaania Kuldseks Ajastuks ja seda
intellektuaalset liikumist Salamanca Kooliks.

Aeglane “Hispaania allakäik” algas 17. sajandil ning sellesse olid kaasatud ka
poliitilised, sotsiaalsed ja majanduslikud asjaolud, kuid põhjustajaks oli pidev
pinge sõjaväeliste püüete näol – seda kogu Euroopas. Hispaania sõjavägi oli
üldiselt edukas laialipaisatud Habsburgide impeeriumi kaitsmisel, kuid see
ettevõte viis lõpuks Hispaania kolmekümneaastase sõja ajal pankrotti. 1640.
aastaks, mil Hispaania jõud olid Euroopas laiali, kaotas Hispaania Portugali ja
selle koloniaalvaldused.

18. sajandi esimesi aastaid täitsid vaidlused päriluse üle. 1701–1714 oli
Hispaania pärilussõda, laiaulatuslik rahvusvaheline konflikt segunenud
kodusõjajaga; sõda läks Hispaaniale lõpuks maksma Euroopa maavaldused ja
positsiooni Euroopa juhtiva jõuna, kuid säilisid ülemere valdused. Selle sõja
ajal sai troonile uus dünastia – Prantsuse Bourbonid – ning kuulutati välja ka
tõeline Hispaania Kuningriik, kui esimene Bourbonist kuningas, Hispaania Felipe
V, trooniti 1707 ning ühendati Kastiilia ja Aragon. See tähendas ka paljude
piirkondlike privileegide tühistamist.

18. sajand nägi järkjärgulist paranemist ja kasvavat jõukust. Uus Bourboni
monarhia võttis eeskuju Prantsusmaalt – moderniseeris majandust ja haldust.
Sajandi lõpu poole hakkas kaubandus lõpuks tugevalt kasvama. Ja tänu sellele, et
Hispaania saatis brittidele abivägesid, kui Briti kolooniad Ameerika
Iseseisvussõja ajal mässasid, sai Hispaania tagasi oma rahvusvahelise
positsiooni.

Prantsuse invasioon oli Hispaania majandusele hävitav ja jättis endast maha
sügavalt lõhenenud riigi, mis oli väga aldis poliitilisele ebastabiilsusele enam
kui sajandi jooksul. Võimutülid 19. sajandi alguses viisid kõikide Hispaania
Ladina-Ameerika kolooniate kaotamiseni, erandeiks vaid Kuuba ja Puerto Rico.

19. sajandi lõpus kaotas Hispaania kõik endised kolooniad viimseni, kaasaarvatud
Kuuba, Puerto Rico, Filipiinid ja Guami USA-le pärast Hispaania-Ameerika sõda
1898. 1899 müüs Hispaania ülejäänud Vaikse ookeani maadest Saksamaale.

1898. aasta katastroof, nagu Hispaania-Ameerika sõda tuntuks sai, andis
hispaania kultuurielule tugeva tõukejõu (Generación de 1898), milles oli palju
kriitilist eneseuurimist.

20. sajand tõi natuke rahu. Hispaanial oli väike roll "võidujooksus Aafrikale" –
koloniseeriti Lääne-Sahara, Hispaania Maroko ja Ekvatoriaal-Guinea. Rasked
kaotused Rifi sõjas (Marokos 1920–1926) õõnestasid monarhiat. Diktatuurivalitsus
kindral Miguel Primo de Rivera (1923–1931) käe all lõppes Hispaania Teise
Vabariigi loomisega. Vabariik pakkus poliitilist autonoomiat Baskimaale,
Katalooniale ja Galiciale ning andis naistele hääletusõiguse.

Järgnes kibedalt, vastu tahtmist võideldud Hispaania kodusõda (1936–1939). Kolm
aastat hiljem väljusid sõjast Saksamaa ja Itaalia toetusel võitjana
natsionalistlikud jõud, mille eesotsas oli kindral Francisco Franco.
Vabariiklasi toetasid Nõukogude Liit ja Mehhiko, kuid neid ei toetanud
lääneriigid. Hispaania kodusõda on nimetatud ka Teise maailmasõja esimeseks
lahinguks. Franco juhtimise all jäi Hispaania Teises maailmasõjas neutraalseks,
ehkki pigem teljeriikide poolt.

Ainus legaalne partei Franco režiimi ajal oli Falange española tradicionalista y
de las JONS (loodud 1937); partei tähtsustas antikommunismi, katoliiklust ja
rahvuslust.

Teise maailmasõja ajal oli Hispaania Francisco Franco juhtimisel osaliselt
neutraalne ning ei liitunud ei Kolmikpakti ega lääneliitlastega, ehkki saatis
Saksamaa vägede koosseisus Idarindele nn Helesinise diviisi.

Pärast Teist maailmasõda hoiti Hispaaniat, mis oli niigi poliitilises ja
majanduslikus isolatsioonis, ka ÜRO-st kuni aastani 1955 eemal. Aastal 1953
omandas USA Hispaanias sõjaväelise tugipunkti. 1960. aastatel leidis Hispaanias
aset ootamatu majanduskasv, mida kutsutakse ka Hispaania imeks. Sellest kasvas
omakorda välja tänapäevane industriaalmajandus koos õitsva turismitööstusega.

Aastal 1967 toimus Gibraltaril hääletus, kus 99,19% elanikest hääletas
Suurbritannia võimu poolt. Hispaania valitsus sulges juunis 1969 Gibraltari
piiri.

Kui Franco novembris 1975 suri, sai troonile prints Juan Carlos – temast sai
riigipea ja kuningas, kelle Franco ise oli eelnevalt määranud. Kui
rahvusvaheliselt ja Hispaania-siseselt 1978. aastal võeti vastu Hispaania
põhiseadus ja kui saabus demokraatia, oli pandud alus poliitilisele
autonoomiale. Baskimaal eksisteeris mõõdukas baski natsionalism koos radikaalset
natsionalismi toetava terrorirühmituse ETA-ga.

1982. aastal tuli võimule Hispaania Töölispartei (PSOE), mis oli esimene
vasakpoolne partei 43 aasta jooksul. 1985. aastal avati Gibraltari piir. 1.
jaanuaril 1986 ühines Hispaania Euroopa Majandusühendusega, millest sai Euroopa
Liit. Töölispartei asemel sai 1996 üldvalimistel võimule PP – rahvapartei,
selleks ajaks oli PSOE võimul olnud 14 aastat.

1. jaanuaril 2002 lõpetas Hispaania oma ajaloolise rahaühiku peseeta kasutamise
ja asendas selle euroga. Sellega kaasnes majanduse kiire kaasajastamine.

11. märtsil 2004 plahvatas Madridi metroos terve pommiseeria. Selles
terroriaktis sai surma 191 ja haavata 1460 inimest. Lisaks mõjutas see õudus
ilmselt ka plahvatustele järgnenud rahvuslikke valimisi 14. märtsil. Madridi
rongiplahvatustel oli väga ebasoodus mõju toona valitsenud konservatiivsele
Partido Popularile, kellele küsitlusfirmad olid ennustanud tõenäolist
valimisvõitu. Seega aitasid pommitamised kaasa Zapatero parteile Partido
Socialista Obrero Español (PSOE), kuna valitsuspartei süüdistas kohe ETA-t,
ehkki asitõendid viitasid islamistidele. 14. märtsil 2004, kolm päeva pärast
valimisi, nägigi Hispaania oma uut peaministrit – president del Gobierno –
Rodríguez Zapaterot, kes oli valitsusjuht 21. detsembrini 2011.



https://et.wikipedia.org/wiki/B%C3%BCtsants

Bütsants ehk Ida-Rooma riik ehk Ida-Rooma keisririik ehk Ida-Rooma impeerium oli
riik, mis tekkis Rooma keisririigi idaosa territooriumil riigi jagunemise
tagajärjel. Keisririiki on nimetatud Bütsantsiks pealinna Konstantinoopoli
varasema nime (Byzantion) järgi.

Riiginimed Bütsants ja Ida-Rooma keisririik võeti kasutusele alles pärast riigi
eksisteerimise lõppu. Bütsantsi enda ja tema naabermaade elanike jaoks oli riigi
nimi Rooma keisririik (kreeka keeles Βασιλεία Ῥωμαίων, Basileia Rhōmaiōn; ladina
keeles Imperium Romanum) või Romania (Ῥωμανία), mis kasvas otseselt välja Rooma
riigist ja kus säilisid selle traditsioonid.

Bütsantsi eristatakse tänapäeval Rooma riigist eelkõige seetõttu, et riik oli
orienteeritud kreeka kultuurile, riigi ametlikuks usundiks oli ristiusk
erinevalt Rooma polüteismist ning riigikeeleks oli ladina keele asemel saanud
kreeka keel.

Bütsantsi tekke eelloos on väga oluline aasta 324, mil Constantinus Suur
otsustas viia riigi idaosa pealinna Väike-Aasias asunud Nikomeediast Bosporuse
väina äärde Byzantiumi, mille nimeks sai Konstantinoopol, "Constantinuse linn"
(alternatiivne nimi oli "Uus-Rooma"). Rooma riik jagati lõplikult aastal 395
pärast imperaator Theodosius I (valitses 379–395) surma.

Bütsants saavutas suurima territoriaalse ulatuse Justinianus I valitsusajal
(527–565), kes vallutas tagasi suure osa endise Lääne-Rooma riigi aladest.
Seejärel riik mõnevõrra nõrgenes, kuid Herakleios I valitsemisperioodil
(610–641) viidi läbi ulatuslikud sõjaväe ja haldusreformid (uuteks
haldusüksusteks said teemad) ning riigikeelena võeti kasutusele kreeka keel
(ladina keele asemel).

Riik eksisteeris 4. sajandist kuni aastani 1453 – ligi 1000 aastat kauem kui
Lääne-Rooma keisririik. Enamiku sellest ajast kuulus Bütsants oma majanduse,
kultuuri ja sõjaväelise tugevuse poolest Euroopa mõjukamate riikide hulka, seda
vaatamata ebaedule ja territooriumite kaotusele Rooma-Pärsia ja
Bütsantsi-Araabia sõdade käigus. Impeerium taastus tagasilöökidest Makedoonia
dünastia valitsemise ajal aastatel 867–1056 ning muutus 10. sajandi lõpus uuesti
silmapaistvaks suurvõimuks Vahemere idakaldal, konkureerides ülemvõimu pärast
Fatimiidide kalifaadiga.

Pärast aastat 1071 kaotas Bütsants suurema osa oma Väike-Aasia territooriumist
Seldžukkide dünastiale. Komnenoste dünastia ajal suutis riik 12. sajandil mõneks
ajaks oma domineeriva positsiooni tagasi võita, kuid pärast Andronikos I
Komnenose surma 1185. aastal sai alguse impeeriumi uus allakäik. Riigile sai
saatuslikuks Neljas ristisõda, mille käigus Konstantinoopol vallutati ja
Bütsants jagati mitmeks väikeriigiks.

Vaatamata pealinna tagasivallutamisele 1261. aastal jäi Bütsants Palaiologoste
dünastia valitsemise ajal üheks paljudest rivaalitsevatest riikidest Vahemere
idakaldal. Samas olid riigi viimased 200 aastat kultuuriline õitseaeg. Sellele
järgnenud kodusõjad 14. sajandil muutsid Bütsantsi nõrgaks ning enamik
järelejäänud territooriumidest kaotati Bütsantsi-Osmanite sõdade käigus, mis
kulmineerusid Konstantinoopoli langemisega 1453. aastal ja ülejäänud alade
vallutamisega Osmanite riigi poolt.

Vahemere maade idaosa rahvad olid lääneosa rahvastega võrreldes üldiselt rohkem
linnastunud ja sotsiaalselt paremini arenenud. Samuti olid idapiirkonna rahvad
varem kuulunud Makedoonia impeeriumi kreekakeelsetesse järglasriikidesse
(näiteks Ptolemaioste Egiptus ja Seleukiidide riik) ning Vana-Kreeka kultuuri
mõjul helleniseerunud. Läänepiirkonna vallutatud rahvad olid enamasti säilitanud
kultuurilise ja poliitilise eripära, elasid rohkem maal ning olid kultuuriliselt
vähem arenenud. Helleniseerunud ida ja ladinliku lääne erinevused püsisid kogu
Rooma riigi aja ning viisid lõpuks selle jagunemiseni.

Diocletianus lõi 293. aastal uue riigikorraldussüsteemi tetrarhia, et
kindlustada impeeriumi ohustatud piirkondi. Tetrarhia järgi hakkasid Rooma riigi
ida- ja lääneosa valitsema augustus (ülemkeiser) ja caesar (alamkeiser). Süsteem
lagunes juba 313 ning mõned aastad hiljem ühendas Constantinus Suur riigi ühe
valitseja (augustuse) alla.

Constantinus rajas 330. aastal pealinna Konstantinoopolisse, mis asus soodsas
impeeriumi ida-läänesuunaliste kaubandusteede ristumiskohas. Seejärel reformis
ta impeeriumi sõjaväelisi, rahanduslikke, tsiviil- ja religioosseid
institutsioone. Mõned õpetlased süüdistasid teda seetõttu pillavas
finantsdistsipliinis, kuid reformide ajal kasutuselevõetud kuldmünt solidus tõi
rahandusse stabiilsust ja edendas majandust.

Constantinus Suure valitsemise ajal ei saanud kristlus impeeriumis veel
valdavaks usundiks, kuid kogu tema valitsemisperioodi iseloomustab soosiv ja
privilegeeritud suhtumine kristlusse. Keiser seadis sisse printsiibi, mille
järgi imperaatorid ei lahendanud doktriini kohta käivaid küsimusi iseseisvalt,
vaid kutsusid selle jaoks kokku oikumeenilise kirikukogu (kontsiili).
Constantinuse poolt kokku kutsutud Arles'i kirikukogu ja I Nikaia kirikukogu
näitasid tema huvi ühtse kiriku vastu ning soovi saada selle peaks.

Theodosius I (võimul 379–395) oli viimane keiser, kes valitses üksi tervet
impeeriumi. Pärast Theodosius I surma 395. aastal hakkasid Rooma riiki valitsema
tema pojad: riigi idaosas Arcadius ja lääneosas Honorius. Kolmandal ja neljandal
sajandil õnnestus Bütsantsil suurel määral vältida impeeriumi lääneosa tabanud
raskusi. Osaliselt õnnestus see tänu rohkem linnastunud ühiskonnale ja paremale
majanduslikule olukorrale, mis võimaldas maksta sissetungijatele tribuuti ja
värvata palgasõdureid. See edu võimaldas Theodosius II-l keskenduda uue
seadustiku loomisele (Codex Theodosianus) ja Konstantinoopoli müüride
kindlustamisele, mis võimaldas pealinnal erinevatele piiramistele vastu seista
kuni aastani 1204. Siiski pidi Theodosius hunnide eemalhoidmiseks maksma igal
aastal Attilale suurt andamit. Tema järeltulija Marcianus keeldus maksu
maksmast, kuid hunnid olid oma tähelepanu juba Lääne-Rooma keisririigile
pööranud. Attila surma järel 453. aastal lagunes hunnide suur hõimuliit ning
paljudest selle alamatest said Bütsantsi palgasõdurid.

Attila surmale järgnenud periood tõi Bütsantsile rahuaja, kuid Lääne-Rooma
keisririik lõpetas sel ajal oma eksisteerimise (sageli loetakse selleks aastat
476, mil germaanlasest Rooma väejuht Odoaker kukutas troonilt Romulus
Augustuluse). Itaalia tagasivõitmiseks pidas keiser Zeno läbirääkimisi Möösias
resideeruvate idagootidega. Läbirääkimiste tulemusena nõustus idagootide
kuningas Theoderich Suur Odoakeri kukutama. Seeläbi vabanes Zeno sõnakuulmatust
alluvast ja saavutas vähemalt nominaalselt võimu Itaalia üle. Pärast Odoakeri
kukutamist 493. aastal valitses Theoderich Itaaliat iseseisvalt, kuigi Ida-Rooma
keisrid ei tunnustanud teda kunagi kuningana (rex).

491. aastal tuli Bütsantsis võimule Anastasius I, kes surus 497. aastal maha
vastupanukolde Isaurias. Anastasius I paistis silma kui energeetiline reformide
läbiviija ja valitseja. Ta täiustas Constantinus Suure loodud rahandussüsteemi,
fikseerides igapäevaselt kasutatava vaskmündi (follis) massi. Samuti reformis ta
maksusüsteemi ja tühistas kaupmeeste maksu collatio lustralis. Kui Anastasius
518. aastal suri, oli riigikassas rekordiliselt 145,15 tonni kulda.

527. aastal tuli Bütsantsis võimule Justinianus I, kes pärines Illüüria
prefektuuri vaesest talupoja perekonnast. Enne Justinianust valitses riiki tema
onu Justinus I (võimul 518–527). Justinianuse valitsemisperioodil suutis
Bütsants paljud endised Rooma riigi lääneprovintsid tagasi vallutada. Riigi
idapiiride kindlustamiseks sõlmis keiser 532. aastal pärslastega tähtajatu
rahulepingu ("igavese rahu"), mille järgi nõustus Bütsants maksma Sassaniidide
riigile iga-aastast märkimisväärse suurusega tribuuti. Samal aastal surus
Justinianus maha Konstantinoopolis asetleidnud Nika ülestõusu, mille käigus
tapeti 30 000 – 35 000 mässajat.

Pärast idapiiridel rahu kindlustamist ja Nika ülestõusu mahasurumist oli keisri
järgmiseks eesmärgiks vandaalide riigi alistamine Põhja-Aafrikas (vandaalid olid
429. aastal vallutanud Rooma riigilt Aafrika provintsi). Justinianus saatis 533.
aastal välja 500 laevaga ekspeditsiooniväe (10 000 jalaväelast, 5000
ratsaväelast ning 20 000 sõudjat), keda juhtis germaanlasest väepealik
Belisarios. Bütsantsi väed purustasid vandaalide põhijõud 533. aasta sügisel ja
534. aasta talvel. Põhja-Aafrika kohalike hõimude lõplik alistamine toimus kuni
aastani 548.

Pärast triumfi Põhja-Aafrikas jätkas Bütsants oma territooriumi laiendamist
Theoderich Suure surma järel Idagootide kuningriigi Itaalia alade arvelt.
Ida-Rooma väikesearvuline ekspeditsioonivägi, kelle juhiks oli endiselt
Belisarios, maabus Sitsiilia saarel 535. aastal. Üksteise järel langesid Itaalia
suuremad linnad bütsantslaste valdusse: Napoli (535), Rooma (536) ja lõpuks
idagootide pealinn Ravenna (540). Aastatel 535–536 viibis idagootide
delegatsioon eesotsas paavst Agapetus I-ga Konstantinoopolis. Kuigi rahulepingu
sõlmimine Bütsantsiga ebaõnnestus, tagandas keiser Justinianus I paavsti
nõudmisel monofüsitismi pooldava Konstantinoopoli oikumeenilise patriarhi
Anthimose (vaatamata keisrinna Theodora vastuseisule).

541. aastal sai idagootide kuningaks väejuht Totila, kelle juhtimisel alustati
Itaalia alade tagasivallutamist. Totila väed vallutasid 546. aastal Rooma ja
järgmise paari aasta jooksul peaaegu kogu Itaalia. Abivägedeta jäetud Belisarios
ei suutnud maad kaitsta ning ta kutsuti 549. aastal tagasi Konstantinoopolisse.
Siiski ei olnud Bütsants veel lüüa saanud. 551. aasta lõpus saabus Itaaliasse
armeenia päritolu Bütsantsi eunuhhist väejuht Narses, kelle käsutuses oli umbes
35 000 sõjaväelast. Idagoodid purustati järgmise aasta jooksul ning vaatamata
mõne üksiku idagootide linna vastupanule ja järgnenud frankide-alemannide
invasioonile (nende väed purustati 554. aastal), oli sõda Apenniini poolsaarel
lõppenud. 552. aastal maabus väike Bütsantsi sõjavägi (ca 2000 meest) Liberiuse
juhtimisel Hispaanias. Nad vallutasid Cartagena ja teisi asulaid Hispaania
lõunarannikul. Selle sõjakäiguga jõudis Bütsantsi territoriaalne ekspansioon oma
haripunkti.

Riigi idaosas toimus sõjategevus Pärsia Sassaniidide vastu kuni aastani 561, mil
sõlmiti 50 aastaks uus rahuleping. 550. aastate keskpaigaks oli Justinianus
saavutanud võidu peaaegu kõikides impeeriumi sõjakolletes, millest Bütsants osa
võttis, välja arvatud Balkani poolsaarel, kus slaavlased ja gepiidid sooritasid
korduvaid rünnakuid riigi aladele. Aastal 559 tungisid hunnid Bütsantsi
pealinnani välja ja alustasid selle piiramist. Kuna linnas kaitseväed
praktiliselt puudusid, siis saadeti müüridele peaaegu kõik, kes suutsid relva
kanda (kaasa arvatud palee valve ja senaatorid). Justinianus kutsus
Konstantinoopoli kaitsmist juhtima vahepeal erru saadetud Belisariose, kelle
abil õnnestus barbarid pealinna müüride alt minema tõrjuda. Bütsantslaste Doonau
laevastiku tugevdamine sundis hunne taganema ning keisririigiga rahu sõlmima.

529. aastal viis keisri ülesandel kümnemeheline komisjon läbi Rooma seadustiku
kodifitseerimise (Corpus Juris Civilis), luues uue õigussüsteemi, mida täiendati
534. aastal. Selle alla kuulusid: õpperaamat (Institutiones), klassikaliste
juristide kirjutised (Digesta seu Pandectae), keisri poolt välja antud seaduste
kogu (Codex Justinianus) ja Justinianuse poolt pärast 534. aastat välja antud
seadused (Novellae). Kodifitseeritud õigusi kasutati peaaegu kuni Bütsantsi
eksisteerimise lõpuni.

6. sajandil oli traditsioonilisel kreeka-rooma kultuuril Ida-Rooma riigis veel
märkimisväärne mõju, selle prominentsete esindajate hulka kuulus näiteks
loodusfilosoof Johannes Philoponos. Sellele vaatamata hakkas riigis domineerima
kristlik kultuur ja filosoofia. Romanos Melodose loodud hümnid tähistasid
jumaliku liturgia arengut ning samal ajal ehitati Nika ülestõusu ajal hävinud
basiilika asemele uut – pühale Sophiale pühendatud Hagia Sophiat, mis on
tänapäeval Bütsantsi arhitektuuriajaloo üheks kuulsamaks mälestusmärgiks.
Kuuendal ja seitsmendal sajandil tabasid Bütsantsi mitmed pandeemiad, mis
põhjustasid paljude inimeste surma ning tekitasid riigile suurt kahju.

Pärast Justinianus I surma 565. aastal sai troonile Justinus II, kes keeldus
pärslastele suure iga-aastase andami maksmisest. 568. aastal tungisid
germaanlastest langobardid Itaaliasse. Kuna piirkonna kaitseks jäetud
keisririigi vägede arvukus oli liiga väike, siis 6. sajandi lõpuks kaotas
Bütsants ligi 2/3 Itaaliast. Justinus II järglaseks sai Tiberios II, kes püüdis
vältida sõdasid erinevatel rinnetel. Ta loobus sõjategevusest Itaalias, maksis
maksu avaaridele ning keskendus sõjategevusele pärslaste vastu. Kuigi Tiberiose
väejuht Maurikios suutis edukalt kaitsta idapiiri, otsustasid avaarid andami
saamisele vaatamata alustada sõda Bütsantsi vastu ning 582. aastal purustasid
nad Balkanil asuva kindluslinna Sirmiumi; samal ajal alustasid keisririigi vastu
sõjategevust Doonau ületanud slaavlased. Maurikios, kellest sai 582. aastal
aastal keiser, sekkus Sassaniidide riigi kodusõtta. Ta aitas troonile tagasi
Husrav II ja naitis tolle oma tütrega. Pärslasest väimehe ja kuningaga sõlmitud
rahulepingu järgi laienes Bütsants ida poole (Pärsia provintside Armeenia ja
Gruusia arvelt) ning tühistati Bütsantsile koormaks olnud andam. Maurikios sai
seejärel keskenduda sõjategevusele Balkanil ning 602. aastaks tõrjuti avaarid ja
slaavlased Doonau teisele kaldale tagasi.

Pärast barbarite sissetungi Balkanile lõi Maurikios riigi kindlustamiseks
asehaldurkonnad (eksarhaadid) Ravennas ja Kartaagos. Asehalduritel (eksarhidel)
oli sõjaline ja tsiviilvõim.

Maurikiose mõrvamise järel troonile asunud Phokas andis Sassaniidide kuningale
Husrav II-le ettekäände Bütsantsilt Mesopotaamia provints tagasi vallutada.
Phokas oli ebapopulaarne valitseja ning Bütsantsi allikad kirjeldavad teda kui
türanni. Teda üritati troonilt kukutada mitme senati initsiatiivil toimunud
vandenõu abil, kuid lõpuks tegi seda Herakleios I, kes purjetas oma vägedega
kohale Põhja-Aafrika provintsi pealinnast Kartaagost. Samal ajal saatis
Sassaniidide riiki pidev edu lahinguväljadel. Nad tungisid sügavale
Väike-Aasiasse ja vallutasid Bütsantsilt nii Damaskuse (613) kui ka Jeruusalemma
(614). Viimase vallutamist iseloomustas äärmuslik julmus: linnas tapeti 57 000 –
66 500 inimest ja lisaks viidi orjusse ligi 35 000 (nende seas ka patriarh).
Paljud kirikud põletati maha ja reliikviad viidi Ktesiphoni. Eriti valusaks
lüüasaamiseks Bütsantsile kujunes rikka Egiptuse provintsi kaotamine (618–621),
mis oli sisuliselt keisririigi viljaaidaks. Herakleios valmistus
vastupealetungiks, mis algas 622. aastal, äärmise põhjalikkusega ning otsustas
vägede juhtimise isiklikult enda peale võtta. Husravile tuli Bütsantsi pealetung
täieliku üllatusena ning Bütsants võitis ühe lahingu teise järel. Sõja otsustav
lahing peeti 627. aastal Ninive lähedal ning see lõppes Sassaniididele täieliku
lüüasaamisega.

Saavutatud võit osutus Bütsantsi jaoks Pyrrhose võiduks, sest sõda kurnas välja
mõlemad osapooled ning Lähis-Idas hakkas domineerima uus sõjaline jõud –
ühendatud ja islami omaks võtnud araabia hõimud. Alanud sõjas (634) sai Bütsants
korduvalt araablaste käest lüüa ning kaotas mõne aastaga Süüria ja Palestiina
alad. Seejärel sagenesid muslimite rünnakud Väike-Aasiasse ning aastatel 674–678
piiras kalifaadi sõjavägi Konstantinoopolit. Araablaste laevastik suudeti lõpuks
pealinna alt minema tõrjuda tänu kreeka tulele. Seejärel sõlmis Bütsants
Omaijaadide kalifaadiga 30-aastase rahu, kuid sellele vaatamata jätkusid
araablaste pidevad reidid Anatooliasse. See kiirendas klassikalise linnakultuuri
hääbumist, sest paljude linnade elanikud kindlustasid end palju väiksemal
territooriumil vanalinnade müüride vahel või lahkusid lähimasse kindlusse.
Konstantinoopolis langes samal ajal elanike arv drastiliselt – 500 000 asemel
jäi linna elama 40 000 – 70 000 inimest. Elanikkonna hääbumisele aitas kaasa
riigi rikkaima teraviljakasvatuspiirkonna: Egiptuse vallutamine algselt
pärslaste, hiljem araablaste poolt, mistõttu lõpetati pealinnas alates 618.
aastast tasuta teravilja jagamine.

Herakleios I valitsusperioodil loodi uued riigi haldusüksused – teemad. Riigi
Väike-Aasia piirkond jagati sõjaväeringkondadeks (teemadeks), mida juhtisid otse
keisririigi administratsioonile alluvad strateegid, kellel oli nii sõjaline kui
ka tsiviilvõim. Sõdurite maale asustamisega oli võimalik moodustada
sõjaväekohuslastest maakaitsevägi (stratioodid). Uusasunikud said endale
päritava maavalduse, mille abil pidid nad endale nii elatist teenima kui ka
sõjavarustuse hankima.

Kuna Bütsants oli kaotanud oma kaugemad territooriumid, kasvas riigis oluliselt
kreekakeelsete elanike osakaal, mistõttu sai ametlikuks riigikeeleks ladina
keele asemel kreeka keel. Samuti otsustas Herakleios loobuda tiitlinimetustest
imperaator ja augustus ning võttis kasutusele sõna basileus.

Enamiku sõdurite üleviimine Balkanilt idapiirile (et võidelda pärslaste ja
hiljem araablastega) nõrgestas põhjapiire, mida kasutasid ära slaavlased.
Järkjärgulise sissetungi käigus muutusid suuremad linnad sarnaselt Väike-Aasia
linnadega väiksemateks kindlustatud asulateks.

670. aastatel olid bulgarid sunnitud hasaaride eest pagema üle Doonau lõuna
poole. 680. aastal uusi asundusi laiali saatma saabunud Bütsantsi väed said
bulgaritelt lüüa. Järgmisel aastal sõlmis keiser Konstantinos IV bulgaritega
rahu, mille järgi tunnustas Bütsants esimese Bulgaaria riigi sõltumatust.
Aastatel 687–688 võttis Herakleiose dünastia viimane keiser Justinianus II ette
sõjakäigu slaavlaste ja bulgaarlaste vastu. Sõjaretke saatis edu, kuid ainuüksi
fakt, et bütsantslased pidid edasipääsu eest võitlema läbi Traakia ja
Makedoonia, näitab keisririigi mõjuvõimu olulist vähenemist Balkani poolsaarel.

Justinianus II püüdis linna-aristokraate murda raskete maksude ja kõrvaliste
isikute määramisega administratiivsüsteemi tähtsamatele kohtadele. Ta kukutati
võimult 695. aastal, misjärel varjas Justinianus II end alguses hasaaride,
hiljem bulgaarlaste juures. Aastal 705 pöördus Justinianus koos bulgaarlaste
abiväega tagasi Konstantinoopolisse, haaras uuesti võimuohjad enda kätte ning
alustas arvete klaarimist sisevaenlastega. Herakleiose dünastia viimane esindaja
kukutati linna-aristokraatide abil lõplikult võimult 711. aastal.

717. aastal võimule tulnud esimene Isauria dünastia (ka Süüria dünastia)
esindaja Leon III suutis edukalt kaitsta araablaste piiramisrõngas olevat
Konstantinoopolit (717–718). Samuti tegeles ta Väike-Aasia teemade
reorganiseerimise ja tugevdamisega. Tema järeltulija Konstantinos V saavutas
Süürias araablastega võideldes rea märkimisväärseid võite ja nõrgestas oluliselt
Bulgaariat. 813. aastal piiras bulgaarlaste sõjavägi, kelle juhiks oli kuningas
Krum, edutult Konstantinoopolit. Krumi järeltulijaga õnnestus Leon V-l (ka Leon
Armeenlane) sõlmida rahuleping 30 aasta peale.

Isauria dünastia valitsemisajal sai alguse nn pilditüli, kui pühapiltidesse
vaenulikult suhtuvate ikonoklastide mõjutusel keelas Leon III pühapiltide ja
ikoonide kummardamise. Ikonoduulid (ikoonide pooldajad) polnud otsusega rahul
ning see viis üleriigiliste rahutuste tekkimiseni. Ikoonide austamise keeluaeg
kestis riigis kuni aastani 843, mil Konstantinoopolis kogunenud kirikukogu
taastas keisrinna Theodora ja uue patriarhi toetusel ikoonide ja pühapiltide
austamise. Radikaalne pööre viis järjekordsete massirahutusteni, mille käigus
tapeti tuhandeid inimesi.

820ndate alguses Thomas Slaavlase juhitud ülestõusu ajal kasutasid araablased
ära riigi nõrkust ja vallutasid Kreeta. Aastal 829 sai Bütsantsi laevastik
araablaste käest hävitavalt lüüa Itaalia ranniku lähedal. Mõne järgmise aasta
jooksul langesid Sitsiilia saare suuremad linnad Messina ja Palermo. Bütsantsile
jäi vaid väike ala Sitsiilia kagurannikul. Sõjaõnn pöördus 863. aastal, mil
keisririigi vägedel õnnestus Michael III juhtimisel lüüa araablasi Anatoolia
põhjaosas (Paflagoonias) toimunud Lalakaoni lahingus.

Basileios I trooniletulek 867. aastal tähistas Makedoonia dünastia algust, mille
võimuperiood kestis kaks ja pool sajandit. Dünastia esindajate seas olid üsna
võimekad keisrid, kes suutsid riigi vahepealsest mõõnast välja tuua. Pidevad
kaitselahingud asendusid mitmel rindel vastupealetungiga, millega impeerium
suutis mõned kaotatud territooriumid tagasi vallutada. Sõjalist ja poliitilist
edu saatis kultuuriline õitseaeg näiteks filosoofias ja kunstis. Seetõttu on
mõned ajaloolased kirjeldanud Makedoonia dünastia võimuperioodi kui keisririigi
kuldset ajastut. Kuigi riik ei saavutanud niivõrd suurt ulatust kui Justinianus
I ajal, olid järelejäänud alad geograafiliselt vähem laialivalgunud ja rohkem
poliitiliselt, kultuuriliselt ning majanduslikult integreerunud.

Basileios I esimestel valitsemisaastatel suutis Bütsants edukalt tagasi tõrjuda
araablaste rünnakuid Dalmaatsia rannikualadele ning keisririik saavutas taas
kontrolli selles piirkonnas. See võimaldas Ida-Rooma riigi misjonäridel rännata
sisemaale, kus nad pöörasid serblased ja tänapäeva Hertsegoviina ja Montenegro
aladel elavad rahvad õigeusku. Samas lõppes Malta tagasivallutamise üritus
fiaskoga, sest kohalikud elanikud mõrvasid koos araablastega Bütsantsi garnisoni
sõdurid. Lõuna-Itaalias suutsid bütsantslased oma valdused ühendada ning 873.
aastaks hõivati taas Bari. Suurem osa Itaalia lõunaosast jäi Bütsantsi kontrolli
alla ligemale 200 järgmiseks aastaks. Oluliselt tähtsamal idapiiril kindlustas
riik kaitserajatisi ning asus seejärel kaotatud alasid tagasi vallutama.
Abbassiidide kalifaadi vastane sõjategevus algas Samosata tagasivallutamisega.

Leon VI valitsemisperioodil jätkusid bütsantslaste rünnakud nõrgenenud
Abbassiidide kalifaadi vastu, kuid samal ajal kaotati araablastele Sitsiilia
(902) ja Thessaloníki (904), mis oli sel perioodil riigi suuruselt teiseks
linnaks. Merel saadud kaotuste tõttu tugevdas keisririik oma laevastikku, mille
abil hõivati 7. sajandil kaotatud Küprose saar ning rünnati Vahemere idakaldal
asuvat Latakia linna (Süürias). Sellele vaatamata ei suutnud Bütsants araablasi
otsustavalt võita: viimased lõid tagasi keisririigi katse vallutada 911. aastal
tagasi Kreeta.

Bulgaaria sõjaka valitseja Simeon I surm 927. aastal parandas Bütsantsi
positsioone Balkanil ja võimaldas pühenduda võitlusele araablastega. Melitene
(tänapäeval Malatya) suudeti vallutada aastal 934, Edessa alistus 944. Viimast
sündmust peeti eriti tähtsaks, sest Edessast saadi kätte Jeesust kujutav
pühapilt Mandylion.

Sõjaväelastest keisrid Nikephoros II (võimul 963–969) ja Johannes I (969–976)
laiendasid riigipiire Süüriasse ja alistasid Kirde-Iraagi emiirid. Aleppo ja
Kreeta langesid bütsantslaste valdusse vastavalt aastatel 962 ja 963. Araablaste
väljaajamine Kreetalt lõpetas nende reidid Egeuse merel, aidates kaasa Kreeka
sisemaa uuele õitsengule. Küpros hõivati aastal 965 ning Nikephorose
võimuperiood kulmineerus Antiookia taasvallutamisega 969. aastal, viimane
inkorporeeriti keisririiki provintsina. Nikephorose järglasel Johannes
Tzimiskesel õnnestus tagasi vallutada Damaskus, Beirut, Akko, Şaydā, Kaisarea ja
Teverya. Jeruusalemm koos araablaste põhiliste võimukeskustega Iraagis ja
Egiptuses jäid vallutamata. Basileios II (hüüdnimega Bulgaarlastetapja) üritas
pärast edukat sõda bulgaarlaste vastu saratseenidelt Sitsiiliat tagasi vallutada
(sõjaretke algus 1025), kuid suri enne ekspeditsiooni lõpliku eesmärgi
saavutamist. Sellele vaatamata ulatus Ida-Rooma riik pärast Basileios II
valitsemisaega Messina väinast kuni Eufratini ja Doonaust kuni Süüriani.

Traditsiooniline vastasseis Püha Tooliga kestis kogu Makedoonia dünastia
valitsemisperioodi ja sai hoogu juurde küsimusest, kelle usulise ülemvõimu alla
hakkab kuuluma värskelt ristitud Bulgaaria. Pärast 80 aasta pikkust rahuaega
ründasid bulgaarlased 894. aastal eesotsas Simeon I-ga Bütsantsi. Alguses nad
edu ei saavutanud, sest Bütsants tegutses edukalt oma laevastiku toel Bulgaaria
Musta mere-poolses tagalas ja kutsus appi ungarlased. Sellele vaatamata said
bütsantslased 896. aastal hävitava kaotuse lahinguväljal, mis asub tänapäeva
Babaeski (Türgi Euroopa osa) lähistel ja nõustusid iga-aastase lunamaksuga. Leon
VI suri aastal 912 ning peagi sai alguse uus vaenutegevus bütsantslaste ja
bulgaarlaste vahel. Simeon I kogus suure väe, millega mindi Konstantinoopoli
peale. Kuigi pealinn oli oma võimsate müüride tõttu hästi kaitstud, tekkis
Bütsantsi võimuladvikus segadus, mille tagajärjel krooniti Simeon "bulgaarlaste
keisriks". Järgnenud Bütsantsi riigipöörde käigus kõrvaldati võimult Simeoni
krooninud patriarh, mis andis talle ajendi uuesti sõjategevust alustada.
Traakiasse tungides hõivasid bulgaarlased Adrianoopoli. Keisririik pidi nüüd
kahe tugeva vastasega võitlema kahel rindel, kusjuures bulgaarlased ohustasid
otseselt riigi pealinna.

Romanos I väed said 917. aastal toimunud suures lahingus veel kord lüüa ning
sellele järgneval aastal alustasid bulgaarlased Põhja-Kreeka rüüstamist.
Adrianoopol vallutati uuesti 923. aastal ning Konstantinoopolit piirati veel
korra 924. aastal. Olukord muutus kardinaalselt Simeon I äkilise surma järel –
Bulgaaria tsaaririik nõrgenes oluliselt ning sai Bütsantsi protektoraadiks.
Keisririigil avanes võimalus keskenduda idarindele võitlusse araablastega.
Bütsantsi konkurendina kerkis ajutiselt esile Kiievi-Vene riik: aastal 968
tungisid Kiievi-Vene väed eesotsas Svjatoslav I-ga Bulgaaria aladele, kuid kolm
aastat hiljem alistas Johannes I Tzimiskes Svjatoslav I väed ja liitis
Ida-Bulgaaria alad uuesti keisririigiga.

Bulgaarlaste vastupanu ägenes aastatel 976–1016, ent Basileios II võttis nende
alistamise oma valitsusaja (976–1025) peamiseks eesmärgiks. Siiski saatis teda
alguses ebaedu – 986. aasta lahingus Traianuse läbipääsu juures sai Basileios II
bulgaarlastelt lüüa. Mõnel järgmisel aastal oli Basileios II hõivatud
ülestõusude mahasurumisega Anatoolias, mistõttu õnnestus bulgaarlastel oma
Balkani poolsaare valdusi Bütsantsi arvelt suurendada. Sõda kestis osapoolte
vahel peaaegu 20 aastat, kuni edu hakkas saatma Bütsantsi, kes saavutas olulised
lahinguvõidud aastatel 997 ja 1004. Järgnenud aastatel nõrgenes bulgaarlaste
sõjaline jõud järk-järgult ning sellele aitasid kaasa iga-aastased bütsantslaste
sõjaretked, mil Basileios II väed vallutasid ühe kindluse teise järel. Viimaks
hävitati bulgaarlaste põhijõud 1014. aastal Struma piirkonnas toimunud lahingus.
Kroonikate järgi torgati vangilangenud sõduritel (100-st 99-l) mõlemad silmad
peast ning ülejäänutel üks silm, et nad näeksid pimestatud kaaslasi koju
juhatada. Bulgaaria sõjakäikudel ülesnäidatud julmuste tõttu sai Basileios II
hüüdnimeks Bulgaarlastetapja. Aastaks 1018 langesid viimased bulgaarlaste
kindlused ning riigist sai umbes kaheks sajandiks Bütsantsi provints. Selle
võiduga purustas Bütsants bulgaarlaste esimese tsaaririigi ning keisririigi
piirid laienesid taas Doonauni, mida hoiti viimati Herakleios I
valitsusperioodil.

Bütsantsil olid ajavahemikul 850–1100 Musta mere põhjakallasteni laienenud
Kiievi-Venega vastuolulised suhted. Omavahelised suhted mõjutasid oluliselt
idaslaavlaste edasist ajalugu, sest Bütsantsist sai Kiievi peamine kaubandus-
(viikingite kaubatee "varjaagide juurest kreeklaste juurde") ja kultuuripartner.
Russid korraldasid esimese ebaõnnestunud rüüsteretke ja rünnaku laevastikuga
Konstantinoopolile 860. aasta suvel (vaid eeslinnad rüüstati), kui keiser
Michael III oli lahkunud pealinnast sõtta araablaste vastu. Aastal 907 pidi
Bütsants kasutama russide tõrjumiseks Konstantinoopoli alt diplomaatia abi ning
suurvürst Olegi sõjakäigu tulemusel sõlmiti russidele kasulikud majanduslikud
suhted Bütsantsiga. 941. aastal suudeti Bosporuse väina ilmunud Kiievi-Vene
sõjalaevad, Kiievi suurvürst Igori juhtimisel kreeka tule abil põlema panna.
Kõige tõsisem konflikt kestis aastatel 968–971 Bulgaaria territooriumi pärast
peetud sõdade ajal. 968. aastal tungisid Kiievi-Vene väed, Bütsantsi liitlasena
eesotsas Svjatoslav I-ga Bulgaaria aladele, mille ta vallutas ja soovis allutada
oma võimule. Kolm aastat hiljem alistas Johannes I Tzimiskes Svjatoslav I väed
ning tagasiteel tapeti Svjatoslav petšeneegide poolt.

Basileios II ei hakanud russide sõjalist võimu alahindama ja kasutas
poliitiliste eesmärkide saavutamiseks oma eelkäijate taktikat – rahva ristimist
õigeusku. Kiievi-Vene ja Bütsantsi suhted paranesid oluliselt suurvürst
Vladimiri ja Basileios II õe Anna abiellumisel 988. aastal ning russide
ristiusku pööramisega. Keisririigi preestreid, arhitekte ja kunstnikke kutsuti
Kiievi Venemaa kirikute ja katedraalide ehitamisele, kus nad suurendasid veelgi
Bütsantsi kultuurilist mõju. Samal ajal teenisid paljud Kiievi russid Ida-Rooma
riigi sõjaväes palgasõduritena, neist kuulsamad kuulusid varjaagide
6000-mehelisse sõjasalka.. Konstantinoopoli oikumeeniline patriarh nimetas
järgnevalt Kiievi ja kogu Venemaa metropoliiti, Kiievi metropoolias.

Isegi pärast Kiievi-Vene ristiusku pööramist ei jäänud riikidevahelised suhted
alati positiivseks. Samuti toimusid aeg-ajalt russide reidid Bütsantsi Musta
mere äärsete linnade ja isegi Konstantinoopoli vastu. Kuigi rünnakud tõrjuti
enamjaolt tagasi, olid paljude konflikte järel sõlmitud rahulepingud
Kiievi-Venele soodsad. Näiteks 1043. aastal toimunud sõda, mille ajal paistis
välja Kiievi ambitsioon saavutada Bütsantsiga võrdne mõjuvõim.

Basileios II surma järel (1025) ulatus Bütsants idas Armeenia kuningriigini ja
läänes kuni Calabriani Lõuna-Itaalias. Makedoonia dünastia valitsemisperiood oli
riigi jaoks üsna edukas. Täielikult alistati Bulgaaria, osaliselt Gruusia ja
Armeenia. Samuti suudeti araablastelt tagasi vallutada Kreeta, Küpros ning
strateegiliselt kui ka kristliku maailma jaoks ideoloogiliselt oluline linn
Antiookia. Need hõivamised polnud ajutised ja taktikalised, vaid jätkusuutlikud.

Leon VI valitsemisperioodil kodifitseeriti kõik Bütsantsi seadused kreeka
keelde. See 60-köiteline seaduste kogu oli riigi järgmise perioodi õigussüsteemi
vundamendiks, mida uuritakse veel tänapäevalgi. Leon reformis veel riigi
haldusjaotust, muutis teemade piire, tõmbas koomale privileegide ja auastmete
jagamist ning reguleeris gildide tegutsemist. Leon IV reformid vähendasid riigi
killustatust ja koondasid keskvõimu rohkem Konstantinoopolisse. Militaarset edu
saatis ka varjupool – provintsiaadlikud suurendasid mõjuvõimu ja rikastusid
kohalike talupoegade arvelt, kes langesid põhiolemuselt feodaalorjusse.

Makedoonia dünastia võimuperiood kujunes riigi pealinna õitsenguajaks.
Konstantinoopol kasvas Euroopa suurimaks ja rikkaimaks linnaks, mille elanike
koguarv küündis 9. ja 10. sajandil umbes 400 tuhandeni. Sel perioodil teenisid
riiki kompetentsed aristokraadid, kes kogusid makse ning tegelesid aktiivselt
sise- ja välispoliitikaga. Keisririik teenis hästi kaubavahetuselt Lääne- ja
Kesk-Euroopaga, müües peamiselt metallitooteid ja siidi.

Makedoonia dünastiat saatis edu ka religiooni levitamisel. Bulgaarlaste,
serblaste ja russide pööramine õigeusku muutis oluliselt Euroopa religioosset
kaarti ja mõjutab seda tänapäevani. Pühad Kyrillos ja Methodios, kaks
kreeklasest venda Thessaloníkist, andsid suure panuse slaavlaste ristimisel ja
glagoolitsa (kirillitsa eelkäija) loomise protsessis. 1054. aastal kulmineerus
Ida ja Lääne traditsioonide erinevus otsustava kriisiga, mida tänapäeval
tuntakse suure kirikulõhe (e skisma) nime all. Kuigi ametlikult eraldusid
kirikud üksteisest 16. juulil 1054, oli lõhe eelmiste sajandite jooksul
järk-järgult suurenenud.

Makedoonia dünastiale järgnes raske periood, mida põhjustas teemade nõrgenemine
ja sõjaväe unarusse jätmine. Dünastia viimased valitsejad Nikephoros II Phokas
(võimul 963–969), Johannes I Tzimiskes (969–976) ja Basileios II muutsid
peamiselt kaitsele orienteerunud kodanikest värvatud sõjaväe professionaalseks
ja pealetungidele orienteerunud armeeks, kus omasid suurt osakaalu palgasõdurid.
Palgasõdurite ülalpidamine oli aga üsna kallis, nagu ka kindluste rajamine.

Basileios II surma järel oli riigi finantsolukord üsna hea, kuid temale
järgnenud keisritel puudusid riigijuhtimiseks vajalikud sõjalised ja
poliitilised kogemused ning oskused. Nende valitsemise ajal suurenes inflatsioon
ning sõjaväge vaadati kui üleliigset kuluallikat ja poliitilist ohuallikat.
Seetõttu vabastati kohaliku päritoluga sõjaväelased ametist, kelle asemele
palgati välismaised palgasõdurid.

Samal ajal koondusid Bütsantsi piirialadele uued ja tugevad vastased.
Lõuna-Itaalia provintse ohustasid normannid, kes saabusid Apenniini poolsaarele
11. sajandi alguses. Normannide aeglane, kuid järjekindel pealetung algas 11.
sajandi keskel. Reggio Calabria langes nende valdusse aastal 1060 ning seejärel
kaotati Otranto (1068). Bütsantsi peamine tugipunkt Apuulias – Bari piirati
sisse 1068. aastal ja vallutati 1071. Samuti kaotas Ida-Rooma riik 1069. aastal
Dalmaatsia rannikulinnad horvaatidele.

Veelgi suurema kaotuse osaliseks sai Bütsants idapiiridel, kus araablased olid
asendunud seldžukkidega, kellega toimusid esimesed kokkupõrked Armeenias
aastatel 1065 ja 1067. Romanos IV Diogenese juhitud Bütsantsi väed said 1071.
aastal toimunud Mantzikerti lahingus seldžukkidelt üllatuskaotuse. Lahingu
käigus langes vangi vägesid juhtinud keiser (esmakordselt riigi ajaloos). Rumi
seldžukkide juht Alp Arslan kohtles suursugust vangi küllaltki leebelt ning
vabastas ta suure lunamaksu ja kahe kindluse eest. Samal aastal kukutati Romanos
troonilt. Aastaks 1081 olid seldžukid vallutanud pea kogu Anatoolia – Armeeniast
kuni Bitüüniani – ning asutasid oma pealinna Nikaias, vähem kui 100 km kaugusel
Konstantinoopolist.

Komnenoste dünastia oli Bütsantsis võimul aastatel 1081–1185. Viis sellesse
dünastiasse kuulunud keisrit (Alexios I, Johannes II Komnenos, Manuel I, Alexios
II ja Andronikos I) valitsesid kokku 104 aastat. Need valitsejad mängisid
võtmetähtsusega rolli ristisõdade ajaloos, avaldades samal ajal suurt
poliitilist ja kultuurilist mõju Euroopas, Lähis-Idas ja Vahemere maades.
Alexios I toetas otseselt Esimest ristisõda; Johannes II ja Manuel I mõjutasid
oluliselt esimesi ristisõdijate riike. Vähem oluline polnud ka see, et
Komnenoste valitsemisperioodil asus Bütsantsi elama hulgaliselt Veneetsia ja
Itaalia kaupmehi (ainuüksi pealinnas elas 60 000 – 80 000 "ladinlast") ja
palgasõdureid. Nende kohalolek aitas levitada Ida-Rooma riigi tehnoloogiat,
kultuuri, religiooni, kunsti ja kirjandust üle kogu katoliikliku Lääne.

Pärast lüüasaamist Mantzikerti all suutis Bütsants tänu Komnenoste dünastiale
mõnevõrra oma mõjuvõimu taastada. Esimene Komnenosest keiser Isaak I valitses
lühikest aega aastatel 1057–1059, kuid dünastia järjepidevus sai alguse Alexios
I võimuletulekuga 1081. aastal. Oma võimuperioodi alguses pidi Alexios tõrjuma
normannide invasiooni, kes vallutasid Dyrrhachiumi ja Kérkyra saare ning
piirasid sisse Tessaalia piirkonna ja Lárisa. Normannide juhi Robert Guiscard'i
surm aastal 1085 leevendas veidi normannidepoolset survet. Aasta hiljem suri
seldžukkide sultan ja nende riik jagati lähinaabrite vahel. 1091. aastal lõid
Alexiose juhitud bütsantslased, kumaanid ja mitmest teisest rahvusest sõjamehed
riiki tunginud petšeneege Maritsa jõe orus (tänapäeva Lõuna-Bulgaarias).

Saavutades stabiilsuse lääne- ja põhjapiiridel, otsustas Alexios pöörata rohkem
tähelepanu majanduslike probleemide lahendamisele ja riigi kaitsevõime
tõstmisele. Siiski puudus tal piisavalt vägesid, et taastada Bütsantsi võim
Väike-Aasias ja alistada seldžukid. Piacenzas 1095. aastal toimunud kirikukogul
rääkis Alexios paavst Urbanus II-le kristlaste probleemidest Idas, kes Lääne
puuduva abi tõttu kannatavad muslimite rõhumise all. Urbanus nägi Alexiose
abipalvele vastu tulles kahte võimalust: suurendada Lääne mõjuvõimu ning
taasühendada lõhestunud katoliku ja õigeusu kirikud. Veel samal aastal toimus
kirikukogu Clermont-Ferrand'is, kus paavst kutsus üles kõiki osalema relvastatud
palverännakul, et vallutada muslimite käest tagasi Jeruusalemm. Lääne-Euroopa
vastas üleskutsele ülekaaluka poolehoiuga.

Alexios võttis osa Läänest saabunud palgasõduritest sõjaväe organiseerimisel,
kuid ta polnud valmistunud toime tulema niivõrd suure hulga
mittedistsiplineeritud sõduritega, kes varsti saabusid Bütsantsi
territooriumile. Samuti polnud keiser vaimustuses sellest, et ristisõdijate
põhijõudude eesotsas olnud kaheksast juhist olid neli normannid, kellest üks oli
Robert Guiscard'i poeg Bohemond I. Kuna ristisõdijad pidid Bütsantsi abiga üle
Bosporose väina saama, suutis keiser nende tegevust teatud määral kontrollida.
Ta võttis ristisõdijatelt lubaduse, et nende poolt vallutatud endised Ida-Rooma
riigi provintsid peavad saama taas Bütsantsi kontrolli alla ning vastutasuks
pakkus ta neile toidumoona ja sõdureid. Kuna Alam-Lotringi hertsog Godefroy de
Boullion ei nõustunud vasallitõotusega, otsustas keiser ristisõdijate vastu
jõudu kasutada. Puhkenud lahingus ründas ristisõdijaid petšeneegide ratsavägi
ning Bütsantsi vibukütid külvasid pealinna müüridelt nende peale noolterahe.
Seepeale oli de Boullion sunnitud alistuma ja Alexiose vasalliks hakkama. 1097.
aasta kevadel toimetati rüütlite vägi osade kaupa üle Bosporuse väina. Alexios
suutis ristisõdijate abil kõigepealt hõivata Rumi seldžukkide pealinna Nikaia ja
seejärel pea kogu Väike-Aasia. Ristisõdijad vallutasid ka Antiookia ning 1099.
aastal Jeruusalemma. Bohemond, kes kuulutas end Antiookia vürstiks, pidas
Bütsantsiga veel lühikese sõja, kuid nõustus 1108. aastal uuesti
vasallistaatusega. Sellega õnnestus Alexiosel lõpetada vastasseis normannidega.
Esimese ristisõja lõppedes oli Bütsantsi välispoliitiline olukord täielikult
muutunud ning ladinlased olid asutanud neli ristisõdijate riiki (Antiookia
vürstiriik, Edessa krahvkond, Jeruusalemma kuningriik ja Tripoli krahvkond).

Alexios I poeg Johannes II Komnenos tuli võimule pärast isa surma 1118. aastal
ja valitses kuni aastani 1143. Johannes oli väärikas ja pühendunud
sõdalaskeiser, kes üritas Bütsantsi rasket seisukorda parandada, mis oli
tekkinud poole sajandi eest Mantzikerti all saadud kaotuse tõttu. Andunult ja
moraalitundega riiki juhtides oli Johannes tolle ajastu valitsejate seas pigem
erand, sest tavaliselt paistsid nood silma julmusega. Seetõttu on Johannest
kutsutud Bütsantsi Marcus Aureliuseks.

Johannese 25 aasta pikkuse valitsemisperioodi saavutuste hulka kuuluvad liit
Saksa-Rooma riigiga, ülekaalukas võit petšeneegide üle (1122), ja mitmed edukad
sõjakäigud seldžukkide vastu Väike-Aasias, kes sisetülide ja pidevate rünnakute
tõttu välja kurnatuna kaotasid suurema osa Väike-Aasiast. Johannese poolt
juhitud sõjaväe purustavat jõudu said 1120. aastatel tunda nii ungarlased kui ka
serblased. 1130. aastatel astus ta normannide poolt valitsetava Sitsiilia
kuningriigi vastasesse liitu Saksa-Rooma keisri Lothar III-ga. Oma võimuperioodi
viimastel aastatel tegutses Johannes aktiivselt riigi laiendamisega idanaabrite
arvelt. Tema juhtimisel alistasid Bütsantsi väed Danišmendide emiraadi ja
Väike-Armeenia (Kiliikia) kuningriigi. Aastal 1137 oli vürst Raymond de Poitiers
sunnitud pärast Antiookia sissepiiramist saama Bütsantsi vasalliks. 1142. aasta
sügisel üritas Johannes veel kord Antiookiat vallutada, kuid talve saabumine
sundis teda taanduma. Keiser suri 1143. aasta aprillis jahil saadud vigastusse.
Raymond kasutas kohe juhust ja tungis Kiliikiasse, kuid oli sunnitud pärast
saadud kaotust vasallitõotust Konstantinoopolis uuendama.

Johannes valis troonipärijaks oma noorima (neljanda) poja Manuel I Komnenose,
kes tegutses küllaltki agressiivselt oma lääne- ja idanaabrite vastu.
Palestiinas sõlmis Manuel liidu Jeruusalemma kuningriigiga, aidates neid
võitluses Fatimiidide kalifaadiga. Edessa krahvkonna langemise järel seldžukkide
kätte (1144–1146) muutusid ülejäänud ristisõdijate riigid Bütsantsist sõltuvaks.
1155. aastal ebaõnnestus Bütsantsi vägedel Lõuna-Itaalia sadamalinnade
hõivamine, kuid 1167. aastal lõid bütsantslased Ungari kuningriigi vägesid
Sirmiumi linna lähistel toimunud lahingus. Tänu sellele võidule sai Bütsants
1168. aastaks peaaegu kogu Aadria mere idaranniku oma kontrolli alla. Manuel
sõlmis mitmeid liite nii Kirikuriigi kui ka muude Lääne-Euroopa riikidega ning
tegutses edukalt Teise ristisõja (1147–1149) ajal. Idas aga tugevnesid
seldžukid, kes lõid Bütsantsi vägesid Myriokephaloni lahingus (1176) Beyşehiri
järve lähedal. Kaotusest taastuti kiiresti ning järgmisel aastal õnnestus
bütsantslastel omakorda seldžukke võita. Märkimisväärne on seejuures asjaolu, et
keisril õnnestus mehi koguda kogu teekonna jooksul alates pealinnast, mis
näitas, et Väike-Aasia lääneosa kaitsestrateegia töötas veel üsna hästi.

Johannes ja Manuel tegelesid agressiivselt militaarpoliitikaga ning kulutasid
märkimisväärselt ressursse linnade kaitsevõime tõstmiseks, rajades aktiivselt
kindlustusi. Alexiose, Johannese ja Manueli valitsemisperioodil laienes
Bütsantsi territoorium üsna suures ulatuses, Väike-Aasia ja Euroopa piirialadel
suurenes stabiilsus. Sõjaline edu aastatel 1081–1180 võimaldas riigi ühiskonna
ja kultuuri õitsengut.

Pikem rahuperiood võimaldas riigi lääneprovintsidel majanduslikult toibuda ja
stabiilse kasvu saavutada, mis kestis peaaegu 12. sajandi lõpuni. 12. sajandi
jooksul kasvas oluliselt keisririigi elanikkond ning kasutusele võeti järjest
rohkem uusi põllumaid. Nii Euroopast kui ka Väike-Aasiast avastatud
arheoloogilised leiud viitavad sellele, et olemasolevate linnade mõõtmed
suurenesid märgatavalt ning tekkis ka palju uusi asulaid. Samuti õitses
kaubandus: Veneetsia ja Genova kaupmehed kauplesid ristisõdijate riikide ja
Fatimiidide kalifaadiga läbi Konstantinoopoli.

Mosaiigikunstiga tegelemise ja piirkondlike arhitektuurikoolkondade taastumine
viis paljude erinevate kunstistiilide tekkimiseni. 12. sajandi jooksul tekkis
Bütsantsis omamoodi varajane humanism, huvi taassünd antiikaegsete autorite
loomingu vastu. Bütsantsi humanismi kõige ilmekamaks esindajaks oli Thessalonike
Eustathius.

Manueli surma järel 1180. aastal päris trooni tema 11-aastane poeg Alexios II
Komnenos. Tegelik võim kuulus aga Alexiose emale, Antiookia Mariale, kes oli
Bütsantsis võõramaalasena üsna ebapopulaarne. 1182. aasta alguses korraldas
Andronikos I Komnenos relvastatud riigipöörde, millele eelnes ladinlaste-vastane
pogromm. Veresauna käigus kaotasid elu tuhanded inimesed. Andronikos kõrvaldas
seejärel kõik poliitilised vastased (ka Alexios II) ning lasi end järgmisel
aastal keisriks kroonida.

Mõnede ajaloolaste hinnangul alustas Andronikos oma valitsusperioodi küllaltki
hästi. Ta reformis valitsusaparaati ja alustas võitlust korruptsiooniga. Tema
ajal lõpetati ametikohtade müümine ning inimesi hakati valima kohtadele pigem
isiklike väärtuste kui soovituste järgi. Ametnikele hakati maksma suuremat
palka, et vähendada altkäemaksu võtmise kiusatust. Andronikuse reformid
avaldasid kiiret ja head mõju provintsides. Samas meelestas Andronikos nende
reformidega enda vastu aristokraadid. Sisepingete tõusmisele aitasid kaasa ka
erakordselt julmad meetmed poliitiliste vastaste ja mässude mahasurumisel.
Terror ja vägivald aristokraatide vastu laienes peagi üle kogu riigi ning keiser
oli sunnitud võimu säilitamiseks järjest julmemalt tegutsema.

Riigisisese toetuse kadumisele järgnesid ebaõnnestumised välispoliitikas.
Vaatamata oma sõjaväelisele taustale, oli Andronikus Bütsantsi vägede juhtimisel
üsna saamatu. Nii järgnes üks kaotus teisele. Küprosel ei tunnustanud enam
Bütsantsi ülemvõimu asehaldur Isaak Komnenos (hiljem Isaak II). Ungarlased
suutsid tagasi vallutada Horvaatia territooriumid, serblased kuulutasid end
Bütsantsist sõltumatuks ning Sitsiilia kuningriigi normannid rüüstasid 1185.
aastal Kreekat. Andronikos mobiliseeris 100 laevast koosneva flotilli pealinna
kaitseks, kuid rohkemat ei vaevunud ta ette võtma. 1185. aastal tegi Isaak II
Angelos lõpu Andronikose lühikesele valitsemisajale ja lasi viimase hukata.

Isaak II (võimul 1185–1195, 1203–1204) ja tema venna Alexios III Angelos
(1195–1203) valitsusperioodi ajal toimus riigi tsentraliseeritud
valitsusaparaadi ja kaitsevõime kokkuvarisemine. Kuigi normannid löödi 1186.
aastal Kreekast välja, hakkasid valahhid ja bulgaarlased samal aastal mässama,
mis viis teise Bulgaaria riigi tekkimiseni. Angeloste võimuperioodi
sisepoliitikat iseloomustas äärmiselt vastutustundetu ja priiskav käitumine, mis
viis riigi majanduskrahhi lävele. Ida-Rooma riigi mõjuvõim kannatas tehtud
vigade tõttu sedavõrd, et see viis võimuvaakumi tekkimiseni ja soodustas riigi
lagunemist. Teatud märgid viitavad sellele, et Trapezundis tekkis Komnenoste
juhtimisel pooliseseisev riik juba enne 1203. aastal riiki tabanud kollapsit.
Angeloste dünastia ebaõnnestunud valitsemine kiirendas nõrgenenud Bütsantsi lõpu
saabumist.

Paavst Innocentius III tutvustas esmakordselt Neljanda ristisõja plaani 1198.
aastal oma legaatide levitatud entsüklikas. Ristisõja eesmärgiks pidi saama
Aijubiidide riigi uue võimukeskuse – Egiptuse vallutamine. Ristisõdijate vägi
saabus Veneetsia vabariiki 1202. aasta suvel. Rüütlite vägi oli aga oodatust
väiksem ning sellel puudusid piisavad rahalised vahendid, et maksta
veneetslastele laevatranspordi eest. Veneetsiat juhtis tollal juba raugaeas ja
pime, kuid endiselt ambitsioonikas doodž Enrico Dandolo, kes polnud huvitatud
Egiptuse ründamisest, sest Veneetsial olid tulusad kaubandussuhted Saladini
loodud Aijubiidide riigiga. Ristisõdijad soostusid transpordi eest aitama
veneetslastel vallutada Dalmaatsias asuvat kristlikku ja heal järjel oleva
kaubanduslinna Zadarit. Linn oli endine Veneetsia vasall, kuid alates 1186.
aastast kuulus see Ungari kuningriigi protektsiooni alla. Vaatamata paavsti
vastuseisule sõjaretk toimus ning 1202. aastal langes linn pärast lühikest
piiramist ülekaalukate ristisõdijate väe kätte.

1201. aastal läks ristisõdijate juhtimine Montferrati markii Bonifacio juhtimise
alla, kelle sõbraks oli Švaabi Philipp. Nii Philipp kui ka Bonifacio olid
abielus kukutatud Bütsantsi keisri Isaak II Angelose lähedaste sugulastega
(Philipp tütrega ja Bonifacio õega). Isaak II poeg Alexios põgenes pärast isa
võimult kõrvaldamist Euroopasse ja otsis abi ristisõdijate juurest. Ta lubas
paavstile Ida ja Lääne kirikud ühendada ning maksta ristisõdijatele 200 000
hõbemarka, kui ta uuesti võimule aidatakse. Samuti lubas ta toetada ristisõda
Pühale Maale. Veneetslastele sobis säärane pakkumine väga hästi ning seega
otsustati Egiptuse asemel rünnata hoopis Bütsantsi pealinna.

Ristisõdijad saabusid Konstantinoopoli alla 1203. aasta 23. juunil. Alexios III
oli võimetu linna mingilgi määral kaitsma ning otsustas põgeneda. Nii hõivasid
ristisõdijad Konstantinoopoli praktiliselt ilma vastupanuta. Vahepeal krooniti
taas keisriks troonilt kukutatud ja pimedaks torgatud Isaak II. Tema pojast sai
kaasvalitseja (Alexios IV). Alexios IV ja Isaak II ei suutnud maksta
ristirüütlitele lubatud tasu täies mahus ning nad kukutas peagi võimult Alexios
V. Tekkinud segadust kasutasid ära ristisõdijad, kes vallutasid pealinna
teistkordselt 13. aprillil 1204. Linna kaitsel olnud palgasõdurid eriti
vastupanu ei osutanud, sest Alexios V ei suutnud neile enam palka maksta. Keiser
põgenes vahetult enne rüütlite linnatungimist. Konstantinoopoli hõivamisele
järgnesid massilised röövimised ja tapatalgud, mis kestsid kolm ööpäeva. Paljud
hindamatud riisutud varad (ikoonid, reliikviad jm) tulid hiljem välja
Lääne-Euroopas, suur osa neist Veneetsias. Kroonikud on seda röövimist nimetanud
keskaja suurimaks. Paavst Innocentius III avaldas nördimust, kui kuulis
Konstantinoopoli vallutamisest, kuid olukord oli tema kontrolli alt juba
väljunud. Seda tõestab fakt, et paavsti legaat vabastas omal initsiatiivil
ristisõdijad tõotusest jätkata sõjakäiku Pühale Maale. Konstantinoopolis korra
taastamise järel otsustasid veneetslased ja ristisõdijad jaotada riigi oma
juhtide vahel ja lõid Ladina keisririigi. Ladinlased ei saanud aga kogu
Bütsantsi territooriumi oma kontrolli alla, sest vastupanu jätkasid keisririigi
lagunemisel moodustunud iseseisvad riigid: Epeirose despootkond ning Nikaia ja
Trapezundi keisririik.

Pärast Konstantinoopoli langemist ladinlaste kätte moodustati keisririigi
endistes valdustes kaks järglasriiki: Epeirose despootkond ja Nikaia keisririik.
Kolmas järglasriik Trapezundi keisririik asutati juba mõned nädalad enne
Konstantinoopoli vallutamist. Neist kolmest olid Epeirosel ja Nikaial parimad
võimalused Konstantinoopolis võimu taastamiseks. Nikaia võitles järgmised paar
aastakümmet ellujäämise nimel seldžukkidega ja kaotas 12. sajandi keskpaigaks
suurema osa Anatoolia lõunaosast. Mongolite invasiooni tõttu Väike-Aasiasse
(1242–1243) nõrgenes Rumi seldžukkide sultanaat märkimisväärselt, misjärel
tekkis Anatoolias järgmistel aastakümnetel mitmeid väikeriike. Ühest sellisest
väikeriigist kasvas aja jooksul võimas Osmanite riik, mis kaks sajandit hiljem
hävitas Bütsantsi lõplikult. Seldžukkide muutumisega mongolite sõltlasteks
kergenes olukord Nikaia keisririigi idapiiril, mis lubas tollel keskenduda
võitlusele Ladina keisririigiga.

1261. aastal õnnestus Nikaia keisririigil Konstantinoopol ladinlastelt tagasi
vallutada. Riigi lühiajaline tõus saavutati keiser Michael VIII võimuperioodil
(1259–1282), kuid Bütsants oli selleks ajaks tõsises majanduskriisis ja liiga
halvasti varustatud, et edukalt võidelda ümbritsevate vaenlastega.
Sõjategevuseks ladinlaste vastu koondas Michael riigi väed Väike-Aasiast
Euroopasse ning tõstis talupoegade maksukoormust, mis tekitas nende seas
laialdast vimma ja rahulolematust ning viis paljud laostumiseni. Neljanda
ristisõja ajal (1202–1204) tekitatud pealinna kaitserajatiste kahjustuste
parandamiseks kulutati hiiglaslikke summasid, mis koos lakkamatute sõdadega
viisid riigi finantskriisi ja pideva rahapuuduseni.

Idapiiride kaitsmise asemel otsustas Michael VIII keisririiki lääne suunas
laiendada, kuid saavutas vaid lühiajalist edu. Vana vaenlase Sitsiilia
kuningriigi vallutusplaanide tõrjumiseks kasutas keiser diplomaatia abi. Ta tegi
paavstile ettepaneku kristlike kirikute taasühendamiseks, mis olid lõhenenud
aastal 1054. Sellele olid aga vastu suurem osa keisririigi elanikkonnast ja
õigeusklik kirik, kelle mahasurumiseks kasutas keiser karme abinõusid. Gregorius
X surma tõttu (1276) muutus olukord oluliselt. Järgmine paavst soosis Sitsiilia
kuningat Carlo I ja kirikute taasühendamine jäi ära.

Andronikos II (võimul 1282–1328) ja Andronikos III (keiser 1328–1341) tegid
viimaseid tõsiseid katseid Bütsantsi hiilguse taastamiseks. Türklaste vastu
võitlemiseks palkas Andronikos II Euroopas kuulsust kogunud Kataloonia
palgasõdurid. Pärast võidu saavutamist Anatoolias muutusid nood aga
kontrollimatuks ja tegelesid maa rüüstamise ja röövimisega. Bütsantsil kulus
mitu aastat ja palju ressursse, et tülikad palgasõdurid purustada.

Pärast Andronikos III surma haaras riiki laastav kodusõda, mis kestis kuus
aastat (1341–1347). Seda kasutasid edukalt ära serblased, kes hõivasid suure osa
Bütsantsi territooriumidest Balkanil. Aastal 1354 toimus Gallipolis maavärin,
mis purustas linna. Peaaegu mahajäetud linna hõivasid seejärel türklased, kes
kinnitasid sellega esmakordselt kanda Euroopas. Pärast seda järgnes Osmanite
kiire edasitungimine ning pärast Kosovo lahingut (1389) läks nende kontrolli
alla enamik Balkani lõunaosast.

Bütsants pöördus abi saamiseks Lääne poole, kuid paavst lubas aidata vaid siis,
kui kirikud tema võimu alla ühendatakse. Sellele olid aga vastu Bütsantsi
elanikud ja vaimulikud. 1439. aastal saavutati Firenze kirikukogul kirikute
ametlik ühendamine, mille kiitsid heaks nii keiser kui ka Konstantinoopoli
patriarh, kuid enamik bütsantslasi lükkas selle tagasi. Läänest saabusid
Bütsantsi kaitsma vaid vähesed, sest enamik Euroopa valitsejaid olid enamasti
hõivatud muude tegevustega ega suutnud Bütsantsi abistada: 1396. aastal said
Lääne ristisõdijad türklastelt lüüa Nikopolise lahingus ning 1444. aastal Varna
lahingus. Osmanite väed vallutasid aga järgemööda Bütsantsi riigi viimaseid
alasid. 1450. aastateks oli Bütsantsi kätte jäänud vaid pealinna
Konstantinoopoli lähem ümbrus ja mõned valdused Kreekas.

Konstantinoopol oli 15. sajandiks lagunev ja alarahvastatud. Elanike arv oli
sedavõrd langenud, et linn nägi välja vaid veidi parem kui erinevate külade
kogum, mis on üksteisega ühendatud asustamata kvartalitega. 1453. aasta 2.
aprillil piiras Mehmed II 80 000 sõduri ja suure hulga abivägedega
Konstantinoopoli sisse. Linna kaitses vaid ligi 7000 relvakandjat, kellest 2000
olid võõramaalased (sealhulgas genovalased ja veneetslased). Ligi kahekuulise
(2. aprill – 29. mai) piiramise järel langes Konstantinoopol türklaste kätte.
Bütsantsi viimane keiser Konstantinos XI hukkus käsitsivõitluses, kui türklased
olid linna müürid vallutanud.

Konstantinoopoli langemise järel jäi Bütsantsi viimaseks valduseks Morea
despootkond (1349–1460), mida valitsesid keisri vennad (despoodid). 1446
sooritas Murad II Osmani vägedega Moreasse sõjakäigu. Kreeklased suutsid suurte
kaotuste hinnaga (laastatud maa ja 60 000 orjusse viidud inimest) pealetungile
vastu seista, kuid olid sunnitud leppima vasallriigi staatusega ja pidid igal
aastal sultanile suurt andamit maksma. Ebakompetentne riigijuhtimine viis
talupoegade mässuni (1453–1454), mille mahasurumiseks kasutati türklaste abi.
Saamatu juhtimine seejärel jätkus, mistõttu ei suudetud enam Osmanite riigile
andamit maksta. Mehmed II lahendas invasiooniga mässumeelse despootkonna
probleemi aastal 1460, misjärel sai Moreast Osmanite riigi provints. 1204.
aastal Bütsantsist eraldunud Trapezundi keisririik oli de facto viimane
Ida-Rooma järglasriik. Trapezundi viimase valitseja üritus algatada Osmanite
riigi vastu ristisõda andis türklastele ajendi keisririik 1461. aasta suvel
vallutada. Trapezund alistus 14. augustil 1461. Sellega oli viimane Rooma riigi
jäänuk maailmakaardilt kadunud.

Viimase Bütsantsi keisri vennapoeg Andreas Palaiologos päris Bütsantsi keisri
tiitli pärast Konstantinos XI surma. Ta elas Moreas kuni selle langemiseni
türklaste valdusse (1460) ja põgenes seejärel Rooma, kus ta elas Kirikuriigi
protektsiooni all kuni elu lõpuni. Andreas kasutas enda kirjeldamisel
Konstantinoopoli keisri tiitlit ning müüs enda pärimisõigused Prantsusmaa ja
Hispaania monarhidele. Siiski ei kasutanud pärast Andrease surma seda tiitlit
Lääne-Euroopas mitte keegi. Mehmed II ja talle järgnenud Osmanite riigi
valitsejad jätkasid Rooma imperaatori tiitli kasutamist kuni Osmanite riigi
lagunemiseni 20. sajandil. Paljud õigeusklikud Bütsantsi põgenikud ja mõned
ülikud leidsid varju Doonau vürstiriikides, kelle valitsejad pidasid samuti end
Ida-Rooma keisriteks.

Pärast viimase Bütsantsi keisri surma taotles õigeusu patrooni ja Ida-Rooma
riigi pärija kohta endale Moskva suurvürst Ivan III, kes abiellus viimase keisri
vennatütre (Andreas Palaiologose õe) Zoe Palaiologosega. Ivan III pojapojast
Ivan IV-st sai 1547. aastal Venemaa esimene tsaar (tuleneb otseselt tiitlist
caesar). Vene impeeriumi kui "kolmanda Rooma" idee püsis elus kuni 1917. aasta
revolutsioonideni.

Bütsantsi majandus kuulus sajandeid Euroopa ja Vahemere maade kõige arenenumate
hulka. Konstantinoopol oli üle terve Euraasia ja Põhja-Aafrika ulatuva
kaubandusvõrgu peamine keskus (Aasiat ja Euroopat ühendavat tähtsaimat kaubateed
hakati hiljem nimetama Siiditeeks). Kuni 6. sajandi alguseni oli Bütsantsi
majandus võrreldes Lääne-Euroopaga õitsev ja paindlik. Bütsantsi-Pärsia ja
Bütsantsi-Araabia sõjad viisid riigi majanduse langusse ja stagnatsiooni.
Isauria dünastia reformid ja eriti Konstantinos V ümberrahvastamise programm,
mitmete avalike ehitiste rajamine ja maksusüsteemi parandamine aitas majanduse
taas tõusuteele, mis kestis kuni aastani 1204; seda isegi vaatamata mitmete
riigi piirkondade kaotamisele naaberriikidele. 10. sajandist kuni 12. sajandi
lõpuni paistis Konstantinoopol silma oma välise hiilguse ja rikkusega, mida
imetlesid paljud rändurid. Neljas ristisõda mõjus hävitavalt riigi majandusele
ning Vahemere idaosa kaubateedel hakkasid domineerima Lääne-Euroopa, eriti
Veneetsia ja Genova kaubalaevad. Palaiologoste valitsemisperioodil püüdis
keisririik oma majandust taas jalule aidata, kuid see ettevõtmine ei toonud
suurt edu. Riigi eksisteerimise viimastel aastakümnetel kaotas Bütsants
järk-järgult kontrolli kaubanduses, hinnapoliitikas, metallitoodete ekspordis ja
mõnede ajaloolaste hinnangul isegi müntide vermimise üle.

Bütsantsi majandus põhines suurel määral kaubandusel, mida soodustas riigi
soodne mereline asend. Arvatavalt olid kõige tähtsamaks ekspordiartikliks
tekstiilitooted; siidi eksporditi eelkõige Egiptusse, Bulgaariasse ja
Lääne-Euroopasse. Riik kontrollis rangelt sise- ja väliskaubandust ning säilitas
monopoolsed õigused müntide vermimisel, luues sellega kaubanduse vajaduste
rahuldamiseks kestva ja paindliku rahandussüsteemi. Valitsusaparaat teostas
intressimäärade üle kontrolli ja reguleeris gildide ja korporatsioonide
tegutsemisreegleid. Keiser ja tema ametnikud sekkusid majandusse
kriisiperioodidel, kindlustades kapitali juurdevoolu ja hoides teravilja
hindasid kontrolli all. Valitsus kogus sageli maksudest laekuva ülejäägi ja
suunas selle tagasi ringlusse riigiametnike palkade näol või avalike ehitiste
rajamise rahastamisega.

Üheks Bütsantsi majanduse alustalaks oli stabiilne rahakurss, mis kestis ligi
800 aastat – Constantinus Suure reformist kuni Alexios I valitsusperioodini.
Constantinuse rahandusreformi ajal sai jooksvaks rahaühikuks kuldmünt solidus
(nomisma massiga 4,55 g). Suuremaks ühikuks oli kuldnael (litra), mis vastas 72
solidusele (327 g). Rahaga maksmisel solidusi ei loetud vaid kaaluti, sest
paljud mündid olid väiksemaks lõigatud. Soliduse kõrval olid käibel hõbemündid –
miliarees (miliaresion, 2,24 g) ja keration (1,12 g). Constantinus I ajal võeti
kasutusele vaskmündid follis, mida valmistati vähe ja mis olid halva
kvaliteediga. Seetõttu otsustas Anastasius I vaskraha reformida. Vermima hakati
suuremaid ja väiksemaid pronksmünte. Suurematele oli vermitud tähis M ning selle
väärtus oli 40 sestertsi (obooli).

Bütsantsi rahanduse allakäik algas 11. sajandil, mil Michael VII (keiser
1071–1078) oli sunnitud majanduse laostumise järel (10-aastase kodusõja ja
viljahindade spekuleerimise tõttu) soliduse (nomisma) väärtust alandama, mille
asemel võeti kasutusele vääring nimega hyperperon. Mõnda aega püsis see
stabiilne, kuid 13. sajandil, pärast Konstantinoopoli langemist ladinlaste
valdusse, hakati siseturu tarbeks vermima 16-karaadiseid, välisturule aga
24-karaadiseid kuldmünte. Pärast pealinna tagasivallutamist langes kullasisaldus
9 ja seejärel 5 karaadini. Järjest nõrgenev kuldmüntide ostujõud tekitas
probleeme rahvusvahelises kaubanduses, kus Bütsantsi kuldmündid olid laialdaselt
kasutusel. Seetõttu hakkasid mitmed riigid oma kuldmünte vermima (populaarseks
said Firenze floriinid ja Veneetsia tukatid).

Bütsantsi teadus oli kogu riigi eksisteerimise vältel lähedalt seotud
antiikfilosoofia ja metafüüsikaga. Teadusi õpetati seitsme vaba kunsti programmi
järgi, kuid Bütsantsi oma oli Läänega võrreldes leebem. Triivium (trivium)
käsitles kirjandust ja kõnekunsti. Kvadriivium (quadrivium) aritmeetikat,
geomeetriat, muusikat ja astronoomiat (sageli koos astroloogiaga). Selles
jaotuses puudusid looduslugu, füüsika ja keemia, mis olid koondatud füüsika
alla. Olympiodorose õppekavas oli viis astet (loogika, füüsika, eetika,
matemaatika ja metafüüsika), mille läbimine võimaldas tõusta filosoofiani.
Kvadriiviumist välja jäävaid teadusharusid viljeleti praktilise tähtsuse pärast.
Näiteks Hagia Sophia ehitaja Anthemios leiutas auruga töötava masina ja
peeglitemängu. Väga suurt tähtsust omas väidetavalt süürlase Kallinikose poolt
leiutatud "kreeka tuli", mis võeti viivitamatult kasutusele sõjanduses ning see
osutus väga tõhusaks merelahingutes vaenlaste laevade süütamisel.

Bütsantsi meditsiin võttis eeskuju antiikaja kuulsatelt meedikutelt –
Hippokrateselt, Galenoselt ning samuti Herophilos Asklepiadeselt ja Pedianos
Dioskorideselt. Keisririigi arstid püüdsid praktilisi kogemusi ühitada
Hippokratese teooriate ja Galenose vaadetega. Selline teoreetilist laadi
arstiteadus kujunes välja arvukate hüpoteeside esinemise ja avastuste puudumise
tõttu. Haigete ravimisel piirdusid arstid haiguste sümptomite eristamise,
diagnoosi panemise ja haige farmatseutilise ravimisega.

Märkimisväärne tagasilöök tabas riigi teadust Suure katku ajal (541–542) ja
araablaste vallutusperioodidel (7. ja 8. sajandil), kuid Bütsantsi nn taassünni
perioodil (10. sajandi teine pool) said Ida-Rooma riigi teadlastest Araabias ja
Pärsias käsitletavate teadusharude eksperdid, seda eriti astronoomias ja
matemaatikas.

Bütsantsi eksisteerimise viimasel sajandil tegelesid keisririigi filoloogid
Vana-Kreeka grammatika ja kirjanduse uurimisega, millega nad jätsid oma jälje
varasesse Itaalia renessanssi. Sellel perioodil toimus astronoomia ja
matemaatika õpetamine eelkõige Trapezundis; meditsiini vastu tundsid samal ajal
huvi pea kõik õpetlased. Bütsantslased tundsid kompassi (14. sajandil) ja
kasutasid maakaarte.

529. aastal viidi Justinianus I eestvõtmisel läbi Rooma riigi seadustiku
kodifitseerimine (Corpus Juris Civilis), millega loodi uus õigussüsteem. Uus
seadustik omas tähtsat osa Bütsantsi õigusteaduse arengus ning seda kasutati
peaaegu kuni Bütsantsi eksisteerimise lõpuni. Leon III valitsemisperioodil
(717–741) loodi uus seaduste kogu Ecloga, mis tugines enamjaolt kristlikele
põhimõtetele (otsuseid põhjendati viidetega Piiblile). Nende seadustega
leevendati karistusi. Karistatavate massilise hukkamise asemel hakati
seaduserikkujaid üldjuhul sandistama. Ecloga mõjutas slaavlaste õigussüsteemi
teket.

Bütsantsis kasutati aastatel 988–1453 ajaarvamise arvestamist Bütsantsi kalendri
järgi ehk ajaarvamist "Konstantinoopoli asutamisest". Bütsantsi kalendri järgi
toimus maailma loomine 5509 eKr. Bütsantsi kalendrit (milles ajaarvamise
algusena kasutati enamasti maailma loomist, mitte Konstantinoopoli asutamist)
kasutati lisaks ida ortodoksses kreekakatoliku kirikus aastatel umbes 691–1728
ning Vene Õigeusu Kiriku kaudu Vene Suurvürsti-, Moskva tsaari- ja Venemaa
Keisririigis, umbkaudu aastatel 988–1700.

Rooma riigi idaosas säilis keisri aktiivne rolli kirikuasjus, sest Bütsants
päris paganliku administratsiooni ja usuasjade majandusliku korralduse, mida
kohaldati kristlikule kirikule. Bütsantslaste jaoks oli keiser Jeesuse maapealne
asemik, kes vastutas eelkõige kristluse levitamise eest paganlike vaadetega
inimeste seas ning samuti usuasjade juhtimise ja majandusliku halduse eest.
Cyril Mango on välja toonud, et Bütsantsi poliitilist mõtlemist saab
iseloomustada motoga: "üks jumal, üks riik, üks religioon". Keisri osakaalu
kirikuasjades polnud siiski kunagi õiguslikul ega ka mingil muul moel täpselt
määratletud. Rooma vähese mõjuvõimu ja Ida patriarhaatide erimeelsuste tõttu oli
Konstantinoopoli kirik 6. ja 11. sajandi vahel kristliku maailma kõige mõjukam
keskus. Isegi pärast Bütsantsi allakäiku ja paljude territooriumide kaotamist
omas kirik märkimisväärset mõju nii riigi sees kui ka väljaspool riiki. Vene
päritolu Jugoslaavia ajaloolane Georgi Ostrogorski on täheldanud, et vaatamata
Bütsantsi kaotustele Väike-Aasias ja Balkanil, jäi Konstantinoopoli
Oikumeeniline Patriarhaat õigeuskliku maailma keskuseks (kaasa arvatud
Kaukaasias ja Venemaal) ehk kirik jäi Bütsantsi kõige stabiilsemaks elemendiks.

Kristluse ametlik doktriin võeti vastu esimesel seitsmel oikumeenilisel
kirikukogul ning keisri ülesandeks jäi selle kehtestamine oma alamatele. Aastal
388 vastuvõetud keiserliku dekreedi järgi, mis hiljem lisati kodifitseeritud
Rooma õigusele (Corpus Juris Civilis), pidi riigi elanikkond tunnistama end
katoliikliku kristlasena. Seadusele mitteallunud elanikud tunnistati "hulludeks
ja rumalateks" ning ketserlike dogmade järgijateks.

Vaatamata riiklikele dekreetidele ja kiriku rangele hoiakule, ei saanud
viimasest kunagi kõigi Bütsantsi kristlaste esindajat. Arvatavalt moodustasid
ketseriteks peetud keisririigi algusaegadel rohkem kui poole elanikkonnast.
Peale paganluse, mis oli väga levinud kuni 6. sajandi lõpuni, ja judaismi,
esines veel mitmeid kristlikke doktriine, mille järgijateks olid mõnikord ka
keisrid. Alternatiivsete doktriinide hulka kuulusid näiteks nestoriaanlus,
monofüsitism, arianism ja paulikiaanlus, mille õpetused ei järginud peamist
teoloogilist voolu.

Ikoonide ja pühapiltide pooldajate ning vastaste (ehk ikonoklastide ja
ikonoduulide) vaheline lõhe jõudis haripunkti Leon III valitsemisperioodil, kes
keelas riigis ikoonide kummardamise. Ikonoklastide ja ikonoduulide vaheline
vastasseis viis riigi religiooni sügavasse kriisi, mis hakkas lahenema alles
pärast ikoonide austamisõiguse taastamist 9. sajandi keskel. Samal perioodil
rändasid Balkanile mitmed peamiselt slaavlastest paganlikud hõimud, kes
järk-järgult ristiti Bütsantsi misjonäride poolt. Riigi viimastel sajanditel
olid elanikud valdavalt õigeusklikud. 1439. aastal ühines Bütsantsi kirik
ametlikult Rooma kirikuga, kuid et enamik Bütsantsi vaimulikkonnast ja elanikest
keeldus seda aktsepteerimast, ei olnud sellel usuelule tegelikku mõju.

Juudid moodustasid keisririigi olemasolu jooksul märkimisväärse vähemuse ja
vastavalt Rooma riigi seadustele tunnustati neid eraldi religioosse inimgrupina.
Bütsantsi varasemal perioodil juute reeglina respekteeriti, kuid pingelistel
aegadel järgnesid tagakiusamised. Pärast araablaste vallutusi jäi suurem osa
juutidest keisririigi piiridest väljapoole. Ülejäänud elasid riigis alates 10.
sajandist suhteliselt rahulikult.

Bütsantsi kirjandust mõjutasid eelkõige kreeka, rooma, kristlik ja idamaine
kirjandus. Kirjanduses säilisid antiikaja žanrid. Suurim erinevus seisnes
selles, et need olid suures osas allutatud kõnekunsti reeglitele. Bütsantsi
kirjandusest on tänapäevani säilinud ligikaudu kaks kuni kolm tuhat köidet.

Bütsantsi proosa kõige silmapaistvamaks kirjanduslikuks žanriks on
ajalookirjutus, mida viljeleti pea kogu riigi olemasolu jooksul. Sel ajal
kirjutatud arvukatest kroonikatest, poliitilistest kirjutistest, biograafiatest
ja memuaaridest on paljud üsna hästi käsikirjadena säilinud. Suuremaid
puudujääke esineb vaid 7. sajandi lõpu ja 9. sajandi alguse vahel, mil toimusid
araablaste vallutusretked ja nn pilditüli rahutused. Väga paljud
ajalookirjutised annavad ainulaadset informatsiooni Bütsantsiga kokkupuutunud
rahvaste kohta. Nii peavad paljud Lähis-Ida ja Balkani rahvad ning venelased
Bütsantsi ajaloolisi allikaid oma rahvusliku ajaloo nurgakiviks.

Oma reeglite ja retoorika mõjuga hagiograafia (ehk pühakute elulood) kujunes
iseseisva kirjandusžanrina välja 4. sajandil. Uues ja Vanas Testamendis
asetleidnud, kuid vähe käsitletud sündmuste täiendamiseks ja edasiarendamiseks
välja mõeldud tekstid ehk apokrüüfid olid Bütsantsis väga populaarsed. Küllaltki
suur edu saatis keisririigis ka romaane, ent eriti menukaks osutusid pamfletid
ja satiirid.

Antiikajal kindlaks määratud reeglite alusel peeti luulet sobivaks igasuguste
kirjutiste sisu edasiandmiseks. Nii pandi luulevormi pühakirjad, ajaloolised
kirjutised, romaanid, teaduslikud teosed ja palju muud. Peale pikkade poeemide
esines Bütsantsi luuleloomingus rohkelt juhuluulet.

Bütsantsi luuležanritest kuulusid eelistatumate hulka epigrammid – lühikesed
luuletused, mida sai kanda kunstiteostele või mälestusmärkidele. Epigramme loodi
Bütsantsis rohkesti just kirjandusliku taassünni aegadel, 6. ja 9. sajandil.

Rütmiline luule oli keskaegsete kreeklaste algupärane looming, mis vastandus oma
religioossuse ja rahvapärasusega õpetatud luulele. Rütmilise luule kaks vormi
moodustusid missakaanonitest. Hümn (kontakion) koosnes mitmest võrdse suurusega
salmist, kaanon aga kaheksast-üheksast iseseisva struktuuriga laulust. Iga
stroofi lõpus oli refrään ja sageli kasutati riimi. Bütsantsi tuntumate
hümniloojate hulka kuulus Romanos Melodos (elas ca 490–556), kelle loomingut
esitatakse ka tänapäeval.

Ainus teadaolev Bütsantsi eepos Digenis Akritas avastati 1872. aastal ühest
Trapezundi käsikirjast. Hiljem leiti selle eepose teisi versioone, mis pärinesid
15.–17. sajandist. Eepos kirjeldab keisririigi võitlust saratseenidega 9. ja 10.
sajandil ning sellel on sarnasused Küprose ja Pontose kreeklaste rahvalauludega.

Bütsantsi rütmilise luule loojad olid eelkõige muusikud ja alles seejärel
luuletajad, sest hümnid olid kirjutatud laulmiseks ja värsse tuli kohandada
muusika rütmiga. Alles 9. sajandi lõpust alates hakati juba loodud meloodiate
jaoks eraldi tekste kirjutama.

Sarnaselt antiikaja muusikaga polnud ka Bütsantsi muusikal harmooniat, vaid
ainult rütm ja meloodia, ning see oli mõeldud ühehäälseks laulmiseks. Luulega
ühendatud muusikat hoidsid üleval (mitte ei saatnud) muusikariistad. Antiikaja
muusikatraditsioone järgides tunti nelja põhi- ja nelja kõrvaltooni. Antiiksete
nimedega (nt dooria ja früügia) toonid erinesid siiski kardinaalselt oma
eelkäijatest. Hiljem võeti kasutusele veel kaks vahepealset tooni. Bütsantsi
meloodiat teisendati sajandite jooksul korduvalt, kuid see jäi alati
rahvapäraseks.

Antiikajal noodikirja ei tuntud. Koorijuht markeeris intervalle käeliigutustega.
Alates 9. sajandist ilmusid Bütsantsi muusikalistesse käsikirjadesse neumad
(noodid), mis levisid ka Läände.

Bütsantsi ilmalikust muusikast on tänapäeval vähe teada, ehkki see oli võrreldes
vaimuliku muusikaga sama populaarne. Peale kaheksa tooni oli ilmalikul muusikal
veel neli vahepealset tooni ja neli modulatsiooni, kokku seega vähemalt 16
heliastet.

Muusikariistadest oli kõige tähtsamal kohal orel, mida kasutati nii ilmalikel
kui ka vaimulikel tseremooniatel. Antiikajast pärineva vesioreli asemel võeti
Bütsantsis kasutusele pneumaatiline orel. Peale oreli olid kasutusel paljud
teised muusikariistad, nt kitarad, lautod, lüürad, psalterionid, elevandiluust
sarved, kuid nendest pole palju teada.

Bütsantsi kunst on peaaegu täielikult seotud religioosse väljendusega ning
veelgi enam – sisuliselt oli see kiriku teoloogia hoolikalt kontrollitud
kunstiline väljendus. Bütsantsi kunst levis kaupmeeste ja sõjavägede vallutuste
vahendusel Itaaliasse ja Sitsiiliasse, kus see mõjutas renessansi teket.
Õigeuskliku kirikukunsti mõjud avaldusid aga Venemaal, Kreekas, Serbias ja
mujal. Bütsantsi arhitektuuri mõju, eriti pühakodades, võib leida erinevatest
regioonidest alates Egitusest ja Araabiast kuni Venemaa ja Rumeeniani.

Bütsantsi kunsti meistrid said innustust antiiksete kunstiteoste harmooniast ja
idamaisest toredusest, mis omavahel suurejooneliselt ühendati. Bütsantsi
arhitektuuris kasutati laialdaselt põletatud telliseid, mis laoti vaheldumisi
loodusliku kiviga. Võlvid ja kuplid valmistati kergetest kärgtellistest,
pimsist, putsolaanist ja muust. Siseseinad ja mõnikord ka välisseinad kaeti
marmori või mosaiikidega. Rooma halbade tavade eeskujul jätkati mitmesuguste
vanade antiikehitiste rüüstamist, et omale sobivat materjali hankida.
Justinianus I ajal, aastatel 532–537 ehitatud Hagia Sophia basiilika on
tänapäeval kõige võimsam Bütsantsi arhitektuuri mälestusmärk. Katedraal oli
veidi vähem kui 1000 aastat maailma suurim (kuni Sevilla katedraali valmimiseni
aastal 1520).

Bütsantsi kunstis laialdaselt levinud seinamosaiigid olid marmorist seinte
täiendamiseks ja pärines otseselt Rooma kunstist. Justinianuse
valitsemisperioodil valmisid kõige ilmekamad mosaiigid Ravenna kirikute
siseseintel. Mosaiigikunsti leviku haripunkt saabus koos riigi sõjalise edu ja
majandusliku tõusuga 10. ja 12. sajandi vahel. Sellel perioodil olid pea kõik
tähtsamad pühakojad ja ilmalikud ehitised kaunistatud rikkalikult
seinamosaiikidega.

Alates 13. sajandist hakkas seinamosaiigi osakaal langema ja kirikute valdavaks
kaunistusteks said freskod. Maalingud arenesid aegamööda jõudsalt ning võtsid
enda alla pindu põrandast kuni laeni. Kirikutesse maaliti suuri pildiseeriad,
millel kujutati evangeeliumisündmusi. Freskod polnud siis enam liturgia
täiendused ning üksikute pühade inimeste asemel maaliti terveid rahvahulki.

Muude Bütsantsi olulisemate kunstiliikide hulka kuulusid muuhulgas portreed,
käsikirjade illustratsioonid (eelkõige piltidega pühakirjad), erinevates
tehnikates ja eri materjalidest valmistatud mitmesugused luksus- ja tarbeesemed
(näiteks ikoonid, kuld- ja hõbeehted, elevandiluust nikerdised, metallitööd,
liturgilised riistad ja emailtooted).

Vaatamata Bütsantsi tugevale sõjaväele ja -laevastikule, eelistas keisririik
relvakonfliktidele sageli diplomaatiat. Seda eriti alates 8. sajandist, mil
riigi sõjaline võimsus nõrgenes. Nii rajati 740. aastal varasema Balkanil
elavate barbaritega suhelnud üksuse baasil esimene alaline asutus, mille kanda
jäi riigi välissuhtlus. Bütsants ajas aktiivset välispoliitikat, et ajada
omavahel tülli naaberrahvad ja seeläbi likvideerida kallaletungi oht
keisririigile. Seejuures toetas tsentraliseeritud välissuhtluse ajamist ka ühele
valitsejale allutatud ilmalik ja kiriklik võim.

Riigi välispoliitikat juhtis logoteet, kes allus otse keisrile ja käis talle iga
päev aru andmas. Seega suunas valitseja isiklikult riigi diplomaatiat. Logoteedi
ülesandeks oli võõramaa saadikute vastuvõtmine ning arvatavalt ka Bütsantsi enda
saadikute väljavalimine enne sihtkohta saatmist.

Teatud määral ajasid välispoliitikat teemasid juhtivad strateegid. Näiteks
Hersonesose strateeg korraldas saadikute missioone stepirahvaste juurde.
Bütsantsi diplomaatia polnud siiski võrreldav tänapäevase välispoliitikaga.
Keisririigi esindused naaberriikides polnud kunagi alalised. Bütsantsi saadikud
liikusid kõige rohkem araablaste ja bulgaarlaste juurde. Riigi kõrged ametnikud
pidasid läbirääkimisi rahu sõlmimiseks ning vangide vahetamiseks või
väljaostmiseks. Bütsantsi diplomaatiat iseloomustas jäik formaalsus, mille
oluliseks eesmärgiks oli riigi hiilguse ja rikkuse demonstreerimine.

Kui välisriigi saadik saabus Konstantinoopolisse, pidi kogu suhtlus temaga
toimuma rangelt etiketi järgi. Võõramaa rahva esindaja võeti vastu vastavalt
tema tähtsusele. Mida olulisem oli saadik, seda suursugusem ja austusväärsem
vastuvõtt. Kui asemik saabus barbarite juurest, püüti teda rabada kullast
mehaaniliste mänguasjadega (näiteks möirgav lõvi või laulev lind). Harituma
rahva esindajatele demonstreeriti riigi varakambri rikkusi või reliikviaid,
harva viidi nad vaatemängudele. Kogu protseduur oli põhjaliku kontrolli all.
Saadik ei tohtinud kohtuda kõrvaliste isikutega ning pidi nägema vaid seda, mida
keisririigi ametnikud tahtsid talle näidata.

Kui võõramaa saadikud käitusid lugupidamatult või lausa ülbelt, pandi nad kohe
vangitorni. Kui nad oma käitumisega solvasid Bütsantsi valitsejaid, puudus neil
diplomaatiline puutumatus. Keisririigi enda saadikud reisisid naabermaadesse
rohkete kingitustega, milleks olid tavaliselt ehted, kuld, siid, brokaat jm.
Kingid olid tavaliselt mõeldud sihtkohamaa valitsejatele, mõnikord ka
mõjukamatele ministritele.

Vaatamata Bütsantsi diplomaatia väljapaistvale hiilgusele, olid selle
tagamaadeks tavaliselt salakavalus ja ettenägelikkus. Rahulepingu järgsetest
kohustustest peeti üldjuhul hoolikalt kinni, kuid Bütsants ei näinud midagi
halba selles, et ässitada rahujalal olevaid hõime üksteise kallale. Sagedaks
Bütsantsi diplomaatiliseks abinõuks oli ohu kõrvaldamine rahaliste vahendite
abil. Veel üheks diplomaatiliseks abivahendiks olid abielud: riigi kõrgemast
soost pärit peigmehi ja pruute pandi paari naabermaade tähtsamate isikutega.

Bütsantsi diplomaatia ülalpidamine oli väga kallis. Kaasavarad, kingitused ja
rahalised maksed tervetele rahvastele võtsid riigikassast suuri summasid. Samuti
läksid riigile palju maksma vaenlastele kehtestatud majanduslikud blokaadid.
Peale selle oli keisririik aeg-ajalt sunnitud maksma tribuute rahu säilitamise
nimel: paljudele hõimudele ja Bütsantsi piiride lähedal elavatele võimuta
printsidele maksti püsivalt kullas tasu, et nad ei rüüstaks keisririigi maid.
Samuti maksti otseselt sõja vältimiseks korduvalt suuri summasid nii
araablastele kui ka bulgaarlastele. Kaliifid, khaanid, sultanid ja teised
Bütsantsivastased võisid seda maksu kutsuda tribuudiks, kuid keisri jaoks oli
see vajalik investeering. Kui riik oli jälle valmis end sõjaliselt kaitsma, siis
maksud tühistati.

Seesugust võrdlemisi agressiivset välispoliitikat, mille eesmärgiks on riigi
võimsuse ja territooriumi säilitamine ja laiendamine kõigi mõeldavate
vahenditega, on vahel nimetatud ka bütsantslikuks diplomaatiaks. Bütsantsist
levis see edasi mitmesse riiki, sh Venemaale. Mart Nuti hinnangul ajasid 20.
sajandil sellist poliitikat Natsi-Saksamaa ja Nõukogude Liit ning 21. sajandi
alguses rakendab bütsantslikku välispoliitikat Putini juhitav Venemaa.



https://et.wikipedia.org/wiki/J%C3%BCri_Krjukov

Jüri Krjukov (5. september 1954 Tallinn – 18. oktoober 1997) oli eesti näitleja.

Jüri oli peres teine poeg, tal oli 7 aastat vanem vend Oleg. Ema Maria (1.
detsember 1910 – 17. august 1997) oli Jüri sündides 43-aastane. Ema töötas
juuksurina. Teatriteadlane Reet Neimar on öelnud, et Jüri rääkis
lavakunstikateedrisse sisse astudes oma emast ilusasti, hellusega, ilma
igasuguse iroonia ja poosita. See oli noorte poiste seas küllalt erandlik
suhtumine.

Vanem vend Oleg Krjukov (3. detsember 1947 – 14. detsember 1983) lõpetas Moskva
Polügraafia Instituudi, töötas trükikojas, lõpuks oli koondise "Eesti
Trükitööstus" peadirektor. Oleg ise ütles, et tema on Jüri välja koolitanud, et
Jüri on kõik temalt õppinud.

Jüri Krjukovi esimene abikaasa oli Urve Krjukov. Teine abikaasa oli Inge
Krjukov. Nende poeg Aleksander Krjukov (sündinud 1982) on õppinud Tallinna 2.
Keskkoolis ja pedagoogikaülikoolis raadiorežiid. Kolmas abikaasa Ülle Toming on
laulja ja näitleja.

Lapsepõlves polnud Jüri eesmärk näitlejaks saada. Ta lõpetas 1972. aastal
Tallinna 7. Keskkooli.

1976. aastal lõpetas ta lavakunstikateedri 7. lennu. Õpetajaks oli Voldemar
Panso. Seejärel oli ta Eesti Draamateatri näitleja. Tema üks tuntumaid rolle on
Salomon Vesipruuli osa telelavastuses "Kuulsuse narrid". Esimene filmiroll 1.
aprill 1969 ("Reisija "Ekvaatorilt"") Gorki nim. Filmistuudio.

Pea terve elu elas ta Tallinnas emakodus Vambola tänaval. Elu lõpupoole oli ta
sunnitud kodu vahetama.

Jüri oli särav, sarmikas, natukene pealiskaudne, äärmiselt temperamentne,
vaimukas. Ta tegi kõiki oma kohustusi ja tegemisi kirglikult, mängis kui ka
pidas pidu, väga avatud natuur. Koolis oli lavastajate poolt väga nõutud ning ka
Panso töötas temaga hea meelega, ta oli üks Panso lemmikuid. Musta huumori
pooldaja, hiljem see mahenes. Pidas enda autoriteetideks ja õpetajateks esiteks
Voldemar Pansot ja tema järel Helmi Tohvelmani ja Karl Aderit. Armastas rääkida
anekdoote ning alati särada tähelepanu keskmes.[viide?]

Jüri Krjukov: „Olin lapsepõlvest peale väga püsimatu ning ka koolis pidid
õpetajad mu püsimatut loomust kannatama. Kui ma näiteks nägin koolis mõnd maali
või kui me käisime klassiga Ermitaažis, siis ma tahtsin kohe kunstnikuks saada.
Ja ma käisin üheksa aastat kunstiringis. Kaheksa aastat laulsin poistekooris.
Aga seda ma küll öelda ei või, et ma unistasin näitlejaks saamisest.“

Jüri Krjukov vastab küsimusele „Miks lavakas?“: „Olen tihti mõelnud, miks ma
sinna läksin. Mitmed põhjused langesid kokku. Esiteks, sel ajal oli hirmus
tähtis see keskkooli keskmine hinne – ma ei oleks kuhugi mujale sisse saanud;
teiseks, meie ajal oli see popp, minu jaoks olid Kunstiinstituut ja lavakateeder
nagu vabaduse kehastus. /.../ Vaimsus kätkeb endas vabadust ja... vastupidi. Ja
seda oli tunda. Ma ei hakka siin seletama, et see oli vaimne opositsioon või
midagi taolist. Kuigi, kui laias laastus võtta, siis kogu kultuur oli sel ajal
vastupanukultuur, rahva vastupanu kultuur. Ja selle vastupanukultuuri keskused
koolipoisi silmis olid lavakunstikateeder ja Eesti Riiklik Kunstiinstituut.
Vähemalt Tallinnas.“

Jüri Krjukov: „Esimese kursuse lõpul ütles Grigori Kromanov ausalt välja, et
tema võttis mu, Pansol olnud kahtlusi. Nii et venelased omavahel... /.../ Sinna
kooli sattumine – see on nagu astumine ühest maailmast teise. Muidugi, ma
ootasin teistsugust maailma, aga enne ei teadnud ma isegi, mida ma just ootasin.
Keskkool, mis seljataha jäi, tundus nagu halb unenägu, Panso kool avas sootuks
teistmoodi maailma, nii toreda ja huvitava maailma. Ja see, kes ma olin
keskkooli ajal... praegu ma võtan seda juba filosoofilise rahuga, aga siis,
teatrikoolis, tundus see mulle õudne, mis mees ma varem olin olnud. Üks näide.
Mu ema mõtles, et olen lolliks läinud, kui ma paar- kolm aastat sain konsis
kõrgendatud stippi. Ema kartis, et laps on peast segaseks läinud, sest kuidas
saab olla, et alati kahemees, ja nüüd õpib. Aga esimese kursuse lõpul, kui sain
erialas kolme miinuse, ütles ema: „Ma ütlesin sulle eile, et korda üle!“ Mina
olin superrõõmus, et üldse koolist välja ei visatud.“

Anne Paluver: Panso Jurat päris alguses eriti vastu ei võtnud. Hiljem küll. Aga
Panso oli tark, väga tark. Jura oli ju andekas. Panso kõige parem omadus oligi
see, nüüd ma võin tagantjärele seda öelda: kui Pansole keegi meeldis, siis Panso
sõimas ta näo lõplikult täis! Ja kui keegi jättis ükskõikseks, siis Panso
lihtsalt ei tegelenud temaga...

Roman Baskin: „Mis tegi ta väga heaks näitlejaks, suureks näitlejaks – ta kandis
tükki, tema peale võis lavastuse rajada, mida ülivähestega riskid teha. See juba
on midagi – näitleja, kes veab. Ta tajus väga hästi konteksti. See
näitlejatundlikkus oli tal... Ikka üsna absoluutne kuulmine näitlemise peale.
Ampluaa ei olnud talle probleem, ta võis küsida, mis tuuris lugu läheb
ja...Proff, ütleme nii – kui see tänapäeval üldse midagi tähendab. Ta oli mees,
kes valdas tehnikat. Ma ei tea, kus ta selle tehnika oli ära õppinud, aga igal
juhul tehnikat ta oskas. Ei mänginud pimesi, et huugab niisama, nii nagu torust
tuleb, või et on ainult emotsioonid. Ta teadis küll, mis ta tegi, kuskil
seljaajus see tal istus, keegi ütles talle kogu aeg, kuidas see värk käib, ei
olnud midagi hirmjuhuslikku... Talle meeldis inglise teater, nii sageli kui ta
seal käis. Inglise kool on ju eriti tehnika peal, tehnika võib olla isegi läbi
näha – ta pidas sellest lugu, seda oli märgata. See on ikka kihvt, kui juhtumisi
keegi midagi oskab. Tema teadis, et näitleja on oma rolli režissöör – täisprofi
tunnus!“

Helgi Sallo: „Ma olin ju Jüri Krjukovit draamalavastustes näinud ja mind alati
tabas tema musikaalsus! Ma ei oska seda sõnadesse panna, aga tema tekstirollid
olid ka kohutavalt musikaalsed, ta tajus hästi ära temporütmid ja pausid, kus
laiendada, kus hääl vabaks lasta, rublato´s... Alateadlikult ta tabas neid asju
ikka lõpmata täpselt. Kui ta oleks instrumentalist olnud, ma arvan, et ta oleks
ka väga suur kunstnik olnud. Ja kui nad Kibuspuuga siia „Estoniasse“ tulid, siis
hirmsasti üllatas üks asi: lauljatel on alati probleem, et kui eelmängu ei ole,
kuidas siis noot kätte saada; temal ei olnud üldse probleemi – lihtsalt võttis
õhust, laulis, ja oligi õige. Kõik lauljad kes pärast samu osi mängisid,
imestasid, et kuidas ta saab kohe pihta. Nii kui laulma hakkab, kohe õigest
noodist! /.../ Ta rääkis teksti niimoodi, et tõesti just nüüd oli vaja muusikat
juurde. Ja kui ta siis veel tantsima hakkas – mitte üheski kohas ei tekkinud
kääre sinna vahele, et nüüd lõpetas näitemängu, nüüd hakkas laulma, nüüd
tantsunumbrit esitama. Ideaalne žanri valdaja.

Mait Malmsten: „... Aga Jüris oli väärikust. Eks tema oli muidugi oma
legendaarseid tempe juba üksjagu teinud ka. Aga minu ajal seda väärikust,
selgroogu tal vaieldamatult oli. Tema vaikimine oli teatri ruumides tihtipeale
väga kõnekas, kui olid segased meeleolud või pöördelised ajad, nagu siis, pärast
vabariigi taasiseseisvumist juhtus. Väga paljud räägivad, annavad endast
igatpidi märku, aga sellest on palju vähem tolku kui õigel ajal vaikimine.



https://et.wikipedia.org/wiki/Toomas_Hendrik_Ilves

Toomas Hendrik Ilves (sündinud 26. detsembril 1953 Stockholmis) on Eesti
poliitik ja diplomaat, endine ajakirjanik, Eesti Vabariigi president aastatel
2006–2016.

Aastatel 2004–2006 oli ta Euroopa Parlamendi liige. 23. septembril 2006 valiti
ta Eesti Vabariigi presidendiks. 29. augustil 2011 valiti ta samasse ametisse
teiseks 5-aastaseks ametiajaks.

Toomas Hendrik Ilves sündis Stockholmis eesti põgenike Endel (1923–1991) ja
Irene Ilvese (sündinud 1927) perekonnas. Isa Endel õppis Stockholmi
Tehnikaülikoolis inseneriks. Ema Irene töötas Stockholmi kindlustusfirmas ning
1948. aastast õppis Stockholmi Ülikoolis keelt ja kirjandust ning hiljem ka
raamatukogundust. Pere kolis Ameerika Ühendriikidesse 1957. aastal. 1962. aastal
said nad USA kodanikeks. Ka Toomas Hendrik Ilvesel oli USA kodakondsus 1993.
aasta 1. aprillini, mil ta sellest loobus.

1997. aasta lõpus astus Ilves Eesti Talurahva Erakonda, mis ühines aprillis 1998
erakonnaga Parempoolsed. Ilves oli liitumisel tekkinud Rahvaerakonna asutajaid
ja aastani 1999 selle esimees, aastast 1999, mil Rahvaerakond ühines
Mõõdukatega, tekkinud erakonna Rahvaerakond Mõõdukad aseesimees, seejärel kuni
2002 esimees. Hiljem muutis Rahvaerakond Mõõdukad oma nime
Sotsiaaldemokraatlikuks Erakonnaks.

2004. aasta Euroopa Parlamendi valimistel kandideeris Ilves
Sotsiaaldemokraatliku Erakonna nimekirja esinumbrina ja osutus valituks.
Europarlamendi saadikuna kuulus Ilves Euroopa Sotsialistide Parteisse.

2006. aasta presidendivalimistel oli Toomas Hendrik Ilves presidendikandidaat
29. augustil Riigikogus toimunud valimiste teises ja kolmandas voorus. Ta kogus
Riigikogu koosseisu vajaliku 2/3-lise häälteenamuse ehk 68 hääle asemel mõlemas
voorus 64 häält, ega osutunud seega valituks. Nii nagu esimeses voorus, kus
kandidaadiks oli seatud Ene Ergma (65 häält), ei võtnud valimistest osa
Keskerakonna ega Rahvaliidu poliitikud, kes olid otsustanud Riigikogus toimuvaid
valimisi boikoteerida ning seada oma kandidaat, ametis olev Vabariigi President
Arnold Rüütel, üles alles valimiskogus.

Valimiskogus toimunud valimiste esimeses voorus 23. septembril 2006 kogus Toomas
Hendrik Ilves 174 poolthäält ning osutus valituks Eesti Vabariigi Presidendiks.
Tema vastaskandidaat Arnold Rüütel kogus 162 häält, märgistamata sedeleid oli 8
ning kehtetuid sedeleid 1. Kokku osales valimistel 345 valimiskogu liiget,
valituks osutumiseks oli vaja lihthäälte enamust ehk vähemalt 173 häält.

Ajakirjanik Argo Ideon avaldas Wikileaksi kaudu avalikkuse ette jõudnud USA
välisministeeriumi memodele tuginedes 28. jaanuaril 2011 ajalehes Postimees
artikli "Ilves USA saadikule: Eesti presidendi koht on vaesevõitu ja võimuta".
Sellest selgub, et Ilves kritiseeris USA diplomaatidega kohtudes Keskerakonna
juhti Edgar Savisaart, keda ta nimetas "Eesti Hugo Cháveziks" ja "odavaks
populistiks".

Avaldatud ettekannete järgi olla Ilves 2006. aasta juunis kohtumisel tolleaegse
USA suursaadikuga Aldona Wosiga öelnud, et tegelikult ta ei tahagi
presidendiametit. Ettekande koostajad järeldasid, et peamised põhjused, miks ta
kandideeris Arnold Rüütli vastu, oli see, et Ilvese sõnul pole Rüütli
presidendiks olemise ajal sisuliselt riigipead olnudki ja Ilves usub, et tema on
ainuke, kes suudab Rüütlit võita. Presidendi sõnul on tegemist memo koostaja
tõlgendusega.

2011. aastal oli Toomas Hendrik Ilvese ainus vastaskandidaat Indrek Tarand.
Ilves valiti Riigikogus tagasi presidendiks esimeses hääletusvoorus, kus teda
toetas 73 riigikogulast, Tarandit 25, 3 hääletussedelit tunnistati aga
kehtetuks.

Pärast Paul Krugmani Eesti majanduspoliitikat kritiseeriva blogipostituse
"Estonian Rhapsody" avaldamist New York Times´i arvamuslehel ründas Ilves
Krugmani teravalt ööl vastu 7. juunit Twitteri kaudu, märkides muuhulgas: "Let's
sh*t on East Europeans: their English is bad, won't respond & actually do what
they've agreed to & reelect govts that are responsible." Sündmus leidis
laialdast kajastamist meedias.

Toomas Hendrik Ilvese vanaonu ja ema kasuisa vend Hans Rebane oli Eesti
Vabariigi välisminister.

USA-s elades õppis Ilves 13-aastaselt Fortranis programmeerimist oma
matemaatikõpetajalt. Hiljem õppis ta programmeerimist ka ülikoolis. Ta on
avaldanud arvamust, et kõik inimesed peaksid programmeerida oskama.

Ameerikas sõlmitud abielust psühholoog Merry Bullockiga on Toomas Hendrik
Ilvesel lapsed Luukas Kristjan Ilves (sündinud 1987) ja Juulia Kristiine Ilves
(1992). Luukas Kristjan avaldas pärast keskkooli lõpetamist soovi kohe Eesti
kaitseväkke aega teenima minna, kuid Eesti kaitseatašee USA-s soovitas tal
ülikooli astuda. Aastal 2009 lõpetas ta Stanfordi Ülikooli filosoofia ja
rahvusvaheliste suhete alal ning läks aega teenima. 2010. aastast töötab ta
Eesti kaitseministeeriumis.

Aastal 2004 abiellus Toomas Hendrik Ilves Evelin Int-Lambotiga. Aastal 2003
sündis neil tütar Kadri Keiu. 17. aprillil 2015 teatas presidendi kantselei, et
paar on otsustanud oma abielu lahutada.

7. detsembril 2015 teatas Eesti meedia, et Ilves kihlus lätlanna Ieva Kupcega.
2. jaanuaril 2016 sõlmiti Halliste kirikus toimunud laulatusel Ilvese ja Ieva
Kupce vaheline abielu. 28. novembril teatati, et perre sündis Hans Hendrik
Ilves.

Ilves on mitme teadusliku publikatsiooni autor ja kuulub paljudesse
rahvusvahelistesse teadusseltsidesse [viide?].

2006. aastal ilmus Ilvese kõnede ja kirjutiste kogumik "Eesti jõudmine", mille
koostas Ilvese nõunik Olari Koppel. ISBN 9985-3-1275-9

Ilves mängis kõrvalosas 2007 esilinastunud filmis "Jan Uuspõld läheb Tartusse".
Filmis mängis teisigi Eesti avaliku elu tegelasi.

12. oktoobril 2016 puhkes skandaal kui ajaleht Postimees kirjutas, et OÜ Ermamaa
sai 2006. aastal Ettevõtluse Arendamise Sihtasutuse kaudu Euroopa Liidu
struktuurifondidest 190 000 € toetust ja peab vastavalt 2012. aastal vastu
võetud EASi otsusele sellest tagastama ainult 10 % ehk 19 039 eurot. See oli
märkimisväärne, sest teistelt ajavahemikus 2004-2006 turismi jaoks toetust
saanud, kuid turismiga mitte tegelenud ettevõtjatelt küsiti toetus täielikult
tagasi. EAS põhjendas Ermamaale tehtud erandit asjaoluga, et talus on presidendi
ametisoleku aja jooksul võõrustatud arvukalt väliskülalisi ja mitteametlikke
külalisi.



https://et.wikipedia.org/wiki/Portugal

Portugal (ametlikult Portugali Vabariik) on riik Lõuna-Euroopas Pürenee
poolsaare lääneosas.

See piirneb läänes ja lõunas Atlandi ookeaniga ning idas ja põhjas Hispaaniaga
ning on Mandri-Euroopa kõige läänepoolsem riik. Lisaks Euroopa mandriosas
asuvale territooriumile kuulub Portugali Vabariigile ka kaks saarestikku,
Assoorid ja Madeira, millel on autonoomse piirkonna staatus. Nime on Portugal
saanud Douro jõe suudmes asunud muistse rooma asula Portus Cale järgi, mille
lähistel asub tänapäeval riigi suuruselt teine linn Porto.

Tänase Portugali territoorium on olnud asustatud ja võitluste objektiks esiajast
alates. Keltidele ja roomlastele järgnesid germaani rahvad läänegoodid ja
sueebid; nende valdused hõivasid omakorda araablased ja berberid, keda hakati
hiljem nimetama maurideks. Need muslimitest elanikud tõrjuti poolsaarelt välja
sajandeid kestnud kristlike tagasivallutussõdade käigus, mida tuntakse
rekonkista nime all. 1139. aastal eraldus Portugali kuningriik Leóni
kuningriigist. 15.–16. sajandil suurte maadeavastuste ajastul laiendas Portugal
läänemaailma mõjupiire ja rajas esimese ülemaailmse koloniaalimpeeriumi.
Portugalist sai üks majanduslikult, poliitiliselt ja sõjaliselt võimsamaid riike
kogu maailmas, mis jagas 1494. aastal sõlmitud Tordesillase lepinguga suurema
osa maailmast enda ja Hispaania vahel.

Portugali impeerium oli uusaegse Euroopa koloniaalimpeeriumidest kõige
pikaealisem – see püsis ligi 600 aastat, alates Ceuta vallutamisest 1415. aastal
kuni Macau loovutamiseni Hiinale 1999. aastal (de facto) või kuni Ida-Timori
iseseisvumiseni 2002. aastal (de iure; kuigi ametlikult Portugali valduses,
okupeeris Ida-Timori juba 1975. aastal Indoneesia). Impeerium hõlmas tohutu
territooriumi, millel asub tänapäeval 53 iseseisvat riiki, avaldades sügavat
kultuurilist ja arhitektuurilist mõju üle maailma. Selle pärandiks on tänases
maailmas 250 miljonit portugali keelt kõnelevat inimest (mis teeb portugali
keelest kõnelejate arvult kuuenda keele maailmas) ja lisaks veel mitmed
portugali keelel põhinevad kreoolkeeled. Portugali rahvusvaheline mõju hakkas
oluliselt kahanema 19. sajandil, eriti pärast Brasiilia iseseisvumist. 5.
oktoobril 1910 kukutati revolutsiooniga kuningavõim ja loodi demokraatlik, kuid
ebastabiilne vabariik. 1920.–1930. aastatel asendus demokraatia parempoolse
autokraatliku režiimiga, mida tuntakse Estado Novo ('uus riik') nime all.
Demokraatia taastati pärast Portugali koloniaalsõda ja 1974. aasta
nelgirevolutsiooni. Nende sündmuste käigus või järel said iseseisvuse senised
kolooniad Angola, Mosambiik, São Tomé ja Príncipe, Roheneemesaared ning
Guinea-Bissau.

Portugal on arenenud riik, millel on arenenud majandus, kõrge elustandard ja
kvaliteetne taristu. Teedevõrgu kvaliteedilt on Portugal 2014. aasta andmetel
maailmas 2. kohal ja kogu taristu kvaliteedilt 12. kohal. Ühtlasi kuulub
Portugal maailma globaliseerunumate ja rahulikumate riikide sekka, näiteks
globaalses rahuindeksis oli riik 2014. aastal 18. kohal. Portugal kuulub
paljudesse rahvusvahelistesse organisatsioonidesse, sealhulgas ka Ühinenud
Rahvaste Organisatsiooni, Euroopa Liitu ja Põhja-Atlandi Lepingu
Organisatsiooni.

Portugal oli üks esimesi riike maailmas, mis kaotas tsiviilõiguses surmanuhtluse
(1867). 2001. aastal pälvis Portugal rahvusvahelist tähelepanu sellega, et
esimese maailma riigina dekriminaliseeriti seal narkootikumide tarbimine. Juunis
2010 sai Portugalist kuues riik Euroopas ja kaheksas riik maailmas, kus jõustus
riiklikul tasandil samasooliste abielu.

Riigi ametlik nimi on portugali keeles República Portuguesa, eesti keeles
Portugali Vabariik. Lühinimi on mõlemas keeles Portugal.

Portugali nimi tuleb antiikajal Douro jõe suudmes, tänase Porto linna lähistel
asunud roomlaste asula Portus Cale nimest. Portus tähendab ladina keeles
'sadamat', Cale päritolu on aga vaieldav. Kuna samas kohas asus varem keltide
asula, siis on arvatud, et nimi Callaici või Cale võis olla seda piirkonda
asustanud keldi hõimu etnonüüm. Samas leidub ajaloolasi, kelle arvates rajasid
Portus Calele eelnenud asula hoopis kreeklased ja Cale nimi tuleb kreekakeelsest
sõnast Καλλις, 'ilus'.

Alternatiivne teooria, mille pakkus välja 15.–16. sajandi vahetusel elanud šoti
filosoof ja ajaloolane Hector Boece, väidab, et Portugali nimi tuleb hoopis
kohanimest Porto Gatelli, mille andis Bragale (teise versiooni kohaselt Portole)
sellesse piirkonda elama asunud gaelide esiisa Goídel Glas ehk Gatelo.

Portugali pindala on 92 090 km² (91 470 km² maad, 620 km² vett), millega ta on
maailma riikide seas suuruselt 111. kohal. Eestiga võrreldes on Portugal
pindalalt veidi üle kahe korra suurem. Pürenee poolsaare kogupindalast moodustab
Portugal ühe kuuendiku.

Euroopa läänepoolseima maana Pürenee poolsaare lääne- ja edelarannikul on
Portugalil maismaapiir vaid ühe riigi, Hispaaniaga. Portugal piirneb Hispaaniaga
põhjas ja idas, maismaapiiri kogupikkus on 1214 km. See on pikim Euroopa Liidu
liikmesriikide vaheline riigipiir. Maismaapiirist oluliselt pikem on Portugali
rannajoon, kokku 1793 km. Selle tingib Portugali piirnemine läänes ja lõunas
Atlandi ookeaniga, samuti pikendavad Portugali rannajoont talle kuuluvad
Assooride ja Madeira saarestikud.

Maismaapiiri osas on Portugalil ja Hispaanial endiselt lahendamata küsimusi.
Portugal on vaidlustanud piiri Caia ja Cuncose jõe deltade vahel, mis kujunes
välja 1801. aastal pärast Olivenza liitmist Hispaaniaga. Kuigi vastavalt
Badajozi rahule läks piirkond Hispaania koosseisu, leiab Portugal, et
rahulepingu tingimused tühistati 1815. aastal Viini kongressiga ja peab seda de
iure endiselt enda territooriumiks. Seetõttu puudub seal ka konsensus piiri
osas.

Vastavalt Ühinenud Rahvaste Organisatsiooni mereõiguse konventsioonile ulatuvad
Portugali territoriaalveed rannajoonest 12 meremiili kaugusele ja eksklusiivse
majandustsooni ulatus merel on 200 meremiili. Eksklusiivse majandustsooni
pindala on kokku 1 727 408 km², mis on Euroopa riikide seas suuruselt 3. ja
maailma riikide seas suuruselt 11. kohal.

Portugali maismaaterritooriumi äärmuspunktideks on põhjas Cevide küla Viana do
Castelo ringkonnas (42°9' N, 8°11' W), lõunas Santa Maria neem Faro ringkonnas
(36°57' N, 7°53' W), läänes Roca neem Lissaboni ringkonnas (38°46' N, 9°30' W)
ja idas Paradela küla Bragança ringkonnas (41°34' N, 6°11' W). Roca neem on
ühtlasi kogu Mandri-Euroopa läänepoolseim punkt.

Kui arvestada ka Portugalile kuuluvaid saarestikke, siis on riigi ja ühtlasi
kogu Euroopa läänepoolseim punkt Monchique saar Assooride saarestikus (39°29' N,
31°16' W) ning riigi lõunapoolseim punkt Ponta do Sul Fora saarel (30°2' N,
16°2' W).

Portugal on üks neljast Euroopa riigist, kus on kasutusel maailmaaeg. Teised
sellised riigid on Iirimaa, Island ja Suurbritannia. Ajavahe Eestis kehtiva
Ida-Euroopa ajaga on −2 tundi.

Portugali pinnamoes võib eristada kahte küllaltki erinevat piirkonda: riigi
põhja- ja keskosa, mis asuvad Meseta kiltmaa äärealal, koosnevad peamiselt
lavamaadest ja mäeahelikest. Viimaste seas on suurim Serra de Estrela ahelik,
mille kõrgeim tipp on Torre (1993 meetrit); riigi lääne- ja lõunaosas
domineerivad peamiselt madalikud ja madalad mäed. Riigi lõunaosas on vaid üks
mäeahelik, São Mamede, kus kõrgused ulatuvad üle 1000 meetri merepinnast.

Kõrgeid mägesid leidub ka vulkaanilise tekkega Assooridel ja Madeiral – Madeira
saarestiku kõrgeim tipp on Madeira saarel asuv Pico Ruivo (1862 meetrit),
Assooride ja ühtlasi kogu Portugali kõrgeim tipp aga Pico saarel asuv Ponta de
Pico (2351 meetrit).

Tervikuna jäävad Portugali keskmised kõrgused siiski alla 700 meetri – üle selle
piiri ulatub vaid üks kaheksandik riigi territooriumist. Tejo jõest põhja pool
on üheksa kümnendikku territooriumist kõrgemal kui 400 meetrit merepinnast.

Põhja-Portugalina käsitletakse Atlandi ookeani rannikul asuva ajaloolise Minho
provintsi alasid, mida ümbritsevad Larouco mäed. Seal domineerivad peamiselt
moondekivimid (kristalsed kildad, kildad ja kvartsiidid) ja tardkivimid
(sealhulgas granitoidid), milles esinevad murrangud on soodustanud
kuumaveeallikate teket.

Põhjapoolse sisemaa moodustab kahest küljest Hispaaniaga piiratud
Trás-os-Montese piirkond. Sisemaa lavamaad on sügavate murrangutega ja koosnevad
enam kui 540 miljoni aasta vanustest Eelkambriumi kivimitest, peamiselt
kiltadest ja granitoididest.

Lõuna-Portugal moodustab kolm viiendikku riigi territooriumist; need on alad
Douro ja Tejo jõe alamjooksust lõunas. Rannikualade aluspinna moodustavad seal
suures osas Triiaseaegsed settekivimid, peamiselt liivakivi. Sisemaal
domineerivad Juura ladestu settekivimid (lubjakivi), millega vaheldumisi leidub
kriidiaegseid settekivimeid (liivakivi, konglomeraadid). Vulkaaniline tegevus on
tekitanud basaldist lavamaasid. Tejo ja Guadiana jõgede vahel Alentejo regioonis
domineerivad lavamaad, mis koosnevad kambriumi ja siluri ajastu kristalsetest
kiltadest või lubjakivist. Algarve piirkonna mäed koosnevad peamiselt
mesosoikumi aegsest lubja- ja liivakivist; erandiks on Serra de Monchique' mäed,
mis on moodustunud valdavalt süeniidist.

Tejo ja Sado jõe suudmeala loetakse Mandri-Euroopa seismiliselt aktiivsemate
piirkondade hulka, kõige tõsisem maavärinate oht on Assooride saarestikus.

Enamik Assooride ja Madeira saari on vulkaanilise tekkega ja nende geoloogilises
koostises domineerivad basaltkivimid. Suurem osa vulkaane ei ole tegutsenud enam
sajandeid, kuid 1958. aastal purskas veel Faiali vulkaan (kõrgus 1043 meetrit).
Teistest kunagi aktiivsetest vulkaanidest väärivad mainimist Agua de Pau,
Furnas, Pico, San Jorge, Sete Cidades ja Terceira.

Maavaradest on olulisel kohal mitmesugused metallid: leidub ja kaevandatakse
raua- ja vasemaaki, tsinki, tina ja volframit, väärismetallidest hõbedat ja
kulda. Portugalil on ka suured uraanivarud. Vähesel määral kaevandatakse oma
energiavajaduse leevendamiseks kivisütt.

Olulised on mitmed kivimid ja mineraalid: leidub kipsi, marmorit ja savi, samuti
naatriumkloriidi (soola) sisaldavaid mineraale. Palju on mineraalveeallikaid.

Portugali rohked ja kiirevoolulised jõed on suurepärased hüdroenergia allikad.
Jõed ja territoriaalveed on ka rikkad kalade poolest. Nii looduslikult kasvavate
kui ka kunstlikult kasvatatavate korgitammede koorest saadakse korki.

Portugali mullad on suuresti välja kujunenud vulkaanilise tegevuse mõjul ning on
valdavas osas kuivad ja happelised liivmullad, mis ei ole taimekasvatuseks
soodsad. Nii kliimatingimused kui ka mullatüübid eeldavad põllumajandusega
tegelemiseks rohket niisutust. Erandiks on peamiselt Tejo, aga ka teiste jõgede
orgudes jõesetete baasil tekkinud liivsavimullad, samuti Lõuna-Portugali
Alentejo regiooni üksikud dioriidi väljasopistused, mis on tekitanud viljakaid
mustmulla ladestusi.

Portugali läbivad mitmed jõed, mis saavad enamikus alguse Hispaaniast, voolavad
valdavalt idast läände ja suubuvad Atlandi ookeani; seega asub Portugal nende
alamjooksul. Põhjast lõuna suunas liikudes on tähtsaimad jõed Minho, Douro,
Mondego, Tejo ja Guadiana. Kirdest edelasse voolav Tejo jõgi jagab Portugali
kaheks, eristades pinnamoelt erinevat põhja- ja lõunaosa.

Suuri looduslikke järvi Portugalis ei ole ja suurimad sisemaised veekogud on
paisude abil tekitatud veehoidlad. Suurim nende seas on Alqueva veehoidla, mille
pindala on 250 km². Küll leidub Portugalis mitmeid väiksemaid järvi, eriti Serra
da Estrela mäeahelikus. Tähtsaimad neist on liustike sulamisel tekkinud Comprida
ja Escura.

Lõuna-Portugali jõgede suudmetes esineb laguune, millest üks tuntumaid on Aveiro
laguun Vouga jõe suudmes. Jõgede suudmealadel on rannik sageli soine, seal
esineb ka soolasoid.

Portugal asub lähistroopikas, tal on lähistroopiline vahemereline kliima sooja
ja niiske talvega ning palava ja kuiva suvega. Portugali sisemaa lõunaosas, Beja
ümbruses esineb väikesel alal ka kuiva poolkõrbe- ehk stepikliimat.

Portugal kuulub Euroopa kõige soojemate riikide hulka: mandriosa aastane
keskmine õhutemperatuur on madalaim mägise sisemaa põhjaosas (8–12 °C), kõrgeim
Lõuna-Portugalis ja Guadiana jõeorus (16–19 °C). Portugali lõunapoolseima
regiooni Algarve kliimat võib võrrelda Hispaania lõunaranniku või
Edela-Austraalia kliimaga.

Lõuna-Portugali kliima on niisiis riigi põhjaosast mõnevõrra soojem ja kuivem.
Lõunarannikul Faros on augusti keskmine maksimaalne õhutemperatuur 28,8 °C.
Kõige vihmasem kuu on seal detsember, mil sademete hulk on 94 mm. Samal ajal on
Põhja-Portugali tähtsaimas linnas Portos augusti keskmine maksimaalne
õhutemperatuur 25 °C ja lausa seitsmel kuul aastas ületab sademete hulk seal 100
mm.

Suvine õhutemperatuuri rekord talletati 1. augustil 2003 Amarelejas, kus sooja
oli 47,4 °C. Kõige külmem on olnud 5. veebruaril 1954 Penhas da Saúdes, kus
õhutemperatuuriks mõõdeti −16 °C.

Portugali kõige vihmasem piirkond on Serra da Estrela mäeahelik, kus aasta
sademete hulk on tihti üle 2500 mm. Piirkonniti on aastane sademete hulk väga
erinev, kuid Mandri-Portugalis on sademeid keskmiselt 920 mm aastas. Lund esineb
peamiselt sisemaal ja Põhja-Portugali mägistes piirkondades. Mäeahelikes nagu
Serra de Estrela, Serra do Gerês, Serra do Marão ja Serra de Montesinho ei ole
talvel haruldased ka temperatuurid alla −10 °C. Lumesadu võib seal esineda
oktoobrist maini. Lõuna-Portugalis leidub lund harva ja ainult kõrgemates
mäetippudes.

Igal aastal tekitavad probleeme ulatuslikud metsatulekahjud. Tavaliselt esineb
neid kesksuvel, kuid kuivadel aastatel võib metsapõlengute hooaeg alata juba
jaanuaris ja kesta kuni novembrini. Atlandi ookeanilt tulevad talvetormid ja
nende tekitatud suured lained, mis kliimamuutuste mõjul on tugevnenud,
põhjustavad Portugali rannikualal erosiooni. Kasvanud on ka neist
loodusnähtustest tingitud inimohvrite arv.

Merepinna temperatuur ulatub läänerannikul 14–16 °C talvel 18–21 °C suvel.
Lõunarannikul on merevesi veidi soojem, sealsed veetemperatuurid ulatuvad 15–17
°C talvel ja 21–24 °C suvel.

Nii Assooride kui ka Madeira saarestikul valitseb lähistroopiline vahemereline
kliima, kuigi saarte vahel on ka erinevusi. Mere mõjud ja mägine maastik
muudavad ilma ennustamise seal keeruliseks. Võrreldes mandriga kõigub
õhutemperatuur saartel vähem.

Assooridel kõigub keskmine päevane õhutemperatuur vahemikus 11–26 °C.
Ida-Assooridel on reeglina kuivad suved ja pehmed talved, Lääne-Assooride
kliimat mõjutab tugevamalt ookean, seal on suved jahedamad ja sademeterohked.
Sademete hulk suureneb idast läände, ulatudes keskmiselt 700–1600 mm aastas.
Kõige vihmasem on kõige kõrgem saartest, Pico, kus aasta keskmine sademete hulk
on 6300 mm. Päikesepaistet on talveperioodil 3–4 tundi päevas ja suveperioodil
7–8 tundi päevas. Merevee temperatuur jääb tavaliselt vahemikku 14–22 °C.

Madeira kliimat mõjutavad Golfi hoovus ja Kanaari hoovus, mis tagavad
aastaringselt saarestikus maheda kliima. Funchali keskmine õhutemperatuur kõigub
näiteks 15,9 °C märtsis kuni 22,2 °C augustis. Madeira saare eri osades kõigub
aastane sademete hulk 553–3084 mm, teistel saartel on erinevused sademete hulgas
väiksemad. Kõige niiskemad on kuud oktoobrist märtsini. Merevee temperatuur
Madeira saarte rannikul on talvel 17–18 °C ja suvel 24–25 °C, ulatudes suvel
kohati isegi 26 °C.

Osadel Madeira saartest on tavalisest erinev kliimatüüp – näiteks Porto Santo
saarel valitseb poolkõrbeline kliima ja sademete hulk on seal 362 mm aastas.
Administratiivselt Madeira koosseisu kuuluvad Selvagensi saared on kõrbelise
kliimaga ja aasta keskmine sademete hulk on seal vaid 150 mm.

Puudest leidub Portugalis mitmesuguseid männiliike, eriti merimändi ja piiniat,
aga ka mitmeid tammeliike, eelkõige harilikku tamme, pürenee tamme, korgitamme,
iilekstamme ja portugali tamme. Samuti on levinud kastanipuu. Kunstlikult hakati
1950. aastatel nende majandusliku väärtuse (rakendamine paberitööstuses, taimede
kiire kasv) tõttu Portugali sisse tooma eukalüptiliike ja need nüüd laialdaselt
levinud. Kokku on metsade all 31% riigi pindalast. Kõige tihedamad metsad asuvad
Beira regioonis. Ülejäänud osa kultiveerimata maast moodustavad peamiselt võsa
ja stepid.

Vähestes maailma paikades leidub unikaalsed lähistroopilisi taimekooslusi, mida
nimetatakse loorberimetsadeks: Portugalis leidub neid eriti rohkelt Madeira
saarestikus, aga ka Assooride saartel. Madeira saarel leidub umbes 100
endeemilist taimeliiki.

Kultuurtaimedena on laialt levinud harilik jaanikaunapuu, harilik mandlipuu,
oliivipuu, viigipuu, viinapuu ja harilik sibul.

21. sajandi alguseks oli Portugalis üle 500 võõrliigi, neist 184 oli sisse
toodud aastatel 1974–1999. Kokku moodustasid võõrliigid selleks ajaks umbes 15%
Portugali taimestikust. Teistel andmetel moodustavad võõrliigid Portugali
taimestikust isegi kolmandiku.

Portugalis leidub kokku 400 liiki selgroogseid, selgrootute liikide arv on
teadmata. Nii nagu ka Hispaanias, on levinuimad imetajad pulstikkitsed, pürenee
kaljukitsed, hirved ja metssead. Põhja-Portugalis võib kohata ibeeria hunti,
Malcata mägesid asustab ibeeria ilves.

Roomajatest võib Portugalis kohata Colubridae sugukonna madusid: harilik nastik,
harilik silenastik, hoburaud-vilbasnastik, kapuutsnastik, lõuna-silenastik,
rästiknastik, Macroprotodon brevis ja trepi-roninastik‎. Samuti esineb seal
sugukonna Lamprophiidae maoliiki Malpolon monspessulanus ning rästiklasi nagu
tömpnina-rästik ja Seoane rästik.

Portugali aladel on mitmeid peatuspaiku Euroopa ja Aafrika vahel kevadel ja
sügisel liikuvatele rändlindudele. Neist peatuspaikadest tähtsaimad on São
Vicente neem ja Serra de Monchique mäeahelik. Portugalis on loendatud kokku ligi
600 linnuliiki (võttes arvesse nii seal pesitsevaid kui ka rändel Portugali
läbivaid liike). Assooridel ja Madeira saarestikus peatuvad lisaks Euroopa ja
Aafrika liikidele ka mõned Ameerika liigid, keda Portugali mandriosas ei kohta.

Portugalis on üle 100 liigi mageveekalu alates suurtest sägadest (Tejo
rahvusvahelises looduspargis) kuni väikeste ja endeemiliste liikideni, kes
asustavad ainult väikseid järvi. Mõned neist haruldastest endeemidest on
elupaikade kadumise, veesaaste ja põudade tõttu ohustatud. Lisaks järvedele ja
jõgedele on kalarikkad ka Atlandi ookeani veed Portugali läänerannikul;
Portugali territoriaalveed kuuluvad maailma kalarikkaimate sekka. Meres elavaid
kalaliike on Portugalis tuhandeid, väga levinud on sardiin, tuunikala ja
makrell. Veeasukate seas on ka mitmeid bioluminestsentseid organisme, näiteks
vahel randadeski vaadeldav helendav plankton.

Putukate seas on Portugalis samuti mitmeid endeeme, aga ka laiemalt levinud
liike nagu põderpõrnikas ja tsikaadide perekonda kuuluvad liigid.

Kõige omapärasem ja endeemiderohkem on Assooride ja Madeira loomastik, mis
kujunes välja eraldi ülejäänud Portugali faunast. Hinnanguliselt leidub seal
1700 endeemilist liiki. Näiteks ainuüksi Madeira saarel on võimalik näha enam
kui 250 liiki tigusid. Nende saarestike loorberimetsades leidub rohkelt
mitmesuguseid imetajaid: rebaseid, mäkrasid, ibeeria ilveseid, ibeeria hunte,
pürenee kaljukitsi, metskasse, jäneseid, nirke, tuhkruid, kameeleone, manguste,
aafrika tsiibeteid, pruunkarusid ja muid loomaliike.

Portugali territooriumil on kokku 44 looduskaitseala. Kaitsealad hõlmavad kokku
umbes 5% Portugali territooriumist.

Neist riiklikke kaitsealasid on 32: 1 rahvuspark, 13 loodusparki, 9
loodusreservaati, 2 maastikukaitseala ja 7 loodusmälestist. Need riiklikud
objektid on järgmised:

Peamised keskkonnaprobleemid Portugalis on pinnase erosioon, tööstuse ja
sõidukite põhjustatud õhusaaste ja iseäranis rannaalasid mõjutav veesaaste.

1990. aastal moodustas Portugali valitsus keskkonnaprobleemide ohjeldamiseks ja
looduskaitse tõhustamiseks keskkonnaministeeriumi.

Portugal on demokraatlik poolpresidentaalne vabariik. Portugali pealinn on riigi
suurim linn Lissabon.

Riigis kehtib 2. aprillil 1976 vastu võetud ja 25. aprillil 1976 jõustunud
põhiseadus, mida on viimast korda muudetud 2005. aastal.

Kehtiv põhiseadus sätestab klassikalise võimude lahususe seadusandliku,
täidesaatva ja kohtuvõimu vahel. Põhiseaduses on kirjeldatud nelja peamist
riiklikku institutsiooni: president, parlament, valitsus ja kohtud.

Portugalis kehtib mitmeparteisüsteem. Valimisõigus on vähemalt 18-aastastel
Portugali kodanikel. Riigis kehtib 1979. aastal vastu võetud valimisseadus, mida
muudeti viimati 2001. aastal. Piiratud naiste valimisõiguse kehtestas Portugal
1931. aastal, laiendas seda 1946. ja 1968. aastal ning kaotas täielikult kõik
soopõhised erinevused valimisõiguses 1974. aastal.

Portugali rahvuspüha on Portugali päev ehk Camõesi päev, mida tähistatakse 10.
juunil. See on Portugali kuulsaima luuletaja Luís Vaz de Camõesi surmapäev
(1580. aastal).

Täidesaatva võimu kaks peamist institutsiooni Portugalis on president ja
valitsus.

Portugali riigipea on president, kes valitakse viieaastaseks ametiajaks
otsevalimistel, millel saavad osaleda vähemalt 18-aastased Portugali kodanikud.
Sama inimese võib valida presidendiks kokku kaheks järjestikuseks ametiajaks.

Portugali president on ühtlasi relvajõudude ülemjuhataja. Tema volituste hulka
kuulub peaministri ja valitsuskabineti ametisse nimetamine, kuid ta peab
seejuures arvestama parlamendivalimiste tulemusi. Tal on õigus vabastada
peaminister ametist, saata laiali parlament ennetähtaegsete valimiste
väljakuulutamiseks, vetostada seadusi ja kuulutada riigis välja sõjaseisukord.

Alates 9. märtsist 2016 on president Sotsiaaldemokraatliku Partei liige Marcelo
Rebelo de Sousa, kes valiti ametisse sama aasta jaanuaris toimunud
presidendivalimistel.

Presidendi juures tegutseb nõuandva organina riiginõukogu, millega president on
kohustatud nõu pidama teatud oluliste otsuste langetamisel (peaministri ja
valitsuse tagandamine, parlamendi laialisaatmine, sõja kuulutamine, jms).
Riiginõukogu koosseisu kuuluvad:

Kõrgeim igapäevane täidesaatev võim kuulub valitsusele ehk ministrite nõukogule,
mida juhib presidendi ametisse nimetatud valitsusjuht ehk peaminister. Vastavalt
põhiseadusele peab president arvestama peaministri määramisel
parlamendivalimiste tulemusi, mis tähendab, et reeglina nimetatakse
peaministriks valimised võitnud erakonna esimees.

Valitsuse liikmed kinnitab ametisse president, kuid ta lähtub selles peaministri
tehtud ettepanekust. Peaministril on õigus nimetada endale ka asepeaministrid,
kelle arv pole piiratud. Kui valitsuses puudub asepeaminister, peab peaminister
kindlaks määrama, kes ministritest teda vajadusel asendab.

Põhiseadus kohustab valitsust koostama tegevuskava ja esitama selle parlamendile
kinnitamiseks. Tegevuskava kinnitamiseks on vajalik parlamendi liikmete
absoluutne häälteenamus.

Alates 26. novembrist 2015 on Portugali peaminister Sotsialistliku Partei
esimees António Costa. Tema valitsuses on 15 liiget: peaminister ja 14
ministrit, ministritest 4 on naised.

Esimene naisminister Portugali ajaloos oli 1974. aastal sotsiaalministriks
nimetatud Maria de Lourdes Pintasilgo. Tema oli ühtlasi ka riigi esimene ja
siiani ainus naispeaminister (1979–1980).

Seadusandlikku võimu teostab Portugali Vabariigis parlament, mille ametlik nimi
on Vabariigi Kogu. See on ühekojaline parlament, mille liikmete arv võib
vastavalt põhiseadusele ulatuda 180–230 liikmeni. Enne 1989. aastal põhiseadusse
tehtud parandusi võis Vabariigi Kogus olla kuni 250 liiget.

Vabariigi Kogu liikmed valitakse otsevalimistel nelja-aastaseks ametiajaks.
Valimiste täpsema korra, sealhulgas valimisringkondade arvu ja piirid, sätestab
valimisseadus. Kehtiva valimisseaduse järgi on riigis praegu 22
valimisringkonda, kust valitakse maksimaalne lubatud arv (230) parlamendi
liikmeid.

Vastavalt põhiseadusele võivad parlamendivalimistel kandideerida ainult parteide
nimetatud kandidaadid. Sellega välistab Portugali põhiseadus üksikkandidaadid.
Parteidel on lubatud moodustada valimisliite ja neil on lubatud esitada oma
nimekirjas kandidaate, kes ei ole partei liikmed.

Euroopa Liidu liikmesriigina valib Portugal oma esindajad ka Euroopa Parlamenti.
Praegu on Portugalil Euroopa Parlamendis 21 saadikut.

Portugalis kehtib mitmeparteisüsteem, kus domineerivad kaks suuremat parteid –
paremtsentristlik Sotsiaaldemokraatlik Partei, mis Euroopa Liidu tasandil kuulub
Euroopa Rahvaparteisse, ja vasakpoolne Sotsialistlik Partei, mis Euroopa Liidu
tasandil on Euroopa Sotsialistliku Partei liige.

Lisaks neile on tavaliselt esindatuseni parlamendis jõudnud veel kolm
poliitilist liikumist: konservatiivne CDS – Rahvapartei, vasakäärmuslike
parteide liit Demokraatlik Ühtsuse Koalitsioon ja samuti vasakpoolne Vasakblokk.
Kokku on Portugalis registreeritud üle 20 partei.

Portugali õigussüsteem põhineb Mandri-Euroopa õigussüsteemil. Kuna Portugal on
Euroopa Liidu liikmesriik, kehtib seal ka Euroopa Liidu õigus.

Riigi õigussüsteemi peamised alusdokumendid on põhiseadus (1976, hiljem
muudetud), tsiviilseadustik (1966, hiljem muudetud) ja karistusseadustik (1982,
hiljem muudetud). Muud olulised õigusaktid on äriseadustik (1888, hiljem
muudetud) ja tsiviilkohtumenetluse seadustik (1961, hiljem muudetud). Sama õigus
kehtis ka Portugali kolooniates ja mõjutab siiani nende tänaseks iseseisvate
riikide õigussüsteemi.

Portugali kohtute struktuur ja toimimise põhialused on sätestatud riigi
põhiseaduses. Eristatakse järgmisi kohtu tüüpe:

Lisaks näeb põhiseadus ette võimaluse moodustada merekohtuid,
arbitraažitribunale ja rahukohtuid. Kaitsejõududesiseseid õigusrikkumisi
lahendavad sõjakohtud.

Korrakaitsega tegelevad Portugalis politseiametkonnad. Sandarmeeria funktsioone
täidab Vabariiklik Rahvuskaart (Guarda Nacional Republicana), mis tegutseb
peamiselt maapiirkondades. Tsiviilpolitseid nimetatakse Avaliku Julgeoleku
Politseiks (Polícia de Segurança Pública) ja see tegutseb peamiselt linnades.
Mõlemad ametkonnad alluvad siseministeeriumile. Lisaks on olemas eraldi
kriminaalpolitsei (Polícia Judiciária), mis allub justiitsministeeriumile.

Portugal oli üks esimesi riike maailmas, kus kaotati surmanuhtlus. 1852. aastal
kaotati surmanuhtlus poliitiliste kuritegude eest ja 1867. aastal kõigi
tsiviilkuritegude eest. 1911. aastal kaotati surmanuhtlus ka sõjaväelises
õigussüsteemis. Tänapäeval on maksimaalne karistus 25 aastat vangistust.

Portugalis on maailma ühed liberaalsemad uimastiseadused. Paljude narkootiliste
ja psühhotroopsete ainete valdamine isiklikuks otstarbeks on alates 2001.
aastast dekriminaliseeritud.

Portugali riiklikud sümbolid on vastavalt põhiseaduse 11. artiklile riigilipp ja
riigihümn.

Portugali lipp selle tänasel kujul võeti ametlikult kasutusele 30. juunil 1911.
See on põhiseaduse kohaselt "vabariigi enesemääramise ning Portugali
iseseisvuse, ühtsuse ja terviklikkuse" sümbol ja lipu muutmine eeldab
põhiseaduse muutmist.

Portugali vappi ei ole mainitud küll eraldi riigi põhiseaduses, kuid seegi on
riigi üks sümboleid. See võeti tänasel kujul kasutusele koos lipuga 30. juunil
1911 ja on lihtsustatud kujul integreeritud ka Portugali lipu disaini.

Portugali hümn on "A Portuguesa". See laul võeti hümnina kasutusele pärast
vabariigi väljakuulutamist 1910. aastal, kuid kirjutati algselt 1890. aastal
protestina Portugali kuningriigi otsuse vastu nõustuda Suurbritannia
ultimaatumiga osa koloniaalvalduste loovutamiseks Aafrikas.

Portugali 1. järgu haldusüksused on autonoomne piirkond (região autónoma) ja
ringkond (distrito).

Autonoomseid piirkondi on kaks: selles staatuses on mõlemad Portugalile kuuluvad
saarestikud, Assoorid ja Madeira.

Portugali mandriosa on jagatud 18 ringkonnaks, mis on kõik saanud nime ringkonna
keskuse järgi: Aveiro, Beja, Braga, Bragança, Castelo Branco, Coimbra, Évora,
Faro, Guarda, Leiria, Lissabon, Portalegre, Porto, Santarém, Setúbal, Viana do
Castelo, Vila Real ja Viseu.

Põhiseadus nägi juba 1976. aastal ette piirkondlike omavalitsuste moodustamise
ja ringkondade kaotamise, kuid kuna Portugal ei ole siiani suutnud läbi viia
vajalikku haldusreformi, kehtib 1977. aasta seadus, mis lubab kuni reformi
teostamiseni säilitada ringkonnad.

Portugali 2. järgu haldusüksus on município, neid on Portugalis kokku 308. Need
jagunevad omakorda 3. järgu haldusüksusteks, mille nimi on freguesia – neid on
Portugalis kokku 4260. Need kaks on juriidilises mõttes ainsad kohalikud
haldusüksused – Portugali halduskorralduses ei eksisteeri juriidiliste
mõistetena linnasid ega külasid.

Euroopa Liidu statistika kogumiseks kasutab Portugali valitsus statistiliste
territoriaaljaotuste nomenklatuuri, mille järgi on Portugal jagatud seitsmeks
piirkonnaks: Alentejo, Algarve, Assoorid, Kesk-Portugal, Lissabon, Madeira ja
Põhja-Portugal. Need on jagatud omakorda kokku 28 alampiirkonnaks. Erandiks on
Assoorid ja Madeira, kus alampiirkondi ei eksisteeri.

Riigikaitse eest vastutavad vastavalt põhiseaduse 273. artiklile Portugali
relvajõud, mille ülesanne on riikliku iseseisvuse ja territoriaalse
terviklikkuse tagamine ning Portugali elanikkonna vabaduse ja julgeoleku kaitse
kõikvõimalike välisohtude ja -agressiooni eest.

Portugali relvajõudude ülemjuhataja on vabariigi president. Riigikaitse
küsimustes konsulteerib teda Riigikaitse Ülemnõukogu.

2014. aastal kulutas Portugal riigikaitsele 1,29% sisemajanduse kogutoodangust,
mis jäi märkimisväärselt alla NATO liikmetele kehtestatud soovitusliku 2% taset,
kuid tõusis võrreldes 2013. aastaga 0,9%. Riigikaitse eelarve rahaline maht oli
2,1387 miljardit eurot.

Varem oli Portugalis üldine kaitseväekohustus, kuid 2004. aastal asendati see
vabatahtliku väeteenistusega, milles võivad osaleda kõik kehtestatud
kriteeriumitele vastavad 18–30-aastased Portugali kodanikud. Erandolukorras on
võimalik kohustusliku väeteenistuse ajutine taastamine või mobilisatsiooni
väljakuulutamine.

Portugali relvajõududel on kolm väeliiki: maavägi, merevägi ja õhujõud.
Tegevteenistuses oli 2014. aasta seisuga kokku 32 992 meest ja naist, kellest
54% teenis maaväes, 26% mereväes ja ülejäänud 20% õhujõududes. Naiste osakaal
oli 12%.

20. sajandil osalesid Portugali relvajõud kahes suures relvakonfliktis: Esimeses
maailmasõjas ja Portugali koloniaalsõjas. Hiljem on Portugali relvajõud osalenud
rahvusvahelistel rahutagamismissioonidel Ida-Timoris, Bosnia ja Hertsegoviinas,
Kosovos, Afganistanis, Somaalias, Iraagis ja Liibanonis. Portugal on algatanud
ka mitmeid ühepoolseid sõjalisi missioone välismaal, peamiselt Portugali
kodanike aitamiseks. Nii sekkuti 1992. aastal Angola kodusõtta ja 1998. aastal
Guinea-Bissau relvakonflikti.

Assooride saarestikus Terceira saarel Lajesi õhubaasis paikneb umbes 600
Ameerika Ühendriikide õhuväelast. Lissaboni lähistel Oeirases asus 1972–2012
NATO Euroopa Liitlasvägede kõrgema peakorteri üks kolmest juhtimiskeskusest
(Allied Joint Force Command Lisbon).

Lisaks on Portugalil vaatlejastaatus järgmistes rahvusvahelistes
organisatsioonides:

Portugal tunnustas Eesti Vabariiki de facto 1918. aastal ja andis Eestile de
iure tunnustuse 6. veebruaril 1921. Portugal ei tunnustanud kunagi Eesti
annekteerimist NSV Liidu poolt. 1987. aastal keelas toonane peaminister Aníbal
Cavaco Silva NSV Liitu suundunud Portugali parlamendidelegatsioonil protesti
märgiks külastada Eestit. 2008. aastal autasustas Eesti president Toomas Hendrik
Ilves Cavaco Silvat mittetunnustamispoliitika järjekindla järgimise eesti
Maarjamaa Risti teenetemärgi ketiga.

Portugal taastunnustas Eesti Vabariiki 27. augustil 1991, diplomaatilised suhted
taastati sama aasta 1. oktoobril.

Aastatel 2006–2012 oli Portugalil saatkond Tallinnas. Alates 2012. aastast
haldab Eestit Helsingis asuv Portugali saatkond. Alates 2015. aastast on
Portugali suursaadik Soomes ja Eestis António Manuel Coelho da Costa Moura.

Eesti suursaatkonna Lissabonis avas 17. augustil 1998 peaminister Mart Siimann.
Alates 2013. aastast on Eesti suursaadik Portugalis Andres Rundu. Lisaks on
Eestil Portugalis kolm aukonsulit.

2016. aasta juuli seisuga oli Portugali hinnanguline rahvaarv Luure
Keskagentuuri andmetel 10 833 816 inimest ja riik maailmas rahvaarvult 83.
kohal. Portugali Riiklik Statistikainstituut esitab hinnangulise rahvaarvu 2015.
aasta seisuga – selle järgi elas Portugalis kokku 10 341 330 inimest, neist 9
839 140 riigi mandriosas, 245 766 Assooridel ja 256 424 Madeiral. Viimane
rahvaloendus toimus Portugalis 2011. aastal. Selle andmetel elas Portugalis 10
562 178 inimest, neist 10 047 621 riigi mandriosas, 246 772 Assooridel ja 267
785 Madeiral. 2015. aasta hinnangulise rahvaarvu põhjal oli keskmine
rahvastikutihedus 112,3 inimest/km².

Tegemist on vananeva rahvastikuga riigiga. Seejuures on rahvastiku ealine
struktuur teiste Euroopa riikide, sealhulgas Eestiga võrreldes üsna tüüpiline.
2016. aasta hinnangutel oli kuni 14-aastasi inimesi 15,5%, 15–24-aastasi 11,4%,
25–54-aastasi 41,9%, 55–64-aastasi 12,1% ja üle 65-aastasi 19,15%. Mediaanvanus
oli 41,8 aastat, meestel 39,8 ja naistel 44 aastat. Maailma
Terviseorganisatsiooni andmetel oli 2012. aastal Portugalis keskmine eeldatav
eluiga 81 aastat – meestel 77 ja naistel 84 eluaastat.

Portugal on negatiivse loomuliku iibega riik, kus surmade arv ületab sündide
arvu. 2016. aasta hinnangute kohaselt oli riigis 1000 elaniku kohta 9,1 sündi ja
11,1 surma. Ühe naise kohta sündis 1,53 last. Rändeiive on aidanud hoida
Portugali rahvastikku siiani kerges kasvus: 2014. aastal lisandus iga 1000
elaniku kohta 2,74 immigranti ja rahvastiku juurdekasv oli kokku 0,12%, 2016.
aastal lisandus iga 1000 elaniku kohta 2,6 immigranti ja rahvastiku juurdekasv
oli 0,07%.

2011. aasta rahvaloenduse andmetel moodustas linnaelanikkond Portugali
rahvastikust 61,1%, 2015. aasta hinnangutel oli linnaelanikkonna osakaal veelgi
kasvanud ja moodustas 63,5%. Linnastumise tempo on perioodil 2010–2015 olnud
hinnanguliselt 0,97% aastas.

Portugali suurim linn on pealinn Lissabon, kus 2011. aasta rahvaloenduse
andmetel elas 552 700 inimest. Selle suurlinna-alas elas aga samal ajal 2 821
876 inimest. Suuruselt teise linna Porto piirides elas vaid 237 591 inimest,
kuid selle suurlinna-ala elanikkond ulatus 1 759 524 inimeseni.

Ajalooliselt on Portugali rahvastik olnud väga homogeenne, eriti pärast mauride
ja juutide pagendamist, kuid alates 20. sajandi viimasest kümnendist on
oluliselt kasvanud immigrantide osakaal rahvastikus.

Üle 90% Portugali elanikkonnast moodustavad portugallased, kes kuuluvad romaani
rahvaste hulka. Nad kujunesid välja muistsetest lusitaanidest ja keltidest,
romaniseerusid Rooma ülemvõimu ajal ning segunesid hiljem maa vallutanud
sueebide ja araablastega.

Portugali ajaloolised rahvusvähemused on juudid ja mustlased. Portugali juudid
kuuluvad sefaradi juutide hulka. Kuigi suurem osa juute kihutati 15. sajandi
lõpul Portugalist välja, lubati riiki jääda neil, kes võtsid vastu katoliku usu.
Neid nimetati ajalooliselt uuskristlasteks (cristãos-novos) või marraanideks
(marranos). Suur osa neist jätkas salaja juudi usukommete täitmist, hoides nii
alal oma pärandi ja identiteedi. Tänapäeval on neid umbes 1% rahvastikust.
Portugali mustlaste kogukond elab peamiselt Algarve piirkonnas.

Kui 1960. aastatel rändasid paljud portugallased peamiselt majanduslikel
põhjustel riigist välja, moodustades suuri portugallaste kogukondi Kesk- ja
Lääne-Euroopa riikides (eelkõige Prantsusmaal, Luksemburgis ja Šveitsis), siis
alates 1990. aastatest on Portugal ise muutunud immigratsiooni sihtriigiks.
2011. aasta rahvaloenduse andmetel elas Portugalis 394 496 välisriikide
kodanikku, võrreldes 2001. aastaga suurenes nende arv 74%. Kõige enam oli
Portugali endistest kolooniatest pärit immigrante, kelle seas domineerisid
omakorda brasiillased (kokku 109 787 ehk 27,8% kõigist Portugalis alaliselt
elavatest välismaalastest). Kõige suurem immigratsiooni kasv on viimasel 15
aastal olnud Hiinast ja Ida-Euroopa riikidest, eriti Rumeeniast ja Ukrainast.
Perioodil 2001–2011 kasvas hiinlaste arv riigis 427% võrra 11 458 inimeseni,
rumeenlaste arv 815% võrra 24 356 inimeseni ja ukrainlaste arv 213% võrra 33 790
inimeseni.

Portugali ainus riigikeel on portugali keel. See on romaani keel, mis on kõige
sarnasem Hispaanias Galicias kõneldava galeegi keelega. Ühe teooria kohaselt
olid need keeled kuni 12. sajandini üks keel (galeegi-portugali keel) ja
hakkasid teineteisest eralduma pärast Portugali iseseisvumist; teise teooria
kohaselt on galeegi keel portugali keele murre. Suuri sarnasusi on portugali
keelel ka hispaania keelega – kahe keele sõnavara sarnaneb 89% ulatuses.

Lisaks Portugalile on portugali keel riigikeeleks veel mitmes endises Portugali
kolooniates – Angolas, Brasiilias, Ekvatoriaal-Guineas, Guinea-Bissaus,
Ida-Timoris, Mosambiigis, Roheneemesaartel ning São Tomé ja Príncipes. 2008.
aastal viidi Portugalis kasutatav portugali keele ortograafia vastavusse
Brasiilia portugali keele ortograafiaga.

Portugali territooriumil eristatakse ja kõneldakse mitmeid portugali keele
murdeid. Need murded jagunevad nelja rühma: Põhja-Portugali, Kesk-Portugali,
Lõuna-Portugali ja saarte murded.

Täiesti eraldi keele moodustab peamiselt Portugali kirdeosas kõneldav miranda
keel. See on astuuria-leoni rühma kuuluv romaani keel, millele anti 1990.
aastate lõpul kolmes kohalikus omavalitsuses paralleelse ametliku keele staatus
portugali keele kõrval. Miranda keele kõnelejaid on Portugalis umbes 5000
inimest ja see on kantud ohustatud keelte nimekirja.

Võõrkeeltest kõneldakse Portugalis peamiselt inglise keelt, aga ka mitmeid
romaani keeli. Rahvusvahelise keeleõppefirma EF Education First koostatava
inglise keele kui võõrkeele oskuse edetabelis on Portugal riikide seas 21.
kohal, paigutudes mõõduka inglise keele oskusega riikide hulka ning edestades
mitmeid Euroopa riike (näiteks Itaaliat, Prantsusmaad ja Venemaad).

2011. aasta rahvaloenduse andmetel olid 81% Portugali elanikest katoliiklased.
Teistesse kristlikesse kirikutesse kuulus 3,3% rahvastikust, kõigi teiste
religioonide esindajaid (sealhulgas juute ja muslimeid) oli kokku 0,6%. Ühtegi
usku ei tunnistanud 6,8% inimestest ja 8,3% keeldus oma usulisi veendumusi
avalikustamast. Need tulemused saadi vähemalt 15-aastaste elanike küsitlemisel.

2012. aastal Portugali Katoliku Ülikooli teadlaste läbi viidud uuring näitas, et
79,5% Portugali elanikest pidasid ennast katoliiklasteks ja 18% käisid
regulaarselt missal. 2001. aasta andmetel oli katoliiklasi veel 86,9%. Seevastu
tõusis 11 aastaga märkimisväärselt mitte ühtegi usku tunnistavate elanike
osakaal (2001 – 8,2%, 2012 – 14,2%).

Portugal on sekulaarne riik: kirik ja riik on ametlikult lahutatud. Esmakordselt
kehtestati see põhimõte pärast Portugali Vabariigi väljakuulutamist 1910. aastal
ja seda sätestab ka 1976. aasta põhiseadus. Usuelu puudutavatest seadustest on
oluline veel 2001. aastal vastu võetud usuvabaduse seadus.

Ajalooliselt on suhted Portugali riigi ja katoliku kiriku vahel olnud soojad ja
tihedad. Ka suuremas osas Portugali pühades, rahvakommetes ja traditsioonides on
märgata katoliikluse tugevat kultuurimõju. Alates autoritaarse režiimi
langemisest 1974. aastal on kiriku mõju ühiskonnaelus jätkuvalt kahanenud, kuid
kultuuriliselt on katoliiklus endiselt tugevalt seotud portugallaste
identiteediga.

Ametlikke suhteid katoliku kirikuga reguleerib Portugali ja Vatikani vahel
sõlmitud konkordaat. Selle esimene versioon allkirjastati 1940. aastal ja seda
muudeti 1975. aastal eesmärgiga seadustada riigis tsiviilabielu. See dokument
kehtis kuni 2004. aastani, mil allkirjastati uus, 2001. aasta usuvabaduse
seaduse nõuetele vastav konkordaat.

20. sajandil tegi Portugal läbi kaks kiire majanduskasvu perioodi. Neist esimene
leidis aset 1960. aastatel ja 1970. aastate alguses ning seda iseloomustas
Portugali majandusstruktuuri oluline ümberkujunemine: seni domineerinud
põllumajanduse asemel hakkasid üha olulisemaks muutuma tööstus ja teenindus.
Pärast 1970. aastate keskpaiga ühiskondlikke vapustusi (riigikorra muutus,
asumaade kaotamine, massilise riigistamise kaasa toonud vasakpoolne
majanduspoliitika) kõikuma löönud majandus pöördus uuele kasvule 1980. aastate
alguses. Majanduse arengule aitas kaasa Portugali liitumine Euroopa Ühendusega
1986. aastal.

1990. aastate lõpus majanduskasv aeglustus. 1. jaanuaril 2002 võttis Portugal
kasutusele euro.

2000. aastate lõpus alguse saanud suur majandussurutis kutsus Portugalis esile
kinnisvarakriisi ja sundis riiki välja aitama kaht suurt raskustesse sattunud
Portugali panka. Suure majandussurutise kannul tabas Portugali 2010. aastal
avaliku sektori võlakriis, mis oli osa mitmeid Euroopa riike tabanud
niinimetatud Euroopa võlakriisist ja hakkas leevenema alles 2013.–2014. aastal.
Euroopa Liidu ja Rahvusvahelise Valuutafondi survel ellu viidud avaliku sektori
reformid, millega kaasnesid ka ulatuslikud kärped ja koondamised, aitasid koos
välisabiga kriisi ületada, kuid täielikult ei ole Portugali majandus kriisi
mõjudest tänaseni taastunud.

Portugali sisemajanduse kogutoodang (SKT) oli 2013. aasta hinnangul 243,3
miljardit USA dollarit, millega Portugal paigutus maailma riikide seas 54.
kohale. 2000. aastate lõpust on SKT majanduskriisi tõttu pidevalt langenud.

Portugali majandusvabaduse indeks on 65,3. Sellega on ta maailma riikide seas
64. kohal. Peamiste probleemidena on Portugali majandusvabaduse puhul välja
toodud avaliku sektori liiga suured kulud ja jäik tööseadusandlus.

2013. aastal kahanes Portugali majandus tervikuna veel 1,4%, kuid 2014. aastal
pöördus majandus esimest korda pärast kriisi kasvule. 2014. aasta
majanduskasvuks hinnati 0,9%.

2014. aastal langes Portugal esmakordselt pärast 2009. aastat deflatsiooni.
Portugali inflatsioon oli sel aastal −0,36% (2013 – 0,20%, 2012 – 1,92%).
Euroala keskmine inflatsioon oli samal ajal 0,54%.

Tööealisi elanikke oli 2013. aastal Portugalis 5 395 000. Tööpuuduse määr oli
16,8% ja jätkas kriisi tõttu veel kasvamist (2012. aastal oli töötus 15,7%,
2010. aastal ainult 10,7%). 2014. aasta esimeses kvartalis hakkas tööpuudus
esimest korda alates kriisi algusest vähenema.

Portugali avaliku sektori kulud on tuludest suuremad ja selle võlakoormus
kasvab. 2012. aastal oli avaliku sektori võlg 123,6% sisemajanduse
kogutoodangust, 2013. aastaks oli see kasvanud 127,8% sisemajanduse
kogutoodangust. Üldine maksukoormus oli 43,5% sisemajanduse kogutoodangust,
millega Portugal paigutub maailmas kõrge maksukoormusega riikide hulka (25.
kohale). Riigieelarve puudujääki on kriisiaastatel oluliselt vähendatud (2009 –
10,1%, 2013 – 5,1%), kuid see pole peatanud riigi võlakoormuse kasvu. Riigi
välisvõlg oli 2013. aasta alguseks 508,3 miljardit dollarit, millega Portugal
oli maailma riikide seas 26. kohal. Portugal kuulub ka Euroopa kõige
korrumpeerunumate riikide hulka – Ernst & Youngi 2013. aasta uuringu kohaselt
paigutus ta Euroopa Liidu riikide seas korruptsioonitasemelt kuuendale kohale.

Suurem osa Portugali põllumajandusest põhineb väikestel ja keskmistel, valdavalt
perekondadele kuuluvatel talumajapidamistel. Eriti palju väga väikseid ja
seetõttu majanduslikult väheefektiivseid talusid on Portugali põhjaosas.
Põllumajanduse saagikus jääb alla Euroopa Liidu keskmise, selle peamised
põhjused on investeeringute vähesus, madal mehhaniseerituse tase ja väetiste
ebapiisav kasutamine. Samas tegutseb selles sektoris siiski ka suuri ja edukaid
ekspordile orienteeritud põllumajandusettevõtteid (näiteks Vitacress, Sovena,
Lactogal, Vale da Rosa, Companhia das Lezírias ja Valouro).

Portugali peamise põllumajandustoodangu moodustavad teravili (eriti riis, mais,
nisu ja oder), kartul, tomatid, oliivid ja viinamarjad. Alates 1999. aastast on
kasvatatud ka geenmuundatud maisi. Uuematest põllukultuuridest kasvatatakse
päevalilli. Olulisel kohal on puuviljandus, mille kultuuride seas domineerivad
õuna- ja apelsinipuud.

Levinud on looma- ja linnukasvatus, kuigi selle tähtsus on piirkonniti erinev:
kasvatatakse veiseid, sigu, kitsi, lambaid ja kanu. Portugali loomakasvatus ei
suuda rahuldada elanikkonna vajadusi ja riik sõltub liha impordist.

Ajaloolise mereriigina on Portugalis olulisel kohal kalandus. Ühtlasi tarbitakse
Portugalis maailma riikidest kõige enam kala ja kalatooteid ühe elaniku kohta.
Portugali vetest püütakse umbes 70 kalaliiki. Euroopa Liidu toetusel uuendati
1990. aastatel kalalaevastikku ja kalurite väljaõpet, mis aitas Portugali
kalanduse efektiivsust tõsta, kuid siiski ei suuda Portugali enda kalurid riigi
kalavajadust rahuldada ja umbes veerand riigis tarbitavatest kalatoodetest
imporditakse. Peamised kalasadamad on Leixões Portugali põhjaosas, Peniche ja
Setúbal riigi läänerannikul ning Portimão ja Olhão riigi lõunaosas Algarves.

Oluline on ka metsandus, mis annab toorainet Portugali paberi-, ehitusmaterjali-
ja mööblitööstusele. Metsad katavad ligi kaks viiendikku Portugali
territooriumist, eriti rohkelt on neid mägistel aladel. 19. sajandi lõpust
alates on metsa istutatud ka varem põllukultuuride kasvatamiseks rakendatud,
kuid madala saagikusega aladele. Portugal on maailma juhtiv korgitootja; lisaks
korgitammele on olulised metsakultuurid ka eukalüpt ja mänd.

Neli viiendikku Portugali tööstusest on koondunud kahte piirkonda: Lissaboni ja
Setúbali ümbrusse riigi lõunaosas ning Porto, Braga ja Aveiro ümbrusse riigi
põhjaosas. Esimeses piirkonnas domineerib rasketööstus (nafta rafineerimine,
keemiatööstus, tsemenditööstus, masinaehitus), kuid samuti on seal olulisel
kohal elektroonikatööstus, puidutööstus ja toiduainetööstus, eriti kalatoodete
ja jookide tootmine. Riigi põhjaosas domineerib kergetööstus: Porto on oluline
tekstiili-, jalatsi-, veini- ja toiduainetööstuse keskus, Aveiro on keskendunud
puidutööstusele, Braga tugevuseks on tekstiilitööstus, elektroonika ja
köögitarvete valmistamine. Masinaehitus- ja plastitehaseid paikneb Coimbra ja
Leira ümbruses.

Portugalis on hästi arenenud toiduainetööstus, riik kuulub maailma suuremate
tomatipasta ja veini tootjate hulka.

Suurtest rahvusvahelistest koostööprojektidest väärib mainimist Palmelas
tegutsev autotehas AutoEuropa, mis kuulub Saksamaa autotootjale Volkswagenile.
Samuti toodetakse Portugalis mitmesuguseid lennukite komponente: selles
valdkonnas on suurimad ettevõtted Alverca do Ribatejos asuv Portugali firma OGMA
ja Brasiilia lennukitootja Embraer. 21. sajandi alguses on hüppeliselt kasvanud
biotehnoloogia- ja infotehnoloogiafirmade tähtsus Portugali majanduses.

Energeetika üks keskusi on 150 km Lissabonist lõunas asuv süvaveesadam Sines.
Kuna Portugal sõltub nelja viiendiku osas oma energiavajaduse rahuldamisel
välismaistest energiaallikatest, siis on strateegiliselt oluline tööstusharu
riiki sisse toodud toornafta ümbertöötlemine. Kuigi Portugalis leidub ka
kivisütt, on see madala kvaliteediga ja suurema osa elektrienergia tootmiseks
kuluvast kivisöest peab Portugal samuti importima. 1997. aastal valmis
Põhja-Aafrika ja Portugali vaheline gaasitoru maagaasi importimiseks.
Kodumaistest energialiikidest on soojusenergiast olulisem hüdroenergia, mille
kasutamist soodustavad mitmed Portugali läbivad suured jõed.

Portugali mäetööstus tegeleb peamiselt riigis leiduvate maavarade kaevandamise
ja ümbertöötlemisega. Portugali mäetööstuse konkurentsivõime on kaasaja Euroopas
suhteliselt tagasihoidlik, mistõttu maavarade kaevandamine on 1970. aastatest
vähenenud. Kaevandatakse näiteks kroomi, tina, vaske ja volframit, neist
peamised ekspordiallikad on volfram ja vasekontsentraat. Olulisel kohal on ka
mineraalide ja marmori kaevandamine ning eksport.

Portugal on oluline turismi sihtkoht, mistõttu on majanduses oluline roll
turismimajandusel ja sellega seotud teenindusharudel. 2013. aastal külastas
Portugali umbes 8 324 000 välisturisti, kes jätsid riiki ligi 12,284 miljardit
USA dollarit. Turistide arv on kasvamas – võrreldes 2010. aastaga kasvas 2013.
aastal Portugali välisturistide arv ligi 1,5 miljonit ja nende toodud tulu
nominaalväärtuses 2,2 miljardit. Turismis oli otseselt hõivatud 7,2% kogu
tööjõust, kuid koos kaudselt turismist sõltuvate töökohtadega andsid turism ja
sellega seotud teenused ligi 18,2% kogu Portugali tööhõivest. Turism andis
Portugali sisemajanduse kogutoodangust 5,8% ja sellega paigutus Portugal maailma
riikide seas 45. kohale.

Peamised turismipiirkonnad Portugalis on Lissaboni, Coimbra ja Porto linnad,
Algarve piirkond ning Assooride ja Madeira saarestikud. Aastatel 2013–2014 on
need sihtkohad saanud ka mitmeid rahvusvahelisi turismiauhindu. Religioosse
turismi sihtkohana on oluline Fátima, mida seostatakse 1917. aastal aset leidnud
ilmutustega (Fátima Neitsi Maarja).

Kuni 2000. aastate lõpu kriisideni iseloomustas Portugali ka näiliselt tugev
pangandus- ja kindlustussektor, kuid kriisides osutusid paljud Portugali
finantsettevõtted nõrgaks ja vähekindlustatuks võetud finantsriskide suhtes.
Kaks suurt Portugali panka, Banco Português de Negócios ja Banco Privado
Português, vajasid ulatuslikku riigiabi – neist esimene on tänaseks müüdud,
teine likvideerimisel. 2014. aastal sattus raskustesse Portugali suuruselt teine
pank Banco Espírito Santo, mis vajas samuti ulatuslikku riigiabi ja jagati
lõpuks kaheks ettevõtteks.

Väikese riigi kohta on Portugalil ulatuslik väliskaubandus. Riigi peamised
kaubanduspartnerid on teised Euroopa Liidu liikmesriigid, kuid viimastel
kümnenditel on oluliselt kasvanud Portugali endiste kolooniate, eriti Angola ja
Brasiilia roll.

Portugali peamised ekspordiartiklid on põllumajandustoodang, toidukaubad, vein,
naftatooted, keemiatooted, plastid ja kumm, nahktooted, puitmaterjal ja kork,
puidumass ja paber, tekstiilid, riided, jalatsid, masinad ja masinaosad ning
metallid.

2015. aasta seisuga olid Portugali peamised ekspordipartnerid Hispaania (25%),
Prantsusmaa (12,1%), Saksamaa (11,8%), Suurbritannia (6,7%), Ameerika
Ühendriigid (5,2%), Angola (4,2%) ja Holland (4%).

2015. aasta hinnangul oli ekspordi rahaline maht 54,33 miljardit USA dollarit ja
see on aastast aastasse langenud.

Portugali peamised impordiartiklid on põllumajandustoodang, keemiatooted,
sõidukid ja sõidukiosad, optikatooted, arvutitarvikud ja -osad, pooljuhid ja
muud elektroonikatööstuse komponendid, naftatooted, metallid, toiduained ja
tekstiilid.

2015. aasta seisuga olid Portugali peamised impordipartnerid Hispaania (32,9%),
Saksamaa (12,9%), Prantsusmaa (7,4%), Itaalia (5,4%) ja Holland (5,1%).

Portugali kuningriigis kehtis rahaühikuna Portugali reaal. Pärast Portugali
Vabariigi väljakuulutamist võeti 1911. aastal kasutusele uus rahaühik eskuudo,
mis jagunes 100 sentaavoks.

1998. aastal liitus Portugal Euroopa majandus- ja rahaliiduga, alustades
ettevalmistusi Euroopa ühisraha euro kasutuselevõtmiseks. 1. jaanuaril 2002
võeti euro kasutusele Portugali uue valuutana ja 28. veebruaril 2002 kadus
eskuudo lõplikult käibelt.

Nii nagu teiste euroala riikide puhul, kontrollib ka Portugali rahapoliitikat
Euroopa Keskpank. Riigi keskpanga rolli täidab 1846. aastal asutatud Portugali
Pank (Banco de Portugal), mille üheks ülesandeks sai pärast asutamist raha
emissioon. Sellega tegeles pank kuni euro kasutuselevõtmiseni. 1975. aastal
tehti Portugali Pangale ülesandeks ka pangandussüsteemi riiklik järelevalve.
Alates 1999. aastast jagab Portugali Pank oma funktsioone Euroopa Keskpangaga.

Portugali pangandussektor sai tugevalt kannatada suure majandussurutise ja
sellele järgnenud võlakriisi käigus. Mitu panka võeti pankrotiohtu sattununa
riigi poolt üle, muuhulgas ka riigi suuruselt teine pank Banco Espírito Santo.
Varade mahult on riigi suurimad tegutsevad pangad Caiza Geral de Depositos ja
Banco Comercial Português, mis kuuluvad maailma 150 suurima panga hulka.
Portugali turul tegutseb ka Hispaania panku.

Ettevõtte tulumaks on Portugalis 21%, millele lisandub alates 1,5 miljoni euro
suurusest kasumist astmeline lisamaks 3–7% sõltuvalt kasumi suurusest. Lisaks
võib kohalik omavalitsus selle territooriumil registreeritud ettevõtte kasumit
maksustada täiendavalt veel kuni 1,5% lisamaksuga. Maksusoodustusi tehakse
väikestele ja keskmise suurusega ettevõtetele.

Peamine tarbimismaks on käibemaks, mille tavamäär on 23%. Lisaks kehtib teatud
teenustele ja toodetele alandatud käibemaksumäär, vastavalt kas 6% või 13%.
Enamik toidukaupu, kommunaalkulusid, majutus- ja transporditeenused on
maksustatud kuueprotsendilise käibemaksuga. Käibemaksuvabad on finantsteenused,
ravimid, haridus- ja koolituskulud.

Eraisikutele kehtib progressiivne tulumaks, millel on viis astet vahemikus
14,5–48%. Sissetulekutele üle 80 000 euro kuus rakendatakse veel täiendavat
solidaarsusmaksu 2,5–5% sõltuvalt sissetuleku suurusest. Maksustatud on ka
kapitalitulu, kinnisvaratehingud, maa, pärand ja mootorsõidukid.

Portugali üks prioriteete alates 1970. aastate algusest on olnud maanteedevõrgu
arendamine, mille tulemusel on riik teedevõrgu kvaliteedilt 2014. aasta andmetel
maailmas 2. kohal. 2008. aasta andmetel oli riigis 82 900 km maanteid, neist 71
294 km kõvakattega. Kiirteede kogupikkus oli 2613 km. Riigi esimene kiirtee
ehitati 1944. aastal ja see ühendas pealinna Lissaboni rahvusstaadioniga, kuid
laialdasem kiirteede ehitus algas 1980. aastatel. Teedeehitusele aitas kaasa
Portugali liitumine Euroopa Ühendusega ja sealt saadud struktuuritoetused. Kaks
suuremat riigisisest kiirteed ühendavad Lissaboni ja Portot ning Lissaboni ja
Algarve regiooni, lisaks ühendab kiirtee Lissaboni ka Hispaania pealinna
Madridiga. Teedevõrgu haldamisega tegeles aastakümneid riiklik teedevalitsus
(Estradas de Portugal), mis 2007. aastal reorganiseeriti samanimeliseks
riiklikuks aktsiaseltsiks. Teede ehituse ja korrashoiu rahastamiseks kasutatakse
mitmesuguseid otseseid makse – kõik autoomanikud on kohustatud tasuma aastast
teemaksu, lisaks kehtivad kiirteedel ja suurematel maanteedel läbisõidu pealt
kogutavad teemaksud ehk niinimetatud teetollid.

1998. aastal valmis Lissaboni lähistel 17,2-kilomeetrine Vasco da Gama sild üle
Tejo jõe, mis on Euroopa pikim sild. See ei ole siiski suutnud leevendada
Lissaboni ja selle lähiümbruse liiklusummikuid, mistõttu on aastaid olnud
kaalumisel veel ühe silla või autotunneli rajamine.

Portugali raudteede kogupikkus oli 2008. aastal 3319 km. Enamiku raudteevõrgust
(2700 km) moodustas laiarööpmeline raudtee, millest 1436 km oli
elektrifitseeritud. Raudteevõrku haldab riigiettevõte REFER, kauba- ja
reisirongiliiklusega tegeleb teine riigiettevõte Comboios de Portugal (CP).
2013. aastal transportis CP kokku umbes 107 200 000 reisijat. Majandussurutise
ja võlakriisi tingimustes on raudteeliiklust, eriti reisirongiliiklust viimasel
viiel aastal olulisel määral kärbitud.

2013. aastal oli Portugalis kokku 64 lennujaama, millest 43 olid kõvakattega
maandumisradadega. Viies lennujaamas ületas maandumisradade kogupikkus 3047
meetrit. Riigi suurim lennujaam on Lissaboni Portela lennujaam. Rahvusvahelised
lennujaamad asuvad lisaks Lissabonile ka Bejas, Faros ja Portos, aga ka Madeira
saarel Funchalis ja Assooride saarestikus São Migueli saarel Ponta Delgada
lähistel. Enamikku suuremaid lennujaamu haldub riigiettevõte ANA Aeroportos de
Portugal.

Portugali rahvuslik lennukompanii on riigile kuuluv TAP Portugal, kuigi selle
kõrval pakuvad lennuühendusi veel mitmed kodu- ja välismaised
lennundusettevõtted. Juulist 2014 kuni jaanuarini 2015 pakkus TAP Portugal ka
otselende Tallinna ja Lissaboni vahel.

Portugali suurimad sadamad on Leixões, Lissabon, Setúbal ja Sines. Ainsaks
laevatatavaks siseveeteeks on Douro jõgi, mille laevatatav osa ulatub 210 km
kaugusele Portost.

Portugali kaubalaevastikku kuulus 2010. aasta seisuga 109 laeva, millest 81 oli
välisriikide omanduses ja 15 registreeritud välisriikides.

Portugali uudisteagentuur on 1986. aastal asutatud Lusa – Agência de Notícias de
Portugal, millest riigile kuulub 50,14%.

Portugali avalik-õiguslik ringhääling on Rádio e Televisão de Portugal (RTP,
tõlkes 'Portugali Raadio ja Televisioon'). See edastab 16 raadiokanalit ja 8
telekanalit. Osa neist on üleriigilised, osa regionaalsed, osa suunatud
peamiselt välisriikide elanikkonnale. Viimaste seas on näiteks raadiokanalid RDP
Africa ja RDP Internacional ning telekanalid RTP Africa ja RTP Internacional.

Kokku tegutses 2008. aastal riigis umbes 40 kodumaist telekanalit. Eraomandis
raadiokanaleid oli riigis kokku üle 300. Enam kui pooltel majapidamistel oli
olemas kaabel- või satelliittelevisiooniteenus, mis tagas neile juurdepääsu ka
rohketele välismaistele telekanalitele.

Sarnaselt teiste lääneriikidega on ka Portugali trükiajakirjandus kaotanud 21.
sajandil nii lugejaid kui ka reklaamiraha. Suurem osa trükiajakirjandusest on
koondunud suurte kodumaises omanduses meediakonglomeraatide kätte. Neist
olulisemad on:

Enamik üleriigilisi päevalehti ilmub pealinnas Lissabonis, vaid Jornal de
Notíciase toimetus asub Portos ja Públicol on toimetused nii Lissabonis kui ka
Portos.

2014. aasta lõpu seisuga oli suurima tiraaži ja läbimüügiga päevaleht Correio da
Manhã (tiraaž 148 730, läbimüük 110 422 eksemplari).

2012. aasta seisuga oli Portugalis 4 558 000 telefonivõrgu abonenti (35. koht
maailma riikide seas) ja 12 312 000 mobiilside klienti (70. koht maailma riikide
seas). Portugali maakood on 351.

Interneti kasutajaid oli Portugalis 2014. aasta seisuga 7 015 519, mis tähendab,
et internetti kasutas 66,12% elanikkonnast. Võrreldes 2013. aastaga kasvas
interneti kasutajate arv 2%. Maailma riikide seas oli Portugal kasutajate arvult
53. kohal. Portugali tippdomeen on .pt.

Suurimad telefoni- ja internetiteenuse pakkujad Portugalis on ettevõtted
Portugal Telecom (PT) ja NOS Comunicações. Kolm peamist mobiilsideoperaatorit on
Portugal Telecomi gruppi kuuluv TMN, firmade ZON ja Optimus ühinemisel 2014.
aastal tekkinud NOS Comunicações ja Suurbritannia ettevõte Vodafone.

Portugal on kõrge kirjaoskusega maa. 2011. aasta hinnangul oli kirjaoskuse tase
riigis 95,4%, meeste seas 97% ja naiste seas 95%.

2013. aastal moodustasid hariduskulud 5,7% ning kulutused teadus- ja
arendustegevusele on viimastel aastatel püsinud umbes 1,5% juures sisemajanduse
kogutoodangust.

Nii hariduse kui ka teaduse riikliku koordinatsiooniga tegeleb Portugalis
haridus- ja teadusministeerium.

Portugali haridussüsteemi astmed on eelkool (3–5-aastastele lastele), põhikool
(kolmeastmeline, kokku 9 aastat), keskkool (3 aastat) ja kõrgkool (ülikoolid ja
polütehnikumid). Üldharidus on riigis tasuta (välja arvatud erakoolides),
koolikohustus kehtib põhikoolis ehk 6.–15. eluaastani.

Majanduskoostöö ja Arengu Organisatsiooni PISA 2009. aasta uuringu kohaselt on
keskmise 15-aastase Portugali kooliõpilase kirjaoskus ning teadmised
matemaatikas ja loodusteadustes võrreldavad tema eakaaslaste oskuste ja
teadmistega Ameerika Ühendriikides, Prantsusmaal, Rootsis, Saksamaal,
Suurbritannias, Taanis ja Ungaris. Portugali õpilaste keskmine tulemus oli
uuringus 489 punkti, jäädes veidi madalamaks uuringu üldisest keskmisest (493
punkti).

2012. aasta seisuga omandas 43,6% Portugali keskkooliõpilastest
kutsekeskharidust.

Üle 35% 20-aastastest portugallastest õpib mõnes kõrgkoolis. Kõrgkoolide tüüpe
on Portugalis kaks: ülikoolid, mis keskenduvad eelkõige akadeemilisele õppele
ning polütehnikumid, mis on rakendusliku suunitlusega kõrgkoolid. Eksisteerivad
nii riiklikud kui ka erakõrgkoolid. Valdavalt on õppekeeleks portugali keel,
kuigi üha enam pakutakse ka ingliskeelseid kursusi.

Alates 2006. aastast on Portugal osalenud üleeuroopalises kõrgharidusstandardite
ühtlustamises ehk niinimetatud Bologna protsessis. Kõrghariduses on kolm astet:
kolme- kuni nelja-aastane bakalaureuseõpe (licenciatura), ühe- kuni kaheaastane
magistriõpe (mestrado) ja enamasti kolmeaastane doktoriõpe (duotoramento).

Portugali vanim ülikool on 1290. aastal asutatud Coimbra Ülikool, mis asutati
esialgu Lissabonis ja viidi Coimbrasse üle hiljem. Tänu Portugali
koloniaalimpeeriumile on Portugal pannud aluse Ladina-Ameerika vanimale
tehnikakõrgkoolile (Real Academia de Artilharia, Fortificação e Desenho,
asutatud 1792) ja Aasia vanimale meditsiinikoolile (Escola Médico-Cirúrgica de
Goa, asutatud 1842).

2014.–2015. õppeaastal oli maailma 500 parima ülikooli nimestikus kolm Portugali
ülikooli: Porto Ülikool (293. koht), Universidade Nova de Lisboa (312. koht) ja
Coimbra Ülikool (351. koht). Portugali suurim ülikool on Lissaboni Ülikool, kus
on üle 48 000 üliõpilase.

Portugali peamised teadusasutused on riiklikud ülikoolid ja ülikoolidest
sõltumatud riiklikud uurimisinstituudid nagu näiteks Instituto Nacional de
Engenharia, Tecnologia e Inovação (INETI) ja Instituto Nacional dos Recursos
Biológicos (INRB). Teadustegevuse riiklikku rahastamist korraldab haridus- ja
teadusministeeriumi haldusalas tegutsev teaduse ja tehnoloogia sihtasutus
(Fundação para a Ciência e a Tecnologia, FCT). Majanduskriisi tingimustes on
teaduse rahastamine vähenenud – aastatel 2010–2012 langes teaduskulutuste
osakaal 1,6 protsendilt 1,5 protsendile sisemajanduse kogutoodangust.

Suuremate erakapitalil põhinevate teadusasutuste hulka kuuluvad
biomeditsiiniuuringutega tegelevad Instituto Gulbenkian de Ciência ja Fundação
Champalimaud. Neist teine annab alates 2007. aastast välja iga-aastast
teadusauhinda Prémio de Visão António Champalimaud, millega tunnustatakse
pimesuse vastu võitlemisel edu saavutanud teadlasi.

Mitmeid teadus- ja arendusprojekte korraldatakse koostöös naaberriigi
Hispaaniaga. Suuremate koostööprojektina väärivad mainimist Bragas asuv Ibeeria
Rahvusvaheline Nanotehnoloogia Laboratoorium ja hajusarvutusprojekt Ibercivis.
Portugal kuulub mitmesse Euroopa teadusorganisatsiooni, näiteks nagu Euroopa
Kosmoseagentuur (ESA), Euroopa Tuumauuringute Keskus (CERN), ITER ja Euroopa
Lõunaobservatoorium (ESO). Teadus- ja arendustegevuses on oluline roll ka
Euroopa Liidu raamprogrammidel.

Tehnoloogilise innovatsiooni soodustamiseks on riigis rajatud ja rajamisel
teadusparke, millest enamik on koondunud teadusparkide ühendusse Tecparques.
Suuremad ja tuntumad teaduspargid on Oeirases asuv Taguspark, Lissabonis asuv
Lispolis, Coimbra lähistel asuv Biocant ja Porto lähistel asuv Portus Park.
Teaduspargid on loodud ka Assooridel ja Madeiral.

Riigi üks vanemaid ja prominentsemaid teadusühinguid on 1779. aastal asutatud
Lissaboni Teaduste Akadeemia, millel on kokku 70 täisliiget ja 140
korrespondentliiget.

Portugali teadlane António Egas Moniz võitis ajuangiograafia ja leukotoomia
väljatöötamise eest 1949. aastal Nobeli auhinna füsioloogias või meditsiinis,
saades esimeseks Nobeli auhinna laureaadiks Portugalis.

Teaduse ja tehnika saavutuste populariseerimiseks ja eksponeerimiseks on
moodustatud riiklik agentuur Ciência Viva ('Elav Teadus'). Portugali
teadussaavutusi saab näha ka sellistes muuseumides nagu Coimbra Ülikooli
Teadusmuuseum, Lissaboni Ülikooli juurde asutatud Riiklik Loodusloo Muuseum ja
Santa Maria da Feiras asuv teadusmuuseum Visionarium.

Portugalis asub maailma üks suuremaid ja Euroopa suurim suletud akvaarium –
Lissaboni okeanaarium.

Maailma Terviseorganisatsiooni andmetel oli 2012. aastal Portugalis keskmine
eeldatav eluiga 81 aastat – meestel 77 ja naistel 84 eluaastat.

Sünnitusel surnud naiste arv oli 2010. aastal oli 8 surmajuhtumit 100 000
sünnituse kohta, mis on maailmas üks madalamaid näitajaid – emade suremuselt
paigutub Portugal maailma riikide seas 162. kohale. Laste suremus oli 2014.
aasta andmetel 4,48 surma 1000 elussünni kohta, mis on samuti väga hea näitaja –
maailma riikide seas oli Portugal laste suremuselt 188. kohal. Veel 1970.
aastate lõpus suri 24 last iga 1000 elussünni kohta, kuid neonatoloogia areng on
suremust kiiresti ja efektiivselt vähendanud.

Sarnaselt enamiku Eur-A kategooria riikidega (väga madala laste ja täiskasvanute
suremusega Euroopa riigid) sureb enamik portugallasi mittenakkushaigustesse.
Haigestumine ja suremus südame-veresoonkonna haigustesse on Euroopa keskmisest
kõrgem, kuid selle kaks peamist komponenti, südame isheemiatõbi ja
peaajuveresoonte haigused näitavad ülejäänud Eur-A kategooria riikide taustal
vastupidist arengut: Portugalis on peamine surmapõhjus just ajuveresoonkonna
haigused (17%). Ülejäänud Eur-A riikidega võrreldes surevad portugallased 12%
vähem vähki, kuid samal ajal ei vähene vähki suremus nii kiiresti kui teistes
sama kategooria riikides. Vähki esineb keskmisest sagedamini lastel ja alla
44-aastastel naistel. Kui Eur-A keskmisest vähem esineb kopsuvähki ja
rinnavähki, siis emakakaelavähi ja eesnäärmevähi esinemissagedus on suurem.
Eur-A kategoorias on Portugalis kõrgeim suremus diabeeti ja see on oluliselt
alates 1980. aastatest kasvanud.

2009. aastal oli HIV esinemissagedus täiskasvanud elanikkonna seas 0,6%, see
viirus oli hinnanguliselt umbes 42 000 inimesel ja aastas suri selle tõttu alla
500 inimese.

Rasvumus on kasvav probleem, 2008. aastal oli rasvunud täiskasvanuid 24%
rahvastikust ja sellega paigutus Portugal maailma riikide seas 69. kohale.

2011. aastal kulutas riik tervishoiule 10,7% sisemajanduse kogutoodangust. 2009.
aasta andmetel oli riigis iga 1000 elaniku kohta 3,76 arsti ja 3,4
haiglavoodikohta.

Portugali tervishoius eksisteerib kõrvuti kolm tervisekindlustussüsteemi:
riiklik tervisekindlustus, teatud erialade töötajatele loodud spetsiaalsed
tervisekindlustusskeemid (tervisekindlustuse allsüsteemid) ja vabatahtlik
eratervisekindlustus. Riiklik tervisekindlustus hõlmab kogu elanikkonda. Lisaks
sellele on umbes 20–25% elanikkonnast kaetud täiendavalt veel tervisekindlustuse
allsüsteemidega ja ligi 20% elanikkonnast on täiendav eratervisekindlustus.

Tervishoiupoliitika ja tervishoiusüsteemi toimimise eest vastutab
tervishoiuministeerium. Ministeeriumi haldusalas tegutseb viis piirkondlikku
tervishoiuvalitsust, mille ülesanne on tagada riikliku tervishoiupoliitika
elluviimine, vajalike juhendite ja protokollide koostamine ning
tervishoiuteenuste kvaliteet. Tervishoiusüsteemi üheks arengusuunaks on
detsentraliseerimine, mis peaks andma rohkem rahalist ja haldusvastutust
piirkondadesse. Tegelikult on siiani suudetud detsentraliseerida ainult esmaabi
süsteem.

Riiklikku tervisekindlustust, mis loodi esialgsel kujul 1946. aastal,
rahastatakse peamiselt maksudest, eelkõige sotsiaalmaksust. Tervisekindlustuse
allsüsteemidesse teevad makseid nendega liitunud töötajad ja tööandjad.
Samamoodi rahastavad eratervisekindlustust oma maksetest sellega liitunud
isikud. Eraraha on Portugali tervishoiusüsteemis umbes 30% – lisaks
erakindlustusele hõlmab see ka patsientide otsemakseid tervishoiuteenuse
pakkujatele nende teenuste eest, mida kindlustus ei hüvita.

Portugali esiajalugu on osa kogu Pürenee poolsaare kui terviku varasest
ajaloost. Tänase Portugali aladele jõudsid esimesena umbes 100 000 aastat tagasi
neandertallased. Kesk-Portugalist Estremadurast Nova da Columbeira koopast
avastatud neandertallase hammas on vanim Portugali aladelt leitud inimfossiil.
Homo sapiens saabus Portugali aladele umbes 35 000 aastat tagasi.

Arheoloogilisi leide on Portugalis saadud mitmest paleoliitikumi ajastust.
Perioodist 25 000 – 10 000 aastat tagasi pärinevad Beira Alta piirkonnast Côa
jõe orust leitud, kaljudesse ja kivirahnudesse graveeritud loomade (hobused,
mägikitsed, tarvad) kujutised. Tegemist on seni suurima paleoliitikumiaegse
vabaõhukunsti leiuga kogu maailmas.

Mesoliitikumi ajal umbes 11 000 aastat tagasi muutus Portugali kliima sarnaseks
sellega, millisena teame seda tänapäeval. Sel perioodil kasutati mikroliite ja
toituti peamiselt limustest. Surnuid maeti sel ajal juba asulatesse, nii näiteks
on Tejo jõe alamjooksul Muge asulakohas leitud üle 200 matuse. Neoliitikumi ajal
hakati Portugalis kodustama kariloomi, kasvatama teravilja ning püüdma merest ja
jõgedest kala. IV aastatuhandel eKr ehitati matmiseks dolmeneid, hiljem hakati
rajama käiguskalmeid ja kaljudesse raiutud hauakambreid. III aastatuhande lõpus
eKr jõudis Portugali kellpeekrite kultuur, sel ajal õpiti kasutama vaske ja
pronksi. II aastatuhandest eKr pärinevad esimesed kindlustatud asulad (näiteks
Palmella). Rauaaja alguseks Portugalis peetakse 9.–8. sajandit eKr. Sellele
ajastule omase castro kultuuri paremini säilinud asulakohad on Citânia de
Briteiros Minho piirkonnas Guimarãesi linna lähistel ja Citânia Sanfins tänasest
Porto linnast kirdes.

Oletatakse, et I aastatuhandel eKr tungisid Kesk-Euroopa aladelt Portugali mitme
lainena keldid, kes varasema rahvastikuga segunedes panid aluse mitmele
rahvusrühmale, mis jagunesid omakorda hõimudeks ja hõimuliitudeks. Riike keldi
hõimude seas välja ei kujunenud. Esimese migratsioonilaine ajaks on pakutud
perioodi 10.–6. sajandini eKr. Portugali asustanud hõimude hulka kuulusid põhjas
elanud galläägid ja Portugali keskosas elanud lusitaanid. Lusitaanid olid
kindlasti indoeurooplased, kuid kas ka keldid, selles osas ei ole ajaloolased
ühel meelel.

Sel ajal kui keldi hõimud asustasid riigi põhja- ja keskosa, jõudsid mereteed
pidi Portugali lõunarannikule foiniiklased ja hiljem ka kreeklased. Kõige enam
mõjutasid Portugali ajalugu Põhja-Aafrikas asunud Kartaago meresõitjad ja
kaupmehed. Arvatakse, et nende ekspeditsioonid jõudsid välja isegi Tejo jõe
suudmealani. Aastatel 221–218 eKr rajas Kartaago silmapaistvaim väejuht Hannibal
Portugali lõunarannikule Algarvesse püsiva asula, mida roomlased hakkasid hiljem
kutsuma Portus Hannibaliseks ja mis asus tänapäevase Portimão linna lähistel.
Kartaagolaste kohalolekule osutavaid esemeid on leitud lisaks Algarve
rannikualadele ka Beira Litorali ja Minho piirkondadest.

3. sajandiks eKr oli selge, et Pürenee poolsaar langeb varem või hiljem mõne
suurriigi mõju alla. Esialgu näis, et selleks saab Kartaago. 218 eKr korraldas
Kartaago väejuht Hannibal Carthago Novast (tänapäevane Cartagena Hispaanias)
eduka sõjakäigu Põhja-Itaaliasse, millega vallandus Teine Puunia sõda. See
ajendas roomlasi pöörama tähelepanu Pürenee aladele, nad korraldasid samal
aastal vasturünnaku ja vallutasid 209 eKr Carthago Nova, moodustades peatselt
tänase Hispaania aladel kaks provintsi, Hispania Citerior ja Hispania Ulterior.
Sealt tungisid nad umbes 202 eKr tänase Portugali lõunaossa ja hakkasid liikuma
järk-järgult põhja suunas.

Tänase Portugali vallutamisele kulus roomlastel 175–200 aastat ja see nõudis
rohkelt inimelusid. Roomlaste võim lõi kõikuma kui aastal 150 eKr puhkes
Portugalis mäss. Lusitaanlased ja teised kohalikud hõimud, kes koondusid
Viriathuse juhtimise alla, suutsid tagasi vallutada Pürenee poolsaare lääneosa.
Roomlased saatsid ülestõusnute vastu mitu leegioni eesotsas vabariigi parimate
väejuhtidega, kuid mässuliste edasitungi ei suudetud peatada. Siis muutsid
roomlased strateegiat ja ostsid üles Viriathuse liitlased, et need ta ise
tapaksid. 139 eKr Viriathus mõrvati ja mässuliste hõimude uueks juhiks sai
Tautalus, kes ei suutnud aga enam roomlastele piisavat vastupanu osutada.

Aastatel 61–44 eKr okupeerisid Hispania Ulteriori kubernerid Julius Caesar ja
Gnaeus Pompeius lõplikult Tejo ja Douro jõgede vahele jäänud maad. Ka vähesed
iseseisvuse säilitanud lusitaanlased integreerusid aja jooksul kultuurimõjude
tulemusel Rooma riiki. Portugali alade vallutamise viis lõpule aastatel 24–19
eKr keiser Augustus, kes alistas Portugali mägise põhjaosa.

Rooma riigi ligi 450 aastat kestnud võim tõi kaasa kohaliku elanikkonna
romaniseerumise, millele aitas kaasa ka roomlastest asunike ja endiste sõdurite
asustamine vallutatud aladele. See oli siiski aeglane protsess ja jõudis lõpule
alles läänegootide ajastul. Rooma võimuga kaasnes kiire linnade teke ja
teedevõrgu areng, samuti suurte kaevanduste rajamine. Linnadest said ka
sulatuskatlad, kus lusitaanlased segunesid roomlastega. Suurem osa tänaseid
Portugali linnu kujunes välja just Rooma ajal: vähesed nagu Pax Julia (tänane
Beja) ja Bracara Augusta (tänane Braga) rajati uusasundustena, enamik kujunesid
välja aga varasematest asulatest. Nende seas olid Olispio (Lissabon), Ebora
(Évora), Scallabis (Santarém), Aeminium (Coimbra), Ossonoba (Faro) ja Portus
Cale (Porto), mis andis hiljem nime Portugali riigile. Muistsetes rooma
asulakohtades on säilinud mitmeid rooma ehituskunsti mälestisi nagu saunad,
templid, sillad, teed, tsirkused, teatrid ja kodanike majad. Samuti on leitud
nii võõrast kui kohalikku päritolu roomaaegseid münte ja mitmesuguseid
keraamilisi leide.

Aastal 27 eKr moodustati valdavast osast Portugali aladest Lusitania provints,
kuid tänase riigi põhjaosa kuulus Hispania Citeriori (kandis hiljem
Tarraconensise nime) provintsi koosseisu. Keiser Diocletianuse ajal (284–288
pKr) moodustati Tarraconensise provintsi loodeosast uus Gallaecia provints,
mille koosseisu läks ka Portugali põhjaosa ja mille halduskeskuseks sai Bracara
Augusta (Braga).

2. sajandil hakkas Portugali aladel levima kristlus, kuid domineeriva rooma
usundi kõrval olid sel ajal elujõulised ka veel vanad keldi usundi tavad ja
Lähis-Idast Euroopasse jõudnud kristluse-eelsed kultused. Sarnaselt ülejäänud
Rooma riigiga sai kristlus Portugalis algul sallitud ja seejärel ainsaks lubatud
usundiks 4. sajandil.

Rooma võimu viimaseid aastaid Pürenee poolsaarel ja germaani hõimude saabumist
on kirjeldanud 5. sajandi ajaloolased Paulus Orosius (u 380–420) ja Aquae
Flaviae piiskop Hydatius (u 400–469).

Enne 5. sajandit ei olnud germaanlaste rünnakud Lusitania ja Gallaecia provintse
tõsiselt ähvardanud, kuid 5. sajandi alguses see olukord muutus. Aastatel
409–411 ründas barbarite konföderatsioon (sueebid ja vandaalid koos oma
liitlaste alaanide ja sarmaatlastega) Rooma valdusi Pürenee poolsaarel, hõivates
peaaegu kogu territooriumi peale Tarraconensise provintsi. Vallutatud maad
jagati rahvaste vahel ära – Lusitania provintsi said oma valdusse alaanid,
Gallaecia läks vandaalide valdusse. Suure rahvasterändamise ajal pidasid
vallutajad omavahel mitmeid sõdu: lõpuks jäid algsetest vallutajatest Pürenee
poolsaarele pidama vaid sueebid, teiste asemele tulid aga esmakordselt 416.
aastal Hispaania aladele tunginud läänegoodid.

Sueebid rajasid umbes 409. aastal esimesena oma kuningriigi, mille pealinn asus
kas tänases Bragas või selle lähistel. Kuningriigi esimesed valitsejad oli
Hermeric (kuni 438) ja tema poeg Réchila (438–448). Nende võim Pürenee
poolsaarel laienes kuni 456. aastani, mil nad sattusid konflikti läänegootide
valitseja Theoderich II, kes purustas sueebide väed, hukkas nende kuninga
Rechiariuse ja laastas nende valdused.

Läänegoodid laiendasid oma võimu tänase Portugali aladele Theoderich II ja tema
järeltulija Eurichi (võimul 466–484) ajal. 585. aastal vallutasid nad ka
Põhja-Portugali hõlmanud sueebide kuningriigi. Läänegootide riigi keskuseks
kujunes Toledo Hispaanias ja vaid väga lühikesel perioodil (549–554) resideeris
läänegootide kuningas endise Lusitania provintsi aladel. Läänegootide võimu ajal
oli kuni kuningas Reccaredi pöördumiseni 587. aastal domineerivaks religiooniks
kristluse ariaanlik vorm. Sel ajal oli tänase Hispaania ja Portugali aladel
tekkinud juba ka suur juutide kogukond. Läänegootide riik jäi püsima kuni 8.
sajandi alguseni, mil seda tabasid üheaegselt viljaikaldusest tingitud
näljahädad ning araablaste ja berberite rünnakud.

Esimene suur muslimite invasioon, milles osalesid peamiselt berberid, toimus üle
Gibraltari väina Põhja-Aafrikast 711. aastal. Berberid purustasid läänegootide
armee, kuningas Rodrigo hukkus kas lahingus või tapeti peatselt pärast seda.
712. aastal langes Toledo ja 716. aastaks olid kõik läänegootide tähtsamad
keskused langenud muslimite võimu alla. Portugali alad alistati aastatel
713–715.

Portugal muutus nüüd osaks Omaijaadide kalifaadist, mille valdused ulatusid
Induse jõest Atlandi ookeanini. Omaijaadide kalifaat lagunes küll 750. aastal,
kuid dünastia säilitas võimu senise kalifaadi lääneosas, kus ‘Abd ar-Raḩmān I
rajas 756. aastal iseseisva Córdoba emiraadi. 929. aastal nimetati see ümber
Córdoba kalifaadiks. Kalifaat lagunes 1031. aastal ja selle senise 23
haldusüksuse kubernerid kuulutasid ennast iseseisvateks valitsejateks. Nende
valdusi nimetati taifadeks. Enda kontrolli all olevale Pürenee poolsaare osale
andsid muslimid nimeks Al-Ándalus ja Portugal moodustas selle lääneosa.

Peamine haldusüksus muslimite võimu all oli kura, millest igaühel oli oma
kuberner ja halduskeskus. Portugali aladel asus neid eri perioodidel kuni kümme,
neist tähtsaimate keskused olid Beja, Silves, Alcácer do Sal, Santarém,
Lissabon, Idanha ja Coimbra.

Kuna muslimite võimuperiood Pürenee poolsaarel langes islami tsivilisatsiooni
kuldajale, tõi see kaasa mitmed arengud teaduses ja tehnoloogias. Kaliifid
soodustasid haridust ja kultuuri. Põllumajanduses arendati oluliselt
niisutussüsteeme, kasvatama hakati uusi vilju nagu apelsinid, virsikud, safran,
datlid, suhkruroog ja puuvill. 10. sajandil oli Córdoba kalifaat teaduslikult ja
majanduslikult enamikust Euroopa kristlikest riikidest märkimisväärselt
arenenum. Maure ehk vallutatud aladele elama asunud araablasi ja berbereid ei
olnud ilmselt üle mõne tuhande ja reeglina asustasid nad vaid alasid Tejo jõest
lõunas. Muslimite enamuse moodustasid islami vastu võtnud põliselanikud, keda
hakati portugali keeles tähistama sõnaga muladi (araabia sõnast mūwallad).
Valdav osa vallutatud maade elanikest säilitas siiski kristliku usu.

Kalifaadi lagunemine 11. sajandi esimesel poolel tähendas muslimite võimu
allakäigu algust. Taifade valitsejad võitlesid pidevalt omavahel ja valdused
käisid käest kätte: suurem osa Portugalist kuulus esialgu Aftasiidide Badajozi
taifasse, vahepeal eksisteeris seal lühikest aega Lissaboni taifa ning lõpuks
kuulus see Abbadiidide dünastia valitsetavale Sevilla taifale. Muslimite ühtsuse
suutsid lühiajaliselt taastada 11. sajandi lõpus Marokost sisse tunginud
Almoraviidid ja uuesti 12. sajandi keskel samuti Marokost saabunud Almohaadid.

Kristlaste riigid jäid püsima Pürenee poolsaare põhjaosas; Portugalis oli
valduste loomulikuks piiriks suure osa ajast Douro jõgi. Aastatel 718–722 pani
läänegootide juhiks tõusnud ja edukalt mauride rünnakud tõrjunud Pelayo aluse
Astuuria kuningriigile, mille tuumikuks kujunesid tänase Hispaania aladel asuvad
Kantaabria mäed ja Biskaia lahe rannikualad. Just Astuuria kuningriigist sai
alguse Pürenee poolsaare tagasivallutussõjad, mis on tuntud rekonkista nime all.

Alfonso III valitsusajal 868. aastaks õnnestus kristlastel tagasi vallutada
maa-ala Douro ja Minho jõgede vahel. Seda piirkonda ja sealseid kunagisi linnu
hakati uuesti asustama kristlastega. 869. aastal sai sellest piirkonnast Vímara
Peresi valitsuse all uus krahvkond Astuuria kuningriigi koosseisus. Vímara Peres
andis sellele nime muistse sadamalinna Portus Cale järgi ja nii sai see tuntuks
Portucale ehk Portugali krahvkonnana. Muuhulgas asutas ta ka uue, oma nime
kandva linna Vimaranese, mida teatakse täna Guimarãesi nime all ja peetakse
Portugali riikluse hälliks.

878. aastal hõivasid kristlased ka Mondego jõel asuva strateegilise tähtsusega
Coimbra linna, kuid 987. aastal vallutas kaliif al-Manşūr linna kristlastelt
tagasi ja surus nad uuesti Douro jõe taha. Kui Córdoba kalifaat lagunes ja
muslimid sattusid pidevatesse omavahelistesse sõdadesse, kasutas olukorda ära
910. aastal Astuuria kuningriigi jagunemisel tekkinud Leóni kuningriik. Eriti
jõuliselt ründas muslimite riike Kastiilia ja Leóni troonid ühendanud Fernando I
(valitses 1037–1065). 1057. aastal alustati Douro ja Mondego jõgede vahelise ala
tagasivallutamist: 1058 langes Viseu ja 1064 alistus kristlastele taas Coimbra.
Tagasivallutatud aladele asustati enamasti kristlasi, kellest paljud olid varem
põgenenud põhja muslimite tagakiusamise eest ja said nüüd koju tagasi pöörduda.

1096. aastal naitis Kastiilia ja Leóni kuningas Alfonso VI oma tütre Teresa
Burgundia hertsogi noorema poja Henriga, kes sai kaasavaraks Portugali
krahvkonna ja pani aluse tulevase Portugali kuningriigi troonile tõusnud
Burgundia dünastiale. Pärast kodusõja puhkemist Leóni kuningriigis 1109. aastal
valitses ta sisuliselt sõltumatult. Tema ja ta perekonna kuninglikest
ambitsioonidest andis juba tunnistust see, et kui Henri või portugalipäraselt
Henrique 1112. aastal suri, hakkas nende poja Afonso I eest regendina valitsenud
Teresa kasutama kuninganna tiitlit.

Krahvinna Teresa ja tema armukese Fernão Peres de Trava valitsus ei olnud aga
meelepärane paljudele Portugali aadlikele, kelle poolele asus 1127. aastal
selgelt ka valitsejanna 18-aastane poeg Afonso. Puhkes kodsõda, mille otsustas
24. juunil 1128 Guimarãesi lähistel toimunud São Mamede lahing. Teresa väed said
seal lüüa ja Afonsost sai Portugali ainuvalitseja. 1131. aastal viis ta oma
pealinna Guimarãesist üle Coimbrasse, mis toetas tema plaane tungida edasi
lõunas asuvatele mauride aladele.

25. juulil 1139 purustas ta Ourique lahingus Almoraviidide väed. Selle lahingu
kohta on väga vähe teada, isegi mitte selle täpset toimumiskohta. Ka kuupäev on
vaid oletuslik. Pärast seda olevat ta kutsunud kokku Lamego cortese, kus Braga
peapiiskop kroonis ta esimeseks Portugali kuningaks. Ka seda sündmust on peetud
vaid hilisemas ajaloos käibele tulnud müüdiks. Ilmselt ei kroonitud Afonsot
kunagi ja ta hakkas ennast ise kuningaks tituleerima, tõenäoliselt juba aastaid
enne otsustavat võitu mauride üle. Siiski saavutas ta oma tiitlile aastate
jooksul ka tunnustuse – 1143. aastal tunnustas seda Kastiilia ja Leóni kuningas
Alfonso VII ning 1179. aastal paavst Aleksander III.

Sõjaliste ordude toel jätkasid Afonso I ja tema järeltulijad tungimist lõuna
suunas. Tema ajal hõlmas Portugal umbes poole oma tänasest territooriumist.
Rekonkista lõpuks võib pidada aastaid 1249–1250, mil kuningas Afonso III
juhtimisel vallutati Algarve piirkond ja likvideeriti viimased mauride
tugipunktid Portugali lõunarannikul. Selle tulemusel kujunesid välja Portugali
piirid, mis on püsinud suures osas muutumatuna tänaseni.

13. sajandil teravnesid suhted katoliku kiriku ja Portugali monarhide vahel. Nii
Afonso II kui ka Afonso III sattusid paavsti interdikti alla, sest püüdsid
takistada maavalduste koondumist kiriku kätte. Konflikti lahendas Afonso III
poeg Dinis I (valitses 1279–1325). Kuigi ta võõrandas kiriku kätte
ebaseaduslikult koondunud maad ning keelustas vaimulikel ordudel ja vaimulikel
kinnisvara omandamise, sõlmis ta 1288. aastal piiskoppidega suhete
normaliseerimiseks konkordaadi, mille paavst Nicolaus IV kinnitas järgmisel
aastal. Tema ajal anti Portugalis varju ka Prantsusmaal tagakiusamise alla
sattunud Templiordu liikmetele ja rajati 1319. aastal selle baasil Kristuse
ordu. Tema ja ta järglaste ajal valitses Portugali ja selle naabrite vahel
enamasti rahu.

Aastatel 1348–1351 laastas Portugali sarnaselt teiste Euroopa riikidega
katkuepideemia, mille tulemusel suri rannikualadel ligi kaks kolmandikku
elanikkonnast.

Juba Dinis I ajal hakkasid tihenema Portugali kaubandussidemed Inglismaaga –
esimene kaubandusleping sõlmiti kahe riigi vahel 1308. aastal. 1373. aastal
sõlmiti Portugali ja Inglismaa vahel ka poliitiline liiduleping, mille
allkirjastasid Londonis Saint Pauli katedraalis Inglismaa kuningas Edward III ja
Portugali prints Dom Fernando. Inglismaa lubas sellega edaspidi kaitsta
Portugali Kastiilia rünnakute eest. See on üks püsivamaid liidulepinguid maailma
ajaloos, mida järgiti sajandeid ning mis on kaudselt aluseks ka Portugali ja
Suurbritannia tänastele headele suhetele.

1383. aastal pärast kuningas Fernando I surma, kelle mõlemad pojad olid surnud
enne teda, esitas nõude Portugali troonile tema väimees, Kastiilia kuningas Juan
I. Suuremale osale Portugali aadlist oli kastiillase trooniletõus vastuvõetamatu
– aasta lõpul puhkes riigis kodusõda, millesse sekkusid ka Kastiilia väed. Juan
I vastaseid asusid juhtima surnud kuninga poolvend, Avisi ordu suurmeister Dom
João ja väejuht Nuno Álvares Pereira, kellel õnnestus kolmekordses ülekaalus
olnud Kastiilia väed 6. aprillil 1384 toimunud Atoleirosi lahingus purustada.
Lõplikult said kastiillased lüüa 14. augustil 1385 peetud Aljubarrota lahingus,
mis kindlustas Portugali iseseisvuse järgmiseks 200 aastaks. 6. aprillil 1385
oli Coimbras kogunenud cortes kuulutanud Dom João Portugali uueks kuningaks,
millega sai alguse Avisi dünastia.

Suurte maadeavastuste ajastu juhatasid sisse Portugali avastus- ja
vallutusretked väljaspool Euroopat. Väga oluline roll oli seejuures kuningas
João I pojal Henrique Meresõitjal, kes sai paljude nende retkede peamiseks
toetajaks ja rahastajaks. Sel perioodil uurisid portugallased Atlandi ookeani,
avastades seejuures Assooride, Madeira ja Roheneemesaarte saarestikud ning
kaardistades ja koloniseerides osa Aafrika rannikust. Nad avastasid idapoolse
meretee Indiasse ümber Hea Lootuse neeme, avastasid Brasiilia, uurisid India
ookeani, rajasid kaubateed läbi suurema osa Lõuna-Aasia ning saatsid Euroopa
riikidest esimesena kaubandus- ja diplomaatilised missioonid Hiinasse ja
Jaapanisse. Kõige sellega panid nad aluse esimesele ülemaailmsele
koloniaalimpeeriumile.

1415. aastal hõivati Põhja-Aafrikas muslimite õitsev kaubanduskeskus Ceuta,
millest sai Portugali esimene ülemerekoloonia. Madeira saartele jõuti aastatel
1418–1419, koloniseerimine algas seal 1425. aastal; Assooride saarestik avastati
1432. aastal ja koloniseerimine algas 1439. aastal. 1437. aastal püüti vallutati
Tangieri linna, kuid see katse ebaõnnestus. Kuigi ebaõnnestunud sõjakäik
kahandas portugallaste huvi Põhja-Aafrika vastu, ei peatanud see
koloniaalekspansiooni laiemalt: 1456. aastal jõudsid portugali meresõitjad
Roheneemesaartele, 1488. aastal avastas aga Bartolomeu Dias Indiasse teed
otsides Hea Lootuse neeme. Aafrika rannikule rajati 15. sajandil mitmeid
kaubanduspunkte, millest kujunesid hiljem kolooniad. Sealt hangiti paljusid sel
ajal nõutud kaupu kullast orjadeni.

7. juunil 1494 allkirjastati Tordesillase leping, mis jagas väljaspool Euroopat
avastatud maa-alad Portugali ja Hispaania (tollal veel Kastiilia) vahel mööda
eraldusjoont 370 ljööd Roheneemesaartest lääne pool. Kahe riigi
koloniaalvaidluse olid esile kutsunud Kastiilia lipu all seilanud Christoph
Kolumbuse avastused.

1498. aastal jõudis Portugali maadeavastaja Vasco da Gama Indiasse ning pani
aluse Portugali ja selle 1,7 miljoni elaniku senisest veelgi suuremale
majanduslikule õitsengule. Kultuurielus soodustas see Portugali renessanssi.
1500. aastal avastas Pedro Álvares Cabral teekonnal Indiasse Brasiilia, kuigi on
oletatud, et portugallased võisid Brasiiliast olla teadlikud ka juba varem.
Samal aastal jõudis Portugali maadeavastaja Gaspar Corte-Real tänase Kanada
rannikule ja rajas asunduse, millest kasvas hiljem välja Portugal Cove-St.
Philip'si linn. Süstemaatilist Põhja-Ameerika koloniseerimist portugallased
siiski läbi ei viinud. Samuti on alust arvata, et 1500. aastal jõudsid Portugali
maadeavastajad ka Gröönimaale.

Kümmekond aastat hiljem vallutas Afonso de Albuquerque Portugalile Goa Indias,
Ormuzi Pärsia lahe rannikul ja Malaka poolsaare ranniku. Nii saavutasid
portugallased kontrolli kaubanduse üle India ookeanis ja Atlandi ookeani
lõunaosas. Portugali meresõitjad jõudsid välja Ida-Aasiasse, külastades ja
koloniseerides alasid Hiina ja Jaapani rannikul ning Timori saarel. Viimastel
aastatel ilmnenud tõendid näivad osutavat, et ka Austraaliat ei avastanud
esimesena hollandlased, vaid 1521. aastal portugallased.

22. aprillil 1529 allkirjastasid Portugal ja Hispaania Zaragoza lepingu, mis
määras kindlaks nende koloniaalvalduste vahelise piiri (Tordesillase
antimeridiaan) Maa idapoolkeral.

Sel ajastul sai Portugalist majanduslikult, sõjaliselt ja poliitiliselt maailma
juhtiv riik. Portugali domineerimine maailma meredel kestis 15. sajandi lõpust
16. sajandi lõpuni, kuid majanduse õitseng jäi lühikeseks. Seda nõrgestasid
rohke väljaränne, katk, näljahädad, marraanide ja moriskite tagakiusamine ning
hinnarevolutsioon. 16. sajandil suurenes ühiskonnas taas katoliku kiriku võim:
1536. aastal alustas tegevust inkvisitsioon ja suure mõju saavutas samal
perioodil asutatud jesuiitide ordu.

Portugali iseseisvust piirati oluliselt aastatel 1580–1640. See juhtus Avisi
dünastia hääbumise tõttu. Kaks selle viimast kuningat, 1578. aastal Marokos
Alcácer Quibiri lahingus langenud Sebastião I ning tema vanaonu ja järeltulija
Henrique I surid ilma järeltulijateta, kutsudes esile 1580. aasta Portugali
troonipäriluskriisi.

Sellest kriisist väljus võitjana Hispaania (ametlikult endiselt Aragóni ja
Kastiilia) kuningas Felipe II, kes krooniti 1581. aastal Portugali kuningaks
Filipe I nime all. Formaalselt Portugal oma iseseisvust ei kaotanud ja riigid
olid ühendatud vaid valitseja isiku kaudu, nii et ametlikult oli tegemist
personaaluniooniga, kuid Felipe II järeltulijad asusid Portugali autonoomiat
oluliselt piirama. Portugal kaotas ka õiguse ajada iseseisvat välispoliitikat
ning tõmmati Hispaania poolel kaheksakümneaastasesse sõtta Hollandiga. Sõda
halvendas Portugali suhteid oma traditsioonilise liitlase Inglismaaga ja viis
Pärsia lahe ääres asuva Hormuzi koloonia kaotuseni. Aastatel 1595–1663 peetud
Hollandi-Portugali sõjas tungisid Hollandi kaubakompaniid Portugali
kolooniatesse ja tegid lõpu Portugali kaubandusmonopolile India ookeanil.

Portugali mõjutas negatiivselt ka Felipe IV (Portugali kuningana Filipe III)
soosiku ja peaministri, Olivarese krahvi Gaspar de Guzmán y Pimenteli (ametis
1621–1643) tsentraliseerimispoliitika. Tema ajal püüti Portugali ühendada
Kastiilia haldus- ja finantssüsteemi, suurendati kastiillaste osakaalu Portugali
riigiametites ja paigutati Portugali aladele Kastiilia garnisonid.

Portugallased tõusid Hispaania ülemvõimu vastu üles 1634. ja 1637. aastal, kuid
need ülestõusud lõppesid tulemusteta. Edukaks osutus 1640. aasta ülestõus, sest
see sattus samale ajale Kataloonias puhkenud ülestõusuga ning Hispaania ja
Prantsusmaa vahel puhkenud sõjategevusega. Ülestõusu etteotsa asus Bragança
hertsog João, kes kuulutati pärast Hispaania garnisonide väljakihutamist 15.
detsembril 1640 Portugali kuningaks João IV nime all. Sellega sai ühtlasi alguse
Bragança dünastia.

Hispaania keeldus aga Portugali iseseisvust tunnistamast ja nii puhkes
detsembris 1640 Portugali iseseisvussõda, mis kestis kuni 1668. aastani. 1660.
aastatel asus Portugali sõjaliselt toetama Inglismaa kuningas Charles II ja
1668. aastal sõlmitud Lissaboni rahuga oli Hispaania sunnitud tunnistama
Portugali iseseisvust.

17. sajandi lõpus ja 18. sajandi alguses avastati Brasiilias mitmeid uusi
maavarasid. Neist kõige olulisem oli kulla leidmine Minas Geraisis 1693. aastal
ja teemantite avastamine 1728. aastal. Nii mängis Brasiilia üha olulisemat rolli
Portugali sissetulekute tagamisel. See tagas ka kuningavõimule iseseisva
sissetulekuallika, mis võimaldas kuningas João V (troonil 1706–1750) suurendada
oma absolutistlikku võimu ja loobuda üldse cortese kokkukutsumisest.

1750. aastal sai Portugali välisministriks mitmes Euroopa riigis saadikuks olnud
Sebastião José de Carvalho e Melo. Kuningas José I ja tema ema Austria Maria
Anna soosikuna edutati ta 1755. aastal Portugali peaministriks, kellena ta asus
suures osas Suurbritanniast inspiratsiooni saanuna läbi viima mitmeid
majanduslikke, poliitilisi ja sotsiaalseid reforme.

Kohe tema valitsusaja alguses tabas Portugali riigi ajaloo suurim katastroof,
1755. aasta Lissaboni maavärin, mis hävitas Lissaboni linna ja põhjustas
ainuüksi pealinnas eri hinnangutel 10 000 – 100 000 inimese surma. Peaminister
de Carvalho e Melo kiire ja efektiivne tegutsemine maavärina tagajärgede
likvideerimisel suurendas tema võimu veelgi. Lissaboni linn ehitati üles vähem
kui ühe aastaga. 1759. aastal anti talle Oeirase krahvi ja 1770. aastal Pombali
markii tiitel.

Carvalho e Melo reformis enamiku Portugali majandusharudest, alustades suhkru-
ja teemandikaubandusega. Ta asutas kaks kaubakompaniid, millest üks sai
ülesandeks tegeleda kalatööstuse ja -kaubandusega Algarves, teise vastutusalasse
kuulus kaubandus Brasiilia põhjaosas. 1756. aastal võttis ta riikliku kontrolli
alla portveinikaubanduse. Samuti asutas ta mitmeid uusi tööstusharusid nagu
kübaratööstus, lauanõude tööstus, jpm. Ta piiras ka Briti kaupmeestele
Portugalis ja selle kolooniates antud laialdasi eesõigusi. Ta reformis riigi
maksusüsteemi ja kehtestas universaalse õiguskoodeksi, mis laienes kõigile
seisustele.

Kiriku- ja hariduspoliitikas oli tema oluliseks sammuks jesuiitide ordu
keelustamine ja jesuiitide väljasaatmine Portugalist 1759. aastal. See võimaldas
tal haridussüsteemis suurendada riigi rolli. 1768. aastal seadis ta sisse
kuningliku tsensuuri, millele allutati 1771. aastal põhiharidussüsteem, 1772.
aastal reformis ta Coimbra Ülikooli.

Hispaania-Portugali sõjas aastatel 1761–1763 toetus ta tugevalt Suurbritannia
sõjalisele abile ja sõda lõppes sellele eelnenud status quo taastamisega.
Peaministrina reformis Carvalho e Melo ka Portugali maa- ja mereväe.

1773. aastal kaotas ta Portugalis ja Portugali India kolooniates orjanduse.
Samuti kehtestas ta riigis piiratud kujul usuvabaduse, lõpetades katoliku kiriku
kõrval tegutsenud muude kristlike usuühingute tagakiusamise.

Carvalho e Melo viis oma reformid läbi valgustatud absolutismi vaimus ja kuigi
enamik neist tõid Portugalile mitmekülgset kasu, on neid ka kritiseeritud. Tema
sammud aitasid tugevdada autokraatiat isikuvabaduste piiramise ja opositsiooni
allasurumise kaudu. Ta vaigistas igasuguse kriitika ja süvendas kolooniate
majanduslikku ekspluateerimist. Jätkusuutlike valitsemismehhanismide loomise
asemel keskendus ta isikliku poliitilise ja majandusliku võimu kasvatamisele.
Muidugi ei sallinud tema reforme ka kõrgaadel ja vaimulikkond, kelle õigusi need
oluliselt piirasid.

José I surma järel troonile tõusnud Maria I ei sallinud peaministrit ja tagandas
Pombali markii 1777. aastal kõigist ametitest. Suur osa tema reformidest
tühistati. Kuna Maria I oli vaga naine, lubas ta kohe riiki tagasi ka jesuiidid.

Pärast Maria I vaimuhaiguse süvenemist 1790. aastatel koondus reaalne võim üha
enam tema poja, kroonprints João kätte, kes nimetati 1799. aastal ametlikult
regendiks ja tõusis ema surma järel 1816. aastal troonile João VI (valitses
1816–1826) nime all.

Portugal osales nii Prantsuse revolutsioonisõdades kui ka neile järgnenud
Napoleoni sõdades. See tõi kaasa kahel korral invasiooni Portugali
territooriumile. 1801. aastal tungisid Hispaania väed niinimetatud Apelsinide
sõja ajal Alentejosse, mille tulemusel kaotas Portugal Hispaaniale Olivenza
linna. 1807. aastal tungis Portugali Napoleon I oma vägedega ja kuninglik
perekond põgenes Brasiiliasse. Portugalis pidasid aastatel 1808–1811 omavahel
võitlusi Prantsusmaa ja Suurbritannia väed, rahu Prantsusmaa ja Portugali vahel
sõlmiti ametlikult alles 1814. aastal.

Napoleoni sõdadega algas Portugali ja tema koloniaalimpeeriumi allakäik, mis
kestis kuni 20. sajandi teise pooleni.

Kuninglik perekond jäi Brasiiliasse kuni 1821. aastani. 1815. aastal anti
Brasiiliale, mis seni oli olnud koloonia staatuses, võrdne positsioon emamaaga.
Portugali kuninga ametlikuks tiitliks sai edaspidi Portugali, Brasiilia ja
Algarvede kuningas. Samal ajal levisid mõlemal pool ookeani liberaalsed ideed,
muuhulgas nõuti konstitutsiooni vastuvõtmist. Portugalis Portos vallandus 1820.
aastal liberaalne revolutsioon, mis sundis kuningat 1821. aastal Portugali
tagasi pöörduma ja kinnitama liberaalide juhtimisel vastu võetud riigi esimese
põhiseaduse.

1822. aastal püüdis Portugali valitsus Brasiilialt kuningriigi staatust ära
võtta, kuid brasiillased ei olnud sellega nõus. Brasiiliasse asevalitsejaks
jäänud kroonprints Pedro soovis tagada Bragança dünastia püsimise Brasiilia
troonil ja nõustus seetõttu Brasiilia iseseisvumisega. 7. septembril 1822
kuulutas Brasiilia ennast sõltumatuks keisririigiks, mille esimeseks keisriks
krooniti Pedro I. Portugal kaotas sellega oma suurima ja rikkaima territooriumi.

Portugalis viisid lahkhelid absolutistide ja konstitutsionalistide vahel 1820.
aastatel mässude ja ülestõusudeni, mis kulmineerusid aastatel 1828–1834 toimunud
kodusõjaga. Selles said absoluutse monarhia toetajad eesotsas João VI noorema
poja Miguel I lüüa ja Portugalist sai lõplikult konstitutsiooniline monarhia
Brasiilia keisri Pedro I tütre Maria II (võimul 1834–1853) valitsemise all.

19. sajandi keskpaigaks oli Portugal kaotanud enamiku asumaid Lõuna-Ameerikas ja
Aasias. Aafrika rannikul püsisid aga Portugali valduses mitmed vanad
portugallaste rajatud asulad nagu Luanda, Benguela, Bissau, Lourenço Marques ja
Porto Amboim. 19. sajandi teisel poolel keskendus Portugal oma mõjuvõimu
laiendamisele nende asustatud punktide ümber, et võistelda teiste Aafrikat
koloniseerivate Euroopa riikidega. Kolm prioriteetset piirkonda olid Portugali
jaoks Angola, Mosambiik ja Guinea.

Berliini konverentsil 1884–1885 määrati Portugali soovil kindlaks tema
koloniaalvalduste piirid Aafrikas, et vältida Portugali sajanditepikkuste huvide
riivamist olukorras, kus uued ja vanad Euroopa koloniaalriigid püüdsid Aafrikas
haarata endale võimalikult palju alasid. Neil kümnenditel rajasid portugallased
mitmeid uusi linnu Aafrika sisemaale, näiteks Nova Lisboa, Sá da Bandeira, Silva
Porto, Malanje, Tete, Vila Junqueiro, Vila Pery ja Vila Cabral. Linnaehitus
jätkus ka Aafrika rannikul, kus asutati Beira, Moçâmedes, Lobito, João Belo,
Nacala ja Porto Amélia. 19. sajandi lõpus hakati ranniku ja sisemaa vahele
rajama raudteeliine, näiteks Benguela raudtee Angolas ja Beira raudtee
Mosambiigis.

1890. aasta Suurbritannia ultimaatum puudutas samuti Aafrika kolooniaid ning
rikkus sõbralikke suhteid Portugali ja Suurbritannia vahel. Selle ultimaatumi
põhjal kohustus Portugal oma väed välja tõmbama aladelt Angola ja Mosambiigi
vahel, kuhu britid kavatsesid rajada Kaplinnast Kairosse kulgeva raudtee.
Portugal oli need alad (tänased Sambia ja Zimbabwe) kandnud juba oma roosale
kaardile ja oleks nii saanud Aafrika kahel rannikul asuvad kolooniad ühendada.
Suurbritannia ultimaatumi tõttu sellest plaanist siiski loobuti. Portugali ja
Suurbritannia asumaade piirid Aafrikas määrati lõplikult kindlaks 1891. ja 1899.
aasta lepingutega, mis taastasid ja kindlustasid vanade liitlaste head suhted.
20. sajandi alguseks kuulus Portugalile umbes 8% kogu Aafrikast.

Samal ajal süvenesid emamaal majanduslikud, rahanduslikud ja poliitilised
probleemid, kuid lahendusi neile ei suudetud leida. Stagnatsiooni olukorras
andis 1890. aasta ultimaatum üha ebapopulaarsemale monarhiale veel täiendava
löögi ja tugevdas riigis vabariiklaste positsioone. Portugali kuningavõimu
autoriteet nõrgenes veelgi pärast 1906. aastal kehtestatud peaminister João
Franco diktatuuri ja 1. veebruaril 1908 toimunud atentaati, milles hukkusid nii
kuningas Carlos I kui ka kroonprints Luís Filipe.

Pärast edukat atentaati kuningale ja troonipärijale 1908. aastal tuli võimule
Carlos I noorem poeg Manuel II, kes 18-aastasena ei olnud piisavalt tugev
valitseja, et ühendada omavahel rivaalitsevaid poliitilisi rühmitusi. Toetus
monarhiale üha kahanes ja augustis 1910 toimunud parlamendivalimistel saavutasid
vabariiklased võidu nii Lissabonis kui ka Portos. Kui 3. oktoobril 1910 mõrvas
vaimuhaige patsient vabariiklaste ühe nimekama juhi, psühhiaater Miguel
Bombarda, kasutati seda ettekäändena juba varem kavandatud revolutsiooni
vallapäästmiseks. Osa sõjaväelasi ühines revolutsionääridega ja 5. oktoobril
1910 kuulutati Lissaboni linnavalitsuse rõdult välja Portugali Vabariik.
Kuningas Manuel II põgenes oma jahtlaeval esmalt Gibraltarisse ja sealt
Suurbritanniasse, kuhu ta jäi surmani 1932. aastal.

Portugali Vabariigi ajutiseks riigipeaks sai tuntud kirjanik Teófilo Braga.
Võeti vastu uus valimisseadus ja selle alusel valiti põhiseaduslik assamblee,
mis võttis 20. augustil 1911 vastu Portugali Vabariigi esimese põhiseaduse. 24.
augustil astus ametisse riigi esimene põhiseaduslikult valitud president Manuel
José de Arriaga. Paraku ei suutnud vabariik lahendada monarhialt päritud
majanduslikke ja poliitilisi probleeme ning Portugalist kujunes üks Euroopa
kõige ebastabiilsemaid demokraatiaid.

Vabariiklased ise olid sisemiselt lõhestatud ja jagunesid 1912. aastal kolme
tiiva vahel. Palju vastuolusid tekitas ka vabariikliku valitsuse raevukalt
kirikuvastane poliitika, mille alusel saadeti riigist välja vaimulikud ordud,
konfiskeeriti nende varad ja keelustati koolides usuõpetus. Juba oktoobris 1911
püüdsid Henrique de Paiva Couceiro juhitud monarhistid võimu haarata, kuid see
katse kukkus läbi. Esimene riigipööre, millesse oli segatud ka sõjavägi, leidis
aset juba 1915. aastal. Detsembris 1917 kehtestas major Sidónio Pais oma
diktatuuri, kuid aasta hiljem ta mõrvati. See sündmus vallandas jaanuaris 1919
lühikese kodusõja vabariiklaste ja monarhistide vahel, millest sai viimane
ebaõnnestunud katse taastada kuningavõimu. Poliitiline ebastabiilsus ei
vähenenud ka nüüd, selle jätkumist soodustasid neli tegurit: (1) poliitiliste
jõudude äärmine lõhestatus, (2) poliitiliste rühmituste lojaalsus isikutele,
mitte ideedele, (3) suured erinevused maaomandis riigi lõuna- ja põhjaosa vahel,
(4) majandusliku arengu koondumine pealinna ja provintside vaesumine.

28. mail 1926 toimus veretu sõjaväeline riigipööre, millega pandi alus Euroopa
kõige pikemale autoritaarsele režiimile. 1926. aasta jooksul konsolideeris võimu
oma kätte kindral António Óscar Carmona, kes jäi Portugali presidendiks kuni
surmani 1951. aastal.

Majandusliku olukorra halvenedes nimetas Carmona 1928. aastal rahandusministriks
Coimbra Ülikooli majandusõppejõu António de Oliveira Salazari, kes suutis üle
pika aja viia riigieelarve ülejääki ja teha koostööd äärmiselt erinevate
poliitiliste jõududega. Juulis 1932 nimetati Salazar peaministriks ja ta jäi
sellesse ametisse kuni 1968. aastani. Kuigi Portugal oli formaalselt
presidentaalne vabariik, koondus tegelikkuses nüüd võimutäius üha enam
peaministri kätte.

1933. aastal hakkas Salazar üles ehitama korporatiivset riigikorraldust, mis sai
tuntuks nime all Estado Novo ('uus riik'). Selle põhimõtted sätestati ka uues
põhiseaduses. Praktikas taastas uus režiim katoliku kiriku privileegid, viis
sisse tsensuuri, lõi ametkonnad poliitilise propaganda tegemiseks ja hakkas taga
kiusama poliitilisi vastaseid. Parteid keelustati ja asendati ühiskondliku
organisatsiooniga Rahvuslik Liit.

Välispoliitikas säilitas Salazari valitsus Portugali neutraalsuse, kuigi
Hispaania kodusõjas toetati varjatult Francisco Franco juhitud vägesid. Teises
maailmasõjas oli Portugal üks vaid viiest Euroopa riigist, mis säilitasid
neutraalsuse. Varjatult toetati siiski Suurbritanniat ja 1943. aastal anti
vastavalt kahe riigi liidulepingule brittide kasutusse mereväebaasid Assooridel.
1949. aastal sai Portugalist NATO asutajaliige, kuid Ühinenud Rahvaste
Organisatsiooni võeti ta diktatuuririigina vastu alles 1955. aastal.

Portugal püsis Lääne-Euroopa vaeseima riigina, kuid Salazari valitsus arendas
sihikindlalt majandust, vähendades riigi välisvõlga ja sõltuvust
välisinvesteeringutest, eriti Suurbritannia majanduslikust mõjust. Perioodil
1960–1973 saavutati üsna kiire majanduskasv, keskmiselt 5–7% aastas. Suurt rõhku
pandi infrastruktuuri arendamisele, kuid haridus- ja sotsiaalvaldkond jäid raha
eraldamisel vaeslapse ossa. Portugallasi hakati ümber asustama ka asumaadele,
eriti Angolasse ja Mosambiiki, et aidata kaasa sealsele majanduslikule arengule
ning rõhutada seda, et Portugal pole koloniaalimpeerium, vaid lihtsalt riik
mitmel mandril.

Olukord asumaades teravnes alates 1940. aastate teisest poolest. Pärast India
iseseisvumist 1947. aastal tekkisid püüdlused Indiaga ühinemiseks sealsetes
Portugali kolooniates. 1954. aastal kuulutasid Dadra ja Nagar Haveli elanikud
ennast India valitsuse varjatud toetusel Portugalist sõltumatuks ja ühinesid
Indiaga. See viis 1955. aastal diplomaatiliste suhete katkemiseni India ja
Portugali vahel. 1961. aastal annekteeris India Goa ning Damani ja Diu,
Portugali viimased kolooniad Indias. Selle raames toimusid ka relvastatud
kokkupõrked Portugali ja India relvajõudude vahel. Portugal ei tunnistanud nende
alade annekteerimist ja nende kohad Portugali parlamendi alamkojas säilitati
kuni 1974. aasta revolutsioonini.

Samal, 1961. aastal algas koloniaalimpeeriumi murenemine Aafrikas, kui Dahomee
Vabariik annekteeris Portugalile kuulunud São João Baptista de Ajudá. Aastatel
1961–1964 puhkesid relvakokkupõrked ka iseseisvust taotlevates Angolas,
Mosambiigis ja Portugali Guineas. Kuna Salazar ei nõustunud mingisuguse
dekoloniseerimisega, suurendas ta Portugali vägede kohalolekut Aafrika
kolooniates ning andis korralduse iseseisvusliikumised maha suruda. Neid
relvakonflikte nimetatakse Portugali koloniaalsõjaks ja need kestsid kuni
autoritaarse režiimi kukutamiseni 1974. aastal.

1968. aastal pärast Salazari tabanud insulti peaministriks nimetatud Marcello
Caetano üritas režiimi liberaliseerida, taastas osaliselt mitmeparteisüsteemi ja
suurendas isikuvabadusi, kuid jätkas kaotusele määratud koloniaalsõda Aafrikas,
mis laostas Portugali majanduslikult ja viis režiimi languseni.

Portugali valitsus ja armee avaldasid dekoloniseerimisele edukalt vastupanu kuni
25. aprillini 1974, kui Lissabonis toimunud veretu riigipööre, mis on tuntud
nelgirevolutsiooni nime all, kukutas Marcello Caetano valitsuse ja avas
Portugali kolooniatele tee iseseisvusele. Revolutsiooni organiseerisid 200–300
ohvitseri, kes ei olnud rahul koloniaalsõja kulgemisega ega uskunud, et
kolooniaid saab relvajõul sundida Portugali võimu alla jääma.

Pärast Caetano kukutamist ja eksiili saatmist haaras see ohvitseride rühmitus,
mis kandis nime Relvajõudude Liikumine (Movimento das Forças Armadas), ise
riigis võimu, moodustas rahvusliku päästmise hunta ja alustas üleminekuprotsessi
demokraatlikule riigikorrale. Üleminekuperiood kestis kaks aastat (1974–1976) ja
seda iseloomustasid poliitilised lahkhelid ning vastuolud ka võimu haaranud
sõjaväelaste endi seas. 1975. aastal saavutasid Relvajõudude Liikumise üle
kontrolli marksistlikud jõud, kes olid seotud Portugali Kommunistliku Parteiga.
Rahvusliku päästmise hunta asendati kindral Francisco da Costa Gomesi juhitud
revolutsiooninõukoguga, mis viis läbi kiire dekoloniseerimise (1975. aasta
lõpuks olid kõik Portugali kolooniad saanud iseseisvuse) ja algatas majanduses
massiivse riigistamise. Kiire dekoloniseerimine tõi kaasa valgete portugallaste
massilise tagasipöördumise kodumaale – kokku pöördus kodumaale sel perioodil
tagasi üle 1 miljoni kolonisti. Kõik see kahjustas oluliselt Portugali
majandust.

Aprillis 1976 võeti vastu sotsialismi ideoloogiast kantud uus põhiseadus. Samal
aastal toimusid esimesed vabad parlamendi- ja presidendivalimised. Esimesed neli
aastat valitsesid Portugali ebastabiilsed, enamasti vasakpoolsed
koalitsioonivalitsused. Portugali majanduslik olukord üha halvenes ning aastatel
1977–1978 ja 1983–1985 oldi sunnitud osalema Rahvusvahelise Valuutafondi
stabilisatsiooniprogrammides. Poliitiline olukord hakkas stabiliseeruma pärast
1980. aasta parlamendivalimisi. 1982. ja 1989. aastal parandati oluliselt
põhiseadust, võttes sellest välja otseselt sotsialistlikud põhimõtted. Ellu
hakati viima ka äärmiselt vajalikke majandusreforme. 1986. aastal toimunud
presidendivalimistel valiti presidendiks Sotsialistliku Partei kandidaat,
mitmekordne peaminister Mário Soares, kellest sai pärast kuuekümneaastast
vaheaega esimene tsiviilisik Portugali presidendi ametikohal. Seda võib pidada
Portugali demokraatiale ülemineku protsessi lõpuks.

Peaminister Mário Soares oli avanud juba 1977. aastal liitumisläbirääkimised
Euroopa Ühendusega ja konservatiivse peaministri Aníbal Cavaco Silva (ametis
1985–1995) valitsusajal sai Portugalist 1. jaanuaril 1986 Euroopa Ühenduse
liige. Riigis läbi viidud majandusreformid, sealhulgas riigistatud ettevõtete
erastamine, aga ka eurointegratsioon ja sellega kaasnenud majandusabi
Portugalile kui toona ühenduse ühele vaesemale liikmele aitas pöörata Portugali
majanduse uuele kasvule.

1999. aastal loovutas Portugal Hiinale oma viimase koloniaalvalduse Macau ja
2002. aastal tunnustati ametlikult oma endise koloonia Ida-Timori iseseisvust.
1998. aastal toimus Lissabonis maailmanäitus Expo '98.

1999. aastal liitus Portugal euroga (sularahana tuli see kasutusele 1.
jaanuarist 2002). Aastatel 2004–2014 oli Portugali poliitik José Manuel Durão
Barroso Euroopa Komisjoni president. 1992., 2000. ja 2007. aastal oli Portugal
Euroopa Liidu eesistujariik. 1. detsembril 2009 jõustus Euroopa Liidu ühe
aluslepinguna Portugali pealinnas allkirjastatud Lissaboni leping.

Vaatamata edukale eurointegratsioonile andsid Portugalis tunda mitmed
struktuursed majandus- ja sotsiaalprobleemid – kõrge tööpuudus, suhteliselt
madal haridustase keskealiste inimeste seas, ebaefektiivne põllumajandus,
varandusliku ebavõrdsuse kasv, avaliku sektori ülepaisutatus ja suur
võlakoormus. 2007.–2008. aasta suure majandussurutise tingimustes halvenes
Portugali majanduslik olukord märkimisväärselt. Sellele 2010. aastal järgnenud
Euroopa võlakriis kutsus Portugalis esile oma võlakriisi, mis sundis riiki ellu
viima karmi kärpepoliitikat ning paluma taas abi Euroopa Liidult ja
Rahvusvaheliselt Valuutafondilt. Alates 2013.–2014. aastast on Portugali
majandus- ja finantssektor näidanud paranemise märke, kuid kriisi mõjud püsivad
ühiskonnas siiani.

Portugali muusika hõlmab mitmeid eri žanreid. Rahvamuusika tuntuim žanr on fado,
melanhoolne linnamuusika, mis sai alguse Lissabonist. Selle läbivaks teemaks on
saudade ehk igatsus ning seda esitatakse tavaliselt portugali kitarri saatel.
Fado üks silmapaistvaid alaliike on Coimbra fado, mis kuulub niinimetatud
serenaadifado hulka. Rahvusvaheliselt tuntud fado-muusikud on Amália Rodrigues,
Carlos Paredes, José Afonso, Mariza, Carlos do Carmo, António Chainho, Mísia ja
Madredeus.

Klassikalises muusikas domineeris 16.–17. sajandil Hollandist mõjutatud
polüfoonilise vokaal- ja klavessiinimuusika koolkond, 18. sajandil läks moodi
itaalia ooper. Eriti tuntuks sai oma koomiliste ooperitega Marcos Portugal. 19.
sajandi kammer- ja sümfoonilise muusika tähtsamaid loojaid oli João Domingos
Bomtempo, kes rajas ka 1835. aastal Lissaboni konservatooriumi. Rahvamuusika
mõjudega klassikalisi muusikapalasid on loonud José Vianna da Motta ja Óscar da
Silva. 20. sajandi klassikutest on olulised kaasaegse portugali ooperi looja Ruy
Coelho, sümfoonilisi teoseid loonud Luís de Freitas Branco ja tema õpilane Joly
Braga Santos, aga ka paljud teised heliloojad (Fernando Lopes-Graça, Frederico
de Freitas, Armando José Fernandes, jt). Interpreetidest on tuntud pianistid
Artur Pizarro, Maria João Pires ja Sequeira Costa, viiulimängijad Carlos Damas
ja Gerardo Ribeiro ning tšellist Guilhermina Suggia. Lissabonis asub 1793.
aastal asutatud São Carlose ooperiteater ning tegutsevad mitmed klassikalise
muusika kollektiivid.

Filmimuusikas on mõningast rahvusvahelist tuntust kogunud Nuno Malo ja Miguel
d'Oliveira.

Popmuusikas on lisaks kodumaisele muusikale ja rahvusvahelisele ingliskeelsele
popmuusikale populaarne teiste portugalikeelsete riikide popmuusika.
Rahvusvahelist tunnustust pälvinud Portugali popmuusikute ja popmuusika
kollektiividena võib nimetada Dulce Pontest, Moonspelli, Buraka Som Sistemat,
Blasted Mechanismi ja The Gifti, neist kaks viimast on kandideerinud ka
telekanali MTV Europe muusikaauhinnale. 2005. aastal võõrustas
auhinnatseremooniat Portugal ise, see toimus Lissaboni kontserdi- ja
messikeskuses Pavilhão Atlântico.

Portugalis toimub ka mitmeid muusikafestivale. Suvistest festivalidest on
suurimad "Festival Sudoeste" Zambujeira do Maris, "Festival de Paredes de Coura"
Paredes de Couras, "Festival Vilar de Mouros" Caminha lähistel, "Sumol Summer
Fest" Ericeiras, "Rock in Rio Lisboa" Lissabonis ja "Super Bock Super Rock"
Lissaboni lähistel. Idanha-a-Novas toimuv "Boom Festival" on üks suuremaid
rahvusvahelisi goa trance elektroonilise muusika festivale, mis on võitnud ka
rahvusvahelisi auhindu.

Portugalil on pikk ja väärikas maalikunsti ajalugu. Selle õitsenguperioodiks
loetakse 15.–16. sajandit. Tuntuimad selle perioodi meistrid olid Nuno Gonçalves
(tema loomingus on märgata 1428. aastal Portugali külastanud hollandi kunstniku
Jan van Eycki mõjusid), Grão Vasco, Gregório Lopes ja Jorge Afonso. 17.–18.
sajandil järgiti peamiselt itaalia eeskujusid, hiljem tugevnesid prantsuse
mõjud. 19.–20. sajandi vahetuse maalikunstnikest on tuntud naturalistid José
Malhoa, Columbano Bordalo Pinheiro ja Antero de Quental.

Portugali nimekaimad maalikunstnikud on 20. sajandi modernistid: prantsuse
kunstist, eriti Robert Delaunay' loomingust sügavalt mõjutatud Amadeo de
Souza-Cardoso, samuti Carlos Botelho ja Almada Negreiros. Negreiros viljeles ka
kubistlikku ja futuristlikku kunsti. Kaasaja maalikunstis on tuntumad nimed
Maria Elena Vieira da Silva, Júlio Pomar, Helena Almeida, Joana Vasconcelos,
Julião Sarmento ja Paula Rego.

Skulptuuri varajaste tähtteoste hulka loetakse Egas Monizi hauamonumenti aastast
1144 ja Gonçalo Pereira hauamonumenti aastast 1336. Hilisemast
skulptuurikunstist tõusevad esile 18. sajandi puidust barokkskulptuurid, millest
parimaid lõi kujur Joachim Machado de Castro.

Hispaania stiilist erinev portugali arhitektuur hakkas välja kujunema peatselt
pärast Portugali iseseisvumist 12. sajandil. Romaani stiilis rajatud Coimbra,
Lissaboni ja Porto katedraalil on juba märgata omapäraseid kaunistuselemente.
Portugali arhitektuuri tippajaks peetakse kuningas Manuel I valitsemisaega
(1495–1521). Sel ajal domineerinud hilisgootika portugali vormi hakati kuninga
järgi nimetama manuel-stiiliks. Seda iseloomustas külluslik dekoor ning
prantsuse, mauri ja india kunstilis-arhitektuuriliste mõjude põimumine. 16.
sajandi kuulsaimad arhitektuurimälestised on arhitekt João de Castilho rajatud
Kristuse klooster Tomaris ja Jerónimosi klooster Lissaboni Belémi linnaosas.

20. sajandi Portugal on andnud maailmale rahvusvaheliselt tuntud arhitekte nagu
Eduardo Souto de Moura ja Álvaro Siza Vieira, kes mõlemad on võitnud Pritzkeri
auhinna. Siza Vieira loomingut on kirjeldatud kui modernismi ja Portugali
ehituskunstitavade ühendamist orgaanilise arhitektuuri ja ratsionalismi
põhimõtetele tuginedes. Tema tuntuimad teosed on restoran Leça da Palmeiras
(1963) ja ujula Matosinhoses (1965). Siza Vieiral oli ka oluline roll 1988.
aasta tulekahjus kannatada saanud Lissaboni Chiado ajaloolise linnaosa
taastamisel. Tuntud arhitektid on ka Gonçalo Byrne ja Tomás Taveira, neist
Taveira on rajanud Portugalis mitmeid suuri staadione.

Rääkides Portugali ehituskunstist, ei saa mööda minna hoonete dekoreerimisel
kasutatud glasuuritud keraamilistest plaatidest (azulejo), mida esineb nii sise-
kui ka väliskujunduses. Iseäranis tüüpilised on need paljudes 16.–17. sajandi
hoonetes, mille välisfassaadid ning tubade ja saalide seinad on kaunistatud
enamasti sinivalgete või muudes pehmetes toonides azulejo-plaatidega.
Silmapaistvaimad näited nende kasutamisest on Pátio da Carranca Sintras asuvas
Pena rahvuspalees, São Roque kirik ja Fronteira palee Lissabonis ning Setúbali
lähistel asuv Quinta da Bacalhoa veinimõis. Lissabonis asub ka
dekoratiivplaatide muuseum.

Portugali kirjandusest saab rääkida peatselt pärast portugali keele kujunemist
12. sajandil. 13.–15. sajandini viljeldi kõrgetasemelist lüürikat, mille
peamisteks autoriteks ja levitajateks olid portugali-galeegi trubaduurid. Selle
õitsenguajaks peetakse kuningas Dinis I valitsemisaastaid (1279–1325), kes oli
ka ise hinnatud luuletaja. Originaalproosat viljeldi algul vähe, peamiselt
tõlgiti ja kohandati prantsuse rüütliromaane. Olulisel kohal olid
ajalookroonikad ja reisikirjeldused. Portugali ja hispaania näitekirjandusele
pani rahvuslikust farsist lähtudes aluse 15.–16. sajandi vahetusel elanud Gil
Vicente.

Portugali kirjanduse suurkujuks loetakse 16. sajandi luuletajat Luís de Camõesi,
kes kirjutas 1572. aastal Portugali värsseepose "Lusiaadid", tuntud on ka tema
lüüriline luule. Muudest žanritest õitsesid sel perioodil lamburiluule ja
näitekirjanduses itaalia draamatikast inspireeritud komöödiad. Näitekirjanduse
tippteos oli António Ferreira ajalooaineline tragöödia "Inês de Castro", mille
ta kirjutas 1567. aasta paiku.

Portugali kirjanduse uuest tõusust saab rääkida 19. sajandil. Sajandi keskel
domineeris peamiselt rahvusromantism, mille silmapaistvamad esindajad oli João
Baptista da Silva Leitão de Almeida Garrett ja Alexandre Herculano. 1860.
aastatel muutus mõjukaks realismist mõjutatud Coimbra koolkond, kuhu kuulus ka
hiljem Portugali Vabariigi esimeseks riigipeaks saanud Teófilo Braga. Tuntuim
kriitilis-realistliku romaani viljeleja oli José Maria Eça de Queirós, kellelt
eesti keelde on tõlgitud romaanid "Reliikvia" ja "Isa Amaro kuritegu".

20. sajandi esimesel poolel paistsid kirjanduses silma moodsat lüürilist luulet
viljelenud Fernando Pessoa, kelle kolm luulekogumikku on tõlgitud ka eesti
keelde, ning realistidest romaanikirjanikud Aquilino Ribeiro (tuntuimad teosed
"Jardim das tormentas" (1913) ja "O homem que matou o Diabo" (1930) ja José
Maria Ferreira de Castro (tuntuimad teosed "Os emigrantes" (1928) ja "A selva"
(1930)).

Estado Novo ajal kehtinud tsensuur piiras kirjanduslikku eneseväljendust, kuid
1970. aastatest algas uus kirjanduse tõus, muuhulgas hakati laiemalt käsitlema
ka poliitilisi teemasid. Tähtsaimad revolutsioonijärgsed kirjanikud olid arsti
taustaga Fernando Namora ja Miguel Torga, kes kirjutasid nii poeesiat kui ka
proosat. Namoralt on eesti keelde tõlgitud romaan "Pühapäeva õhtupoolikul".
Nende kõrval väärivad mainimist ka romaanikirjanik Vergílio Ferreira ja esseist
Eduardo Lourenço.

1998. aastal sai romaanikirjanik José Saramago Nobeli kirjandusauhinna. Eesti
keelde on temalt tänaseks tõlgitud üks teos, romaan "Pimedus".

Portugali esimene film valmis 1896. aastal, esimene mängufilm "Diogo Alvese
roim" 1911. aastal, esimene helifilm 1931. aastal.

20. sajandi Portugali kino ajalugu on eelkõige seotud filmilavastaja Manoel de
Oliveira nimega, kes alustas oma karjääri 1931. aastal dokumentaalse lühifilmiga
"Douro, faina fluvial" ("Douro, raske töö jõel") ja lavastas oma esimese
täispika mängufilmi "Aniki-Bóbó" 1942. aastal. Teda on peetud 20. sajandi üheks
innovatiivsemaks režissööriks, kes saavutas erilise populaarsuse 1980.–1990.
aastatel lavastatud kirjandusklassika ekraniseeringutega. Oma viimased teosed
lõi ta 21. sajandi alguses, 90. eluaastates. Teistest režissööridest väärivad
mainimist Jorge Brum do Canto, António de Macedo, Paolo Rocha, João César
Monteiro, João Botelho ja Maria de Medeiros.

Filminäitlejatest saavutas rahvusvahelise tuntuse Joaquim de Almeida, kes mängis
ka mitmes Hollywoodi filmis. Viimastel aastatel on ameerika filmides Jeesuse
rollis üles astunud portugali näitleja Diogo Morgado.

Portugali tähtsaim teater on näitekirjanik João Baptista da Silva Leitão de
Almeida Garretti algatusel 1846. aastal Lissabonis asutatud Kuninganna Maria II
Rahvusteater, kus etendatakse nii sõnalavastusi kui ka muusikale. Rahvusvahelise
tuntusega näitekirjanikke 20. sajandil riigis esile kerkinud ei ole.

Portugali köök on mitmekesine ja eri regioonides on levinud erinevad road, kuid
väga olulisel kohal on seal kala. Portugallased söövad suurtes kogustes
kuivatatud turska (portugali keeles bacalhau), millest toidu valmistamiseks on
nii palju retsepte, et aasta igaks päevaks võib valmistada erineva roa
kuivatatud tursast ja retsepte jääb veel ülegi. Muud populaarsed kalaroad on
grillitud sardiinid ja caldeirada, mis kujutab endast kartulitest ja kalast
valmistatud hautist. Liharoogades kasutavad portugallased nii sea-, veise-,
lamba- kui ka linnuliha. Tüüpilised portugali liharoad on cozido à portuguesa
(liha-juurviljahautis), feijoada (oahautis sea- või loomalihaga), frango de
churrasco (röstitud kana teravas kastmes), leitão assado (röstitud põrsas) and
carne de porco à alentejana (marineeritud sealiha karpide, kartuli ja
koriandriga). Portugali põhjaosas on väga populaarsed road arroz de sarrabulho
(seaveres hautatud riis sealihatükkidega) või arroz de cabidela (kanaveres
hautatud riis kanalihatükkidega).

Traditsiooniline portugali kiirtoit on Portost pärit francesinha (teatud tüüpi
soe võileib), üle riigi on levinud ka bifanas (võileib grillitud sealihaga) ja
prego (võileib grillitud loomalihaga).

Portugali kondiitrikunst on alguse saanud keskaegsetest kloostritest; neid oli
riigis rohkesti. Kloostrid, kus oli kasutada vaid piiratud hulgal koostisosi
(enamasti mandlid, jahu, kanamunad ja mingi alkohol), suutsid sellest napist
toorainest luua hämmastavalt laias valikus küpsetisi, mille headeks näideteks on
Lissabonist pärit pastéis de Belém (ehk pastéis de nata) ja Aveirost pärit ovos
moles de Aveiro.

Juba Rooma ajast alates on Portugali veinid olnud rahvusvaheliselt tuntud.
Tuntumad ja hinnatumad Portugali veinimargid on tänapäeval Vinho Verde, Vinho
Alvarinho, Vinho do Douro, Vinho do Alentejo, Vinho do Dão ja Vinho da Bairrada.
Portugal on portveini kodumaa ja on andnud sellele magusale, kangestatud veinile
ka nime. Eriline portveini sort on veel Madeira vein, mida kuumutatakse enne
pudeldamist kuus kuud temperatuuril 50 °C. Portugali dessertveinidest on
tuntumad Favaios ja Setúbali veinikasvatuspiirkonna Moscatel.

Portugali riiklikud tähtpäevad sisaldavad nii katoliiklikke kirikupühi kui ka
kohaliku ja riikliku tähtsusega ilmalikke pühi. Neist on riigipühade staatuses
järgmised:

Enne 2013. aastat olid riigipühad ka Issanda ihu ja vere suurpüha (Corpo de
Deus, liikuv püha), vabariigi asutamise päev (Implantação da República, 5.
oktoober), pühakutepäev (Dia de Todos-os-Santos, 1. november) ja iseseisvuse
taastamise päev (Restauração da Independência, 1. detsember), kuid 2012. aastal
tühistas valitsus need majanduskriisi tõttu.

Portugali populaarseim spordiala on jalgpall. Riigis toimub mitmeid
jalgpallivõistlusi kohalikest kuni maailmaklassiliste profivõistlusteni.
Portugali jalgpalliajaloo suurimaks täheks peetakse tänaseni Eusébiot, kuid
ikooni staatuses on ka kaks FIFA aasta jalgpalluri tiitli pälvinud nooremat
mängijat Luís Figo ja Cristiano Ronaldo, kellest viimane võitis 2013. ja 2014.
aastal ka FIFA Ballon d'Ori auhinna. Rahvusvaheliselt on tuntud ka
portugallastest jalgpallitreenerid nagu José Mourinho, André Villas-Boas,
Fernando Santos, Carlos Queiroz ja Manuel José.

Portugali jalgpallikoondis on võitnud tiitleid nii juunioride jalgpalli
maailmameistrivõistlustel kui ka UEFA korraldatavatel noorte meistrivõistlustel.
Jalgpallikoondise põhimeeskond tuli 2004. aasta Euroopa meistrivõistlustel
teisele kohale, sai kolmanda koha 1966. aasta maailmameistrivõistlustel ja
neljanda koha 2006. aasta maailmameistrivõistlustel. Need on tänaseni nende
parimad tulemused Euroopa ja maailma tasandil.

Portugali jalgpalli kõrgliiga suurimad ja edukaimad jalgpalliklubid on SL
Benfica, FC Porto ja Sporting CP. Koos tuntakse neid ka nimetuse os três grandes
('kolm suurt') all. UEFA korraldatud klubide võistlustel on nad kokku võitnud
kaheksa tiitlit, osalenud finaalmängudes ja jõudnud peaaegu igal hooajal
tõenäoliste tiitlipretendentide sekka.

Portugali jalgpalliföderatsioon (portugali keeles Federação Portuguesa de
Futebol, FPF, asutatud 1914) korraldab muuhulgas igal aastal naiste jalgpalli
võistlust Algarve Cup, mis on Portugali Algarve piirkonnas üsna populaarne.

Lisaks jalgpallile võistlevad paljud Portugali spordiklubid, nende seas "kolm
suurt", erineva eduga ka sellistel spordialadel nagu rulluisuhoki, korvpall,
käsipall, võrkpall ja futsal.

Portugalil on edukas rulluisuhoki meeskond, mis on võitnud 15 korral maailma
karika ja tulnud 20 korral Euroopa meistriks. Selle tulemusega on Portugal nii
Euroopa kui ka maailma arvestuses kõige enam tiitleid võitnud riik. Kõige
edukamad Portugal rulluisuhokiklubid on olnud FC Porto, SL Benfica, Lissaboni
Sporting ja Óquei de Barcelos.

Portugali ragbi liidu koondis kvalifitseerus ootamatult 2007. aasta ragbi liidu
maailmakarikavõistlustele, olles esimene amatööride meeskond, kes
professionaalse ragbi ajaloos on sinna välja jõudnud. Portugali seitsmeragbi
koondis on samuti hästi esinenud, saades Euroopa üheks tugevaimaks meeskonnaks
ja tõestades oma headust mitmel korral Euroopa meistrina.

Kergejõustikus on Portugali sportlased võitnud mitmeid medaleid nii Euroopa kui
ka maailma meistrivõistlustel ja olümpiamängudel. Jalgrattaspordis korraldab
Portugal võistlust Volta a Portugal. Sellel osalevad mitmed professionaalsed
jalgrattaklubid nagu SL Benfica, Boavista, Clube de Ciclismo de Tavira ja União
Ciclista da Maia.

Silmapaistvaid tulemusi on Portugalil ette näidata ka vehklemises, džuudos,
surfis, lohesurfis, aerutamises, purjetamises, laskmises ja triatlonis.
Portugali paraolümpialased on võitnud medaleid sellistel spordialadel nagu
ujumine, boccia ja maadlus.

Motospordis on Portugal rahvusvaheliselt tuntud alates 1975. aastast riigis
korraldatava Portugali ralli järgi. Seal asuvad ka mitmed Vormel 1 ringrajad
nagu Estorili ringrada, Algarve ringrada ja Boavista tänavarada Portos, neist
viimasel toimuvad iga kahe aasta järel World Touring Car Championship
võistlused.

Ratsaspordis on Portugali sportlased silma paistnud hobupallis, kus nad võitsid
seni ainsad, 2006. aastal toimunud hobupalli-pato maailmameistrivõistlused ning
tulid kolmandale kohale hobupalli esimestel maailmakarikavõistlustel, mis
toimusid 2008. aastal Portugalis Ponte de Limas. Mitmeid võite on saavutatud
working equitation-ratsutamises.

Veespordis on Portugal tugev eelkõige kahel alal: ujumine ja veepall.
Põhja-Portugalist pärineb kohalik võitluskunst Jogo de Pau, kus võitlus toimub
sauade abil ja igal osalejal võib olla üks või rohkem vastast. Muud spordiga
seotud meelelahutuslikud tegevused, milles osaleb tuhandeid entusiaste üle
riigi, on kalapüük, golf, matkamine, jahipidamine, orienteerumine ja airsoft.

Portugali rahvusspordiks võib pidada ka härjavõitlust, mis on märkimisväärselt
erinev selle spordiala hispaania versioonist. Portugali härjavõitleja, kes
kannab tavaliselt 18. sajandi stiilis kuube ja kolmnurkset kübarat, ratsutab
hobuse seljas ega püüa härga tappa. Härja sarved on hobuse kaitsmiseks sageli
kinni kaetud. Hobusel härjavõitlejale järgnevad jalgsi noormehed (forcados), kes
püüavad härjale paljakäsi vastu astuda.



https://et.wikipedia.org/wiki/Banaan

Banaane kandvad rohttaimed pärinevad Kagu-Aasia troopilistest piirkondadest.
Tänapäeval kasvatatakse neid troopikapiirkondades üle kogu maailma. Banaanid ei
ole hooajakaup. Küpseid banaane saab igal aastaajal.

Banaani peetakse sageli ekslikult puuviljaks, kuid tegelikult kannavad banaane
maailma suurimad rohttaimed, mille kõrgus võib küündida 6–7,6 või teistel
andmetel 10 meetrini ja läbimõõt 40 sentimeetrini.

Banaani perekonda kuuluvate rohttaimede emasõitest arenevad 3–20-realised
kobarad, kus igas reas on kuni 20 vilja. Kobara mass võib olla 30–50 kg ja ühe
banaani mass on keskmiselt 125 g. Viljakesta osa vilja massist on 36%.
Looduslike banaaniliikide viljad sisaldavad suuri ja kõva kestaga seemneid.
Ekspordiks kasvatatavate sortide viljad seemneid tavaliselt ei sisalda, sest
need arenevad viljastamata sigimikust (partenokarpsed viljad). Sõltuvalt liigist
ja kultivarist võib valminud banaani värvus olla roheline, kollane, pruunikas,
oranž või kirju. Pärast viljade valmimist taime maapealsed osad kuivavad, kuid
mitmeaastastest maa-alustest võsudest ehk risoomidest kasvavad uued ebavarred.

Banaanid on vähesel määral radioaktiivsed, kuna vili sisaldab suurel määral
kaaliumi, mille aatomitest 0,01% moodustab radioaktiivne isotoop 40K. Madala
radiatsiooni tõttu ei peeta banaane tervisele ohtlikuks. Tuumaenergia pooldajad
kasutavad mõistet banaaniekvivalent, et võrrelda mitmesuguseid
radiatsioonitasemeid sellega, mille saab 1 tingbanaani söömisest. 1
banaaniekvivalent on 520 pikoküriid, kui arvestada keskmise banaani kaaluks 150
g. See, kes sööb iga päev ühe banaani, saab aasta jooksul kiirgusdoosi 36
mikrosiivertit. Kuna looduslik foon, mille iga inimene niikuinii saab, on ligi
sada korda suurem (2,4 millisiivertit aastas), siis peetakse banaanide söömist
täiesti ohutuks.

Paapua Uus-Guineas läbi viidud arheoloogilised ja palentoloogilised uuringud on
näidanud, et banaanitaimi kultiveeritakse tõenäoliselt 7000, võimalik, et ka
juba 10 000 aastat. Kagu-Aasiast levitati banaan Indiasse, mille kohta on
kirjalikud andmed paalikeelses budistlikus pühakirjas 6. sajandist eKr. Edasi
levitasid inimesed banaane Madagaskarile ja sealt Aafrika mandrile, kus banaanid
levisid elevandiluu- ja orjakaupmeeste vahendusel idarannikult läänerannikuni.
1402. aastal avastasid Portugali meremehed banaanid Guineast ning hakkasid neid
kasvatama Kanaari saartel. Sealt viisid portugallased 1516. aastal banaanid
Haiti saarele, kust neid levitati teistele Kariibi mere saartele ja
Kesk-Ameerikasse. Sel ajal olid banaanid vaid ligi 10 cm pikkused (tänapäeval
20–30 cm). Sõna banana pärineb Lääne-Aafrikas kõneldavast volofi keelest,
millest see laenati hispaania või portugali keelde 16. sajandi lõpus . On ka
oletatud, et see tuleb araabiakeelsest sõnast banan, mis tähendab sõrme.

Banaanide levik Lähis-Idas langeb ajaliselt enam-vähem kokku islami levikuga. On
olemas kirjalikke tõendeid, et prohvet Muhamed oli banaanidega kokku puutunud.
Banaan levis kiiresti Põhja-Aafrikas ja Hispaaniasse – Hispaanias kasvanud
banaane peeti araabiamaades kõige paremateks. Araabiamaades suureneb banaanide
tarbimine tänapäevani paastukuu ramadaani ajal märgatavalt.

Esimest korda kirjeldas banaani teaduslikult Carl von Linné 1750. Kust pärineb
taime teaduslik nimi Musa, ei ole teada. On oletatud, et ta kasutas selleks
keiser Augustuse ihuarsti Antonius Musa nime, samuti on arvatud, et ta mugandas
banaanide araabiakeelset nimetust mauz.

Linné jagas kõik banaanid kahte liiki tarbimise põhjal: M. sapientum, mille
vilju süüakse paljalt, ja M. paradisiaca, mida enne söömist küpsetatakse.
Niisugune jaotus osutus peatselt ebaadekvaatseks, aga parema puudumisel kasutati
seda liigitust mitmete täiendustega paarsada aastat. Alles 1955 võeti ametlikult
kasutusele Norman Simmondsi ja Ken Shepherdi väljapakutud nomenklatuur, mis
Linné pakutud kaht liiki enam ei sisaldanud. Sellegipoolest tunnistavad mõned
bioloogid veel tänapäevalgi Linné termineid, mis tekitab segadust.

Banaanide laiem tarbimine algas 19. sajandi teisel poolel, kui banaane hakati
transportima suurte vahemaade taha. 1850. aastal alustati Panamast regulaarset
banaanitransporti USA-sse, 1875 Inglismaale ja Portugali ning 1892 jõudsid
esimesed banaanilaadungid Saksamaale . Suure ekspordimahuga Kesk-Ameerika riike
hakati nimetama banaanivabariikideks, sellel sõnal on aga tänapäeval mõnevõrra
muutunud tähendus.

Veel 19. sajandi keskel olid banaanid Euroopa avalikkusele üsna tundmatud.
Banaanide propageerimisel oli tähtis koht Jules Verne'i romaanil "80 päevaga
ümber maailma", milles banaane üksikasjalikult kirjeldati.

2012. aastal toodeti maailmas 102 miljonit tonni banaane. Banaaniistandike alla
jääva maa pindala oli 4,95 miljonit hektarit. Viimase 45 aasta jooksul on
tootmismahud tõusnud natuke üle kolme korra.

Eksporditavad banaanid korjatakse pooltooretena, kui nad on veel rohelised.
Transport võib kesta 3–4 nädalat ning sel ajal hoitakse vilju kliimaseadmete
abil 13 °C juures. Madalamatel temperatuuridel banaanikoore rakuseinad purunevad
ja viljad tõmbuvad tumedaks. Sihtpunkti jõudnud viljad hoiustatakse õhukindlas
ruumis, kuhu lastakse etüleeni. Mõne päeva pärast viljad valmivad ja saadetakse
jaemüüki. Peale küpsete banaanide on aeg-ajalt kaubandusvõrgus saadaval ka
rohelised pooltoored banaanid, mida kasutatakse toitude valmistamisel. Kodustes
tingimustes säilivad küpsed banaanid vaid mõne päeva. Eriti kiiresti tõmbuvad
banaanid mustaks külmkapis, kus õhutemperatuur on 4 °C.

Meie kaubandusvõrgus on saadaval eelkõige magusad dessertbanaanid, mida
tarbitakse peamiselt lihtsalt süües. Troopikas kasutatakse toidu valmistamisel
laialdaselt tärkliserikkaid jahubanaane. Toidu valmistamisel banaane praetakse,
keedetakse koos koorega, aurutatakse koos riisiga, neist saab valmistada džemmi,
banaaniõli jms. Samuti tarbitakse kuivatatud banaanilaaste. India elanikud on
banaanikoori tarbinud aastakümneid. Banaanikoortes on palju B6- ja
B12-vitamiine, kaaliumi ja magneesiumi. Vähem leidub valke ja kiudaineid.
Banaanikoorte söömine vähendab ökoloogilist jalajälge. Banaanikoor on paks,
kiuline ja maitseb veidi mõrudalt. Selle kuumutamine pehmendab koort. Banaanide
küpsetamisel erituv looduslik taimehormoon etüleen õhendab ja muudab
banaanikoored magusaks. Etüleen lagundab banaanikoortes kiudainet pektiini, mis
muudab koored jäigemaks. Banaanikoori leotatakse vees, et kastmisvesi oleks
toitainerikkam. Lisaks tehakse sellest banaaniäädikat. Liha praadimine
banaanikoortel muudab liha mahlasemaks ja pehmemaks. Banaan sisaldab 12% päevas
vajalikest kiudainetest, 17% päevas vajalikust C-vitamiinist, 20% päevas
vajalikust B6-vitamiinist, 12% päevas vajalikust kaaliumist ja 8% päevas
vajalikust magneesiumist.



https://et.wikipedia.org/wiki/OpenGL

OpenGL (Open Graphics Library) on standardne kirjeldus, mis defineerib
mitmekeelse, mitmeplatvormilise programmiliidese (API) 2D- ja 3D-arvutigraafikat
kuvavate rakenduste loomiseks. See liides koosneb rohkem kui 250 funktsiooni
väljakutsest, mida saab kasutada lihtsate geomeetriliste primitiivide muutmisel
keerukateks kolmedimensioonilisteks kujutisteks. OpenGL-i töötas 1992. aastal
välja Silicon Graphics Inc. ning seda kasutatakse laialdaselt CAD-is,
virtuaalreaalsuses, teaduslikus visualiseerimises, lennusimulatsioonides ja
videomängudes. OpenGL-i haldab mittetulunduslik tehnoloogiakonsortsium Khronos
Group.

OpenGL võtab geomeetrilisi primitiive, nagu punktid, jooned ja hulktahukad, ja
muudab nad graafikakonveierit kasutades piksliteks. Enamik OpenGL-i käske
saadavad primitiive graafikakonveierisse või konfigureerivad seda protsessi,
kuidas konveier primitiive töötleb. Enne OpenGL 2.0-i väljalaskmist oli igal
konveieri etapil kindel otstarve ja selle konfigureerimine oli jäigalt piiratud.
OpenGL 2.0-il seevastu on mitu täielikult programmeeritavat etappi, mida saab
modifitseerida GLSL-i kasutades.

OpenGL on madalatasemeline protseduur-API, mis nõuab, et programmeerija
kirjutaks ette täpsed kujutise renderdamiseks vajalikud sammud. See vastandub
kirjeldava (ehk kujutisgraafi või säilitusrežiimiga) APIga selles, et viimases
on programmeerijal vaja kujutist ainult kirjeldada ja saab lasta teegil edasi
teostada selle visualiseerimise üksikasju.

OpenGL-i standard lubab üksikutel tootjatel laienduste kaudu lisada tehnoloogia
arenedes täiendavaid funktsioone. Laiendustega võivad kaasneda uued funktsioonid
ja konstandid ning need võivad juba olemasolevate OpenGL-i funktsioonide
piiranguid vähendada või ära kaotada. Igal tootjal on oma tähtedest koosnev
lühend, mida kasutatakse tema poolt loodud uute funktsioonide ja konstantide
nimetamisel. Näiteks Nvidia lühendit NV kasutatakse nende loodud suletud
funktsioonide (glCombinerParameterfvNV()) ja konstantide (GL_NORMAL_MAP_NV)
defineerimiseks.

Kui juhtub, et rohkem kui üks tootja nõustub sama laiendatud funktsioonivalikut
rakendama, siis kasutatakse lühendit EXT. Võib ka nii juhtuda, et Architecture
Review Board ülendab mingit laiendust; sel juhul hakatakse seda kutsuma
standardlaienduseks ja kasutatakse lühendit ARB. Esimeseks ARB laienduseks oli
GL_ARB_multitexture, mis lasti välja versioonis 1.2.1. Nüüdseks pole
GL_ARB_multitexture enam valikuliselt implementeeritud ARB laiendus, vaid on
olnud OpenGL-i programmiliidese põhiosas alates versioonist 1.3.

Enne laienduse kasutamist peab programm kindlaks tegema selle olemasolu ja
seejärel kätte saama viidad uutele funktsioonidele, mida laiendus defineerib.
See protsess on platvormispetsiifiline ning selle lihtsustamiseks on loodud
teegid, näiteks GLEW ja GLEE.

Peaaegu kõikide laienduste spetsifikatsioone võib leida ametlikust laienduste
registrist.

OpenGL oli mõeldud vaid graafika väljastamiseks – tal on ainult
renderdusfunktsioonid. API-l ei ole võimalusi akendussüsteemi, heli, ekraanile
väljastamise, hiire/klaviatuuri ega teiste sisendseadmete kasutamiseks.
Esmapilgul võib see küll piirav tunduda, aga see laseb renderdamisega tegeleval
koodil olla operatsioonisüsteemist, millel ta jookseb, täiesti sõltumatu. Siiski
on integratsiooni omaakendussüsteemiga teatud määral vaja, et tagada puhas
interaktsioon peremeessüsteemiga. Seda saavutatakse järgmiste API lisade
(add-on) kaudu:

Lisaks tagavad GLUT, SDL, SFML ja GLFW teegid põhiakenduse funktsionaalsuse
OpenGL-i kasutamisel.

Mõned avatud lähtekoodiga mitmeplatvormilised tööriistakomplektid nagu GTK+, Qt
ja WxWidgets sisaldavad vidinaid OpenGL-i sisu integreerimiseks.

OpenGL-i edu taga on osaliselt tema ametliku dokumentatsiooni kvaliteet ja
rohkus. OpenGL ARB on välja lasknud kasutusjuhenditest ja programmiliidese
muudatustega kooskõlla viidud spetsifikatsioonidest koosneva raamatute sarja,
mille raamatuid nimetatakse nende kaanevärvide järgi.

1990. aastate algul oli Silicon Graphics (SGI) juhtiv tööjaamade 3D-graafikas.
Tema IRIS GL-i programmiliidest peeti tipptasemeliseks ning temast sai tööstuse
de facto standard. IRIS GL oli üle avatud standarditel põhinevast PHIGS-ist,
sest seda peeti kergemini kasutatavaks ja see toetas kohese režiimiga
renderdamist. Sellele vastupidiselt peeti PHIGS-i raskesti kasutatavaks ja
funktsioonivaliku poolest iganenuks.

SGI rivaalid (nagu Sun Microsystems, Hewlett-Packard ja IMB), toetudes PHIGS-i
standardile tehtud laiendustele, suutsid samuti 3D-riistvara turule tuua. See
omakorda nõrgendas SGI turuosa, kuna üha rohkem 3D-graafika riistvara tarnijaid
hakkas turule tulema. Püüdes turgu mõjutada, otsustas SGI muuta IrisGL API
avatud standardiks.

SGI hinnangul ei olnud IrisGL API ise avamiseks sobiv, kuna sel oli probleeme
litsentseerimise ja patendiga. Lisaks olid IrisGL-il API funktsioonid (näiteks
akendamine, klaviatuuri ja hiire API), mis polnud 3D graafika jaoks vajalikud.

Kõigele lisaks oli SGI-l suur hulk tarkvarakliente, keda nad kavatsesid hoida
OpenGL API-ks muutmisega mõned aastad lukustatuna SGI (ja IBM-i) riistvara
küljes, vähemalt seni, kuni turutoetus OpenGL-ile kasvas. Samal ajal proovis SGI
oma kliente edasi oma riistvara peal hoida Iris Inventor ja Iris Performer
programmeerimise API-de arendamisega.

OpenGL standardiseeris ligipääsu riistvarale, lükkas riistvara
liidestamisprogrammide draiverite arenduskohustuse riistvaratootjatele ja
delegeeris akendamisfunktsioonid alusoperatsioonisüsteemile. Kõigi erinevate
riistvara liidestamisprogrammide sel moel sama keelt rääkima saamisel oli
märkimisväärne mõju – see andis tarkvara arendajatele kõrgematasemelise
platvormi 3D-tarkvara arendamiseks.

1992. aastal juhtis SGI OpenGL ARB loomist, mis on grupp firmasid, mis
säilitaksid ja laiendaksid tulevatel aastatel OpenGL spetsifikatsiooni. OpenGL
arenes SGI varasemast 3D-liidesest IrisGL-ist (ja on selle stiiliga väga
sarnane). Üheks IrisGL-i puuduseks oli, et ta tagas juurdepääsu vaid neile
funktsioonidele, mida alusriistvara toetas; teisi funktsioone, mida riistvara ei
toetanud, ei saanud kasutada. OpenGL ületas selle probleemi, tagades
tarkvaraliselt neid funktsioone, mida riistvara ei toetanud, mis lasi
rakendustel kasutada arenenud graafikat suhteliselt madala võimsusega
süsteemides.

1994. aastal mõeldi OpenGL++-i väljalaskmise peale, kuid seda ideed ei tehtud
kunagi teoks.

1995. aastal lasi Microsoft välja Direct3D, millest kujunes OpenGL-i peamine
konkurent. 17. detsembril 1997 alustasid Microsoft ja SGI Fahrenheiti projekti,
mis oli nende ühine püüe OpenGL-i ja Direct3D liideste ühendamiseks .
Hewlett-Packard ühines projektiga 1998. aastal, kuid SGI finantspiirangute ja
Microsofti strateegiliste põhjuste tõttu ning üldise tööstuse toetuse puudumise
tõttu loobuti sellest ideest 1999. aastal..

31. juulil 2006 teatati, et OpenGL spetsifikatsiooni haldamine antakse üle
Khronos grupile.

Lasti välja 24. juulil 2002. Oli tagasiühilduv kõigi varasemate OpenGL
versioonidega. Lisaks paljudele klassikalise fikseeritud funktsioonidega GL
konveieri lisavõimalustele, sisaldas versioon 1.4 ka OpenGL ARBi poolt
heakskiidu saanud GL_ARB_vertex_program laiendust, mis toetas programmeeritavat
otspunktide(vertex) töötlemist.

Lasti välja 29. juulil 2003. Oli tagasiühilduv kõigi varasemate OpenGL
versioonidega. OpenGL 1.5 tõi endaga kaasa lisavõimalusi klassikalise
fikseeritud funktsioonidega GL konveierile ja ARB laienduste kogu, mis sisaldas
endas muuhulgas ka varjustamiskeele GLSL (OpenGL Shading Language)
spetsifikatsiooni, GL_ARB_shader_object, GL_ARB_vertex_shader ja
GL_ARB_fragment_shader laiendusi, mille abil sai fikseeritud funktsioonidega
konveieri asemel kasutada kõrgtasemelist varjustamiskeelt.

Lasti välja 2. juulil 2006. Oli tagasiühilduv kõigi varasemate OpenGL
versioonidega. OpenGL 2.0 toetas kõrgtasemel programmeeritavaid varjutajaid.
Sisaldas eelmise versiooni parandusi ja mõningaid muudatusi.

Kasutades versiooni 3.0 täielikku konteksti, oli OpenGL 3.0 tagasiühilduv
varasemate GL-i versioonidega. OpenGL 3.0 ettepoole ühilduvat konteksti
kasutades polnud paljud OpenGL 2.1-s olevad võimalused kättesaadavad.

Lasti välja 24. märtsil 2009. Erinevalt eelmistest versioonidest, pole OpenGL
3.1 tagasiühilduv vanemate variantidega. Versiooni 3.0 käsud ja liidesed, mis
leiti olevat ebasoovitatavad, eemaldati sellest GL-i variandist. Ühilduvuse
taastamiseks, kui seda vaja läheb, lisati uus laiendus GL_ARB_compatibility. See
laiendus tohib esineda ainult 3.1 ja sellest uuemates versioonides.

Lasti välja 3. augustil 2009. OpenGL 3.2 spetsifikatsioonist on kaks versiooni:
tuumik- ja ühilduvusprofiil. Tuumikprofiil on tagasiühilduv ainult versiooniga
3.1. Ühilduvusprofiil tagab tagasiühilduvuse kõige vanemate GL-versioonidega ja
asendab versioonis 3.1 sisse toodud GL_ARB_compatibility laienduse.

Lasti välja 26. juulil 2010. OpenGL 4.1 spetsifikatsioonist on kaks versiooni:
tuumik- ja ühilduvusprofiil. Mõlemad on tagasiühilduvad versiooni 4.0 vastavate
profiilidega. Versioon 4.1 tõi uusi laiendusi ja täiustatud ühilduvuse OpenGL ES
2.0-ga, lisades OpenGL-ile OpenGL ES 2.0 omadusi, mida versioon 4.0 ei
sisaldanud.



https://et.wikipedia.org/wiki/Kreeka

Kreeka (uuskreeka keeles Ελλάδα (Elláda), formaalselt Ελλάς (Ellás), ajaloolise
nimega Hellas, on riik Kagu-Euroopas Balkani poolsaarel ja ümberkaudsetel
saartel Joonia mere ja Egeuse mere ääres, üks Vahemere maadest. Maismaapiir on
loodes Albaania, põhjas Makedoonia, kirdes Bulgaaria ja idas Türgiga.

Alates 1952. aastast on Kreeka NATO ja 1981. aastast Euroopa Liidu liikmesriik.
1. jaanuarist 2001 kuulub Kreeka ka euroalasse.

Enamikus Euroopa keeltes on Kreeka nimi pärit ladinakeelsest nimest Graecia. See
on tuletatud ladina nimest Graecus, mis on laenatud vanakreeka nimest Γραικός
(Graikos), mis tähistas üht aioolia hõimu, kes 8. sajandil eKr asus elama
Itaaliasse ja kelle järgi helleneid läänes tundma õpiti. Homeros mainib
"Iliases" Boiootia linna Graiat (Γραῖα); Pausaniase järgi oli see Tanagra vana
nimi. Roomast lõunas ja Napolist loodes paikneva linna Kyme rajasid Chalkisest
ja kreeklased.

Pärsiakeelne nimi یونان (Yūnān) ja türgikeelne nimi Yunan ning nimed enamikus
Lähis-Ida keeltes pärinevad vanapärsia nimest Yauna, mis on laenatud joonlaste
nimest Ἴωνες (Íōnes) vanakreeka keeles. 6. sajandil eKr vallutasid pärslased
joonlaste linnad Anatoolia rannikul; nende nimi kanti üle hellenitele üldse.

Halduslikult jaguneb Kreeka piirkondadeks ja need omakorda piirkonnaüksusteks
(perifereiakí̱ enóti̱ta). 2. järgu haldusüksus on ka Áthose mungavabariik.

Kreeka välispoliitika on üldiselt vastavuses ELi partneritega ning täielikud
diplomaatilised suhted on sõlmitud peaaegu kõikide maailma riikidega. Erandiks
võib pidada Makedoonia Vabariiki, mis on Kreekaga tülis riigi nime tõttu
(Kreekas on Makedoonia-nimeline provints).

Peloponnesose poolsaar, mis asub riigi lõunapoolses osas, on Balkani poolsaarel
paikneva Kreeka keskosaga ühendatud 42 km pikkuse Kórinthose maakitsuse kaudu.
Peloponnesost võib nimetada ka saareks, kuna Kórinthose maakitsust läbib 6,3 km
pikkune Kórinthose kanal, mis rajati 1881–1893.

Kreeka rannajoon on väga liigestunud, saarte- ja poolsaarterohke. Läänes kuulub
Joonia mere saarte hulka Korfu, Kefalloniá ja Lefkáda. Idas ja lõunas kuulub
Egeuse mere saarte hulka Euboia, Samos, Chíos, Lesbos ja Kreeta. Tervelt 1/5
Kreeka pindalast moodustavad saared, mida on kokku ligikaudu 1400. 227 nendest
saartest on asustatud.

80% Kreeka territooriumist on mägine ning riik on üks mägisemaid Euroopas.
Pindose mäestik ulatub riigi keskelt loode-kagu suunas ning selle kõrgeim punkt
on 2637 m. Kesk- ja Lääne-Kreeka loodust ilmestavad ka ulatuslikud kanjonid ja
karstialad. Riigi kõrgeim punkt asub Olümpose mäel, mis asub 2919 meetrit üle
merepinna. Ida-lääne suunas kulgevad Rodope mäed Kreeka ja Bulgaaria piiri
vahel. Sealne piirkond on kaetud tihedate metsadega. Järvi ja soid võib leida
Kesk-Kreekast.

Kreeka mullad on õhukesed ja suhteliselt väheviljakad. Orupiirkondades leidub
savikaid muldi, mis on tuntud kui terra rossa, punased mullad, mis on tekkinud
murenenud lubjakivist. Sellised mullad on kõlblikud maaharimiseks. Kõige
viljakamad piirkonnad on aga rannikutasandikel ja jõgede ümbruses. Sealsed savi-
ja liivsavimullad võivad vajada drenaaži.

Kreekas elab 2011. aasta rahvaloenduse järgi 10 787 690 inimest. 2008. aasta
seisuga elab 61% rahvastikust linnades.

Kreeka rahvaarv on viimastel sajanditel pidevalt kasvanud. Eriti kiire kasv
toimus 20. sajandi teisel poolel, mil lisaks loomulikule rahva juurdekasvule
toimus ka intensiivne immigratsioon. 2001. aasta rahvaloendus näitas, et 797 091
välismaalast elas riigis alaliselt ning moodustas 6,95% elanikkonnast, samas kui
nende arv 1990. aastal oli kõigest 142 367. Enamik immigrantidest on pärit
naaberriikidest. Albaanlased moodustavad 55–60% või rohkem kõigist
immigrantidest. 1990ndate keskel sisserännanud, kes pärinevad eelkõige Aasia
riikidest – eriti Pakistanist ja Bangladeshist, moodustavad madala
kvalifikatsiooniga töötajate rühma.

Kõige tihedamalt paikneb rahvastik pealinna Ateena ümbruses ning teistes
linnades/linnapiirkondades nagu Thessaloniki ja Kreetal asuv Irákleio. Üldjuhul
koondub rahvastik rannikule, tihedam asustus on ka saartel. Suhteliselt vähe
inimesi elab sisemaal, mägisematel aladel võib elada 1–5 inimest ruutkilomeetri
kohta.

Kreekas, nagu teisteski Euroopa riikides (ja Põhja riikides üldiselt), on
keskmine eluiga võrdlemisi kõrge. Meestel on see 77,5 aastat, naistel 82,8
aastat. Kreeka on läbi teinud demograafilise ülemineku etapid ning ta
liigitatakse kaasaegse rahvastiku tüübiga riikide hulka, st iive on väike või
nullilähedane ja rahvastik vananeb.

Kreeka on kapitalistliku majandusega Euroopa riik. Perioodi 1950–1973
nimetatakse Kreeka majandusimeks, kuna riigi majandus kasvas keskmiselt 7%
aastas, jäädes alla vaid Jaapanile. Alates 1950. aastast kuni 2008. aasta
majanduskriisini, v.a 1980. aasta majandusseisaku ajal, edestas Kreeka
majanduskasvus järjekindlalt enamikku Euroopa riike. Kreeka edu põhjuseks 2000.
aastatel võib pidada soodsate laenude kättesaadavust, mis omakorda soodustas
rekordilist tarbimist. 2009. aasta majanduslanguse ja ülemaailmse finantskriisi
tõttu karmistusid aga laenutingimused ja üha suuremaks probleemiks sai kasvav
eelarvepuudujääk.

2010. aastal tabas riiki võlakriis. 2012. aasta märtsiks oli Kreeka riigivõlg
umbes 370 miljardit eurot.

Kreeka suurim lennujaam on Ateena Elefthérios Venizélose rahvusvaheline
lennujaam.

Ühise põllumajanduspoliitika (ÜPP) raames on Kreeka esmase tähtsusega sektor
saanud suuri toetusi, ent tulemused on olnud vastuolulised. Järgmise kümne aasta
jooksul plaanitakse toetusi mõnes valdkonnas vähendada.

Kreeka on oluline puuvilla- ja tubakatootja. Oliivid, millest sageli
valmistatakse õli, on riigi tuntuim ekspordiartikkel, kuigi moodustab ainult
10,6% toiduainete väljaveost.

Vein on paljulubav ekspordiartikkel ning valitsus on tungivalt soovitanud
viinamarjaistanduste omanikel toota kõrgema kvaliteediga veine, et suurendada
nende populaarsust rahvusvahelisel turul.

Kuna Kreekal on pikk rannajoon ja arvukalt saari, on loomulik, et riigil on ka
oma kalatööstus. Hoolimata sellest, et Hellas on rikkaliku ajalooga mereriik, ei
mängi kalandus riigi majanduselus kuigi olulist rolli. Ülepüük on vähendanud
kalapüügist saadavat tulu ning ka Vahemere saastatus on kalatööstusele halvasti
mõjunud.

Kitse- ja lambaliha ning piim on populaarsed ning moodustavad umbes 6 protsenti
põllumajandustoodangust. Eriti tähtis on lambapiim, mida kasutatakse tuntud
Kreeka fetajuustu tegemisel.

Kreeka tähtsaimad ekspordipartnerid on Saksamaa 11,11%, Itaalia 11,05%, Küpros
7,28%, Bulgaaria 6,74%, Ameerika Ühendriigid 4,95%, Suurbritannia 4,4% ja Türgi
4,23% (2009).

Kreeka tähtsaimad impordipartnerid on Saksamaa 13,73%, Itaalia 12,71%, Hiina
7,08%, Prantsusmaa 6,1%, Holland 6,02%, Lõuna-Korea 5,68%, Belgia 4,34% ja
Hispaania 4,08% (2009).

Kreeka on kogu maailmas 15. kõige külastatavam riik, sest riigi statistikaameti
andmeil külastab Hellast üle 15 miljoni turisti igal aastal, pärast selliseid
riike nagu Prantsusmaa, USA, Hiina, Hispaania ja Suurbritannia.

Turismi infrastuktuur on tunduvalt paranenud pärast 2004. aasta Kreeka
olümpiamänge. Lisaks suvisele turismile arendatakse ka ökoturismi ja spaasid.
Mis on paljudele üllatuseks, on see, et Kreekas leidub mitmeid suusakeskusi ning
talveturism on täiesti võimalik.

Kolm olulisimat vaatamisväärsust Kreekas on Ateena akropol, Delfi oraakel ja
Olümpia.

Muudest populaarsetest vaatamisväärsustest võib nimetada veel Korfut (tuntud ka
Kérkyra nime all; saar Joonia meres), Metéora kloostreid, mis asuvad liivakivist
järskudel mäetippudel, Thessaloníkit (Bütsantsi kirikud ja Rooma termid),
Rhodost (saar Vahemeres Väike-Aasia poolsaare edelaranniku lähedal;
rannapuhkajate paradiis), Thírat (maaliline laht ja mererand) ja paljusid teisi.

Varaseimad tõendid inimasustusest Balkani poolsaarel on leitud Petralona koopast
Põhja-Kreekast ning on dateeritud aega umbes 270 000 aastat eKr. Kiviaja kõik
kolm perioodi (Paleoliitikum, Mesoliitikum, Neoliitikum) on Kreekas esindatud.
Franchthi koobas on parimaid kiviaegse asustuse näiteid, kuna see oli kasutusel
läbi kõigi eespool mainitud perioodide. Neoliitikumi asulakohad Kreekas, mis
pärinevad 7. aastatuhandest eKr on Euroopa vanimad ja edestavad järgmisi mitme
sajandiga. Selle põhjuseks on asjaolu, et Kreeka jäi sellele teele, mida mööda
põlluharimine levis Lähis-Idast Euroopasse. Kreekast on leitud 6. aastatuhandest
eKr pärinev sümbolitega märgistatud Dispilió tahvel.

Kreeka oli koduks esimestele arenenud tsivilisatsioonidele Euroopas ja seda
peetakse Lääne kultuuri sünnipaigaks. Vana-Kreeka kultuur sai alguse kolmest
Egeuse tsivilisatsioonist: Küklaadide tsivilisatsioon Egeuse mere saartel
(alates 3200 aastast eKr), Minose tsivilisatsioon Kreetal (2700–1500 aastat eKr)
ja Mükeene tsivilisatsioon maismaal (1900–1100 aastat eKr). Kõik need kultuurid
kasutasid kirja. Minose kultuuri esindajad kasutasid seni dešifreerimata
lineaarkirja A, mükeenelased aga lineaarkirja B, mis dešifreeriti 1950.
aastatel. Minose kultuuri esindajad sulandusid ajapikku mükeenelaste hulka, kuid
1200. aasta paiku eKr, keset vägivaldseid sündmusi pronksiaja kollapsiks
nimetatud ajajärgul, varises Mükeene kultuur kokku. Pronksiaja kollapsi
murrangulistele sündmustele järgnes tume ajajärk, millest pole säilinud
kirjalikke allikaid.

Tumeda ajajärgu lõpuks peetakse traditsiooniliselt 776. aastat eKr, mil peeti
esimesed olümpiamängud. Homerosele omistatud Lääne kirjanduse alustekstid Ilias
ja Odüsseia arvatakse olevat kirjutatud 8. või 7. sajandil eKr. Tumeda ajajärgu
lõppedes tekkis Kreeka poolsaarel mitmeid kuning- ja linnriike, mis levisid
Musta mere rannikule, Lõuna-Itaaliasse (ladina Magna Graecia, ehk Suur-Kreeka)
ja Väike-Aasiasse. Need riigid ja nende kolooniad saavutasid jõukuse, mis tõi
kaasa seninägematu kultuuriarengu, mis väljendus arhitektuuris, näitekunstis,
teaduses, matemaatikas ja filosoofias. 508. aastal eKr kehtestas Kleisthenes
Ateenas maailma esimese demokraatliku valitsemiskorra.

500. aastaks eKr kontrollis Pärsia suurriik territooriumi, mis ulatus tänapäeva
Iraanist Põhja-Kreeka, Makedoonia, Ukraina, Bulgaaria ja Rumeeniani ning kujutas
sedasi ohtu Kreeka riikidele. Väike-Aasias asunud Kreeka linnriikide püüdlus
kukutada Pärsia võimu luhtus ning pärslased tungisid 492. aastal eKr oma
vägedega Kreeka maismaaossa, kuid olid sunnitud siiski 490. aastal Maratoni
lahingus saadud kaotuse järel taanduma. 480. aastal eKr tungisid Pärsia väed
uuesti Kreekasse ja hoolimata Leonidas I juhitud spartalaste kangelaslikust
vastupanust Termopüülide lahingus, vallutasid pärslased sel korral Ateena.

Kreeklastel õnnestus 480. ja 479. aastal eKr võita Pärsia vägesid Salamise,
Plataia ja Mykale lahingus ning sundida neid teistkordselt Kreeka pinnalt
taanduma. Kreeka-Pärsia sõdades mängisid juhtivat rolli Ateena ja Sparta. Kuna
Kreeka oli killustatud mitmete väikeste riikide vahel, polnud haruldased ka
nende riikide omavahelised konfliktid. Kõige suuremat hävingut toonud
Kreeka-sisene sõda tol ajaperioodil oli Peloponnesose sõda (431–404 eKr), mille
võitis Sparta, tuues ühtlasi kaasa Ateena langemise Vana-Kreeka juhtiva jõu
kohalt. Nii Ateena kui Sparta loovutasid aga hiljem oma positsiooni Teebale ja
lõpuks Makedooniale. Makedoonia kuninga Philippos II juhtimisel loodi Korintose
Liiga, mis ühendas suurema osa tollasest Kreeka maailmast.

Philippos II tapeti 336. aastal eKr ja tema poeg Aleksander võttis üle Korintose
Liiga juhtohjad ning ründas 334. aastal eKr ühendatud Kreeka vägedega Pärsiat.
Pärast kreeklaste võite Granikose, Issose ja Gaugamela lahingus, marssisid
Kreeka väed Susasse ja Pärsia pealinna Persepolisesse. Aleksander Suure loodud
riik ulatus Kreekast Pakistanini ja lõunas Egiptuseni.

Aleksander plaanis vallutada ka Araabiat, kuid tema ootamatu surm 323. aastal
eKr tõi kaasa hoopis impeeriumi kokkuvarisemise, mis lagunes mitmeks
kuningriigiks. Tekkinud riikidest olid tuntuimad Seleukiidide riik ja
Ptolemaioste riik. Kreeklased rajasid ka Kreeka-Baktria kuningriigi ja
Kreeka-India kuningriigi Indias. Paljud kreeklased rändasid välja
Aleksandriasse, Antiookiasse, Seleukeiasse ja teistesse hellenistlikesse
keskustesse Aasias ja Aafrikas. Kuigi Aleksandri riigi poliitilist ühtsust ei
suudetud säilitada, tõid tema vallutused kaasa pea kaks sajandit väldanud
hellenistliku kultuuri ja kreeka keele domineerimise vallutatud aladel. Vahemere
idarannikul kestis see kohati tunduvalt kauemgi.

Aleksandri surma järel valitses Kreeka aladel segaduste aeg, kuid 276. aastaks
eKr haaras Makedoonia üle kontrolli Antigoniidide dünastia, mis põlvnes
Aleksandri väejuhist Antigonos Monophthalmosest. Nad suutsid kehtestada oma
ülemvõimu enamikes Kreeka linnriikides. Umbes aastast 200 eKr sekkus Kreeka
asjadesse järjest enam Rooma Vabariik, kes sõdis korduvalt Makedooniaga.
Makedoonlaste lüüasaamine Pydna lahingus märkis Antigoniidide võimu lõppu
Kreekas. 146. aastaks eKr oli Makedoonia juba Rooma provints ja ülejäänud
Kreekast sai Rooma protektoraat.

Kreeka anastamine viidi lõpule aastal 27 eKr, mil keiser Augustus annekteeris
ülejäänud Kreeka ja muutis selle Ahhaia senatiprovintsiks. Oma sõjalisest
üleolekust hoolimata imetlesid roomlased Kreeka kultuuri ja võtsid üle selle
saavutusi. Selle nähtuse kohta käib Horatiuse tuntud ütlus "Graecia capta ferum
victorem cepit" ('vangistatud Kreeka vangistas oma metsiku vallutaja'). Homerose
eeposed olid eeskujuks Vergiliuse "Aeneisele", ning ka Seneca noorema kirjutised
kandsid endas Kreeka mõjusid. Ka mitmed Rooma keisrid hindasid kõrgelt Kreeka
kultuuri. Keiser Nero külastas Kreekat aastal 66 ning osales olümpiamängudel,
kuigi reeglid keelasid mittekreeklaste osalemise. Keiser Hadrianus aga teenis
enne keisriks saamist Ateena eponüümse arhondina ning lasi sinna rajada ka
Hadrianuse värava. Hellenistliku ajajärku peetakse Kreeka teaduse, tehnoloogia
ja matemaatika kõrgajaks.

Kuigi kreekakeelsed asundused hellenistlikus idas olid kandva tähtsusega varase
kristluse levimisel 2. ja 3. sajandil ning mitmed varased kristlikud juhid ja
kirjutajad (eelkõige Püha Paulus) olid kreeka keele kõnelejad, ei pärinenud
keegi neist Kreekast. Paganluse poole hoidnud Kreekast ei kujunenud siiski
olulist kristlikku keskust ja mõnedki paganlikud usukombed jäid kasutusele 4.
sajandini; näiteks Peloponnesose kaguosa jäi paganlikuks 10. sajandini.

Rooma impeeriumi lagunemisel tekkinud Lääne-Rooma keisririik lakkas olemast 5.
sajandil, kuid Ida-Rooma keisririik ehk Bütsants (kuigi tollal nimetati seda
lihtsalt Rooma keisririigiks) jäi püsima aastani 1453. Õigeuskliku keisririigi
pealinn oli Konstantinoopol, kus oli kasutusel kreeka keel ja kultuur.

Alates 4. sajandist kannatasid keisririigi Balkanil asuvad alad, kaasa arvatud
Kreeka, barbarite sissetungide tõttu. Gootide ja hunnide rüüsteretked 4. ja 5.
sajandil ning slaavlaste sissetung Kreekasse 7. sajandil tõid kaasa keiserliku
võimu olulise nõrgenemise Kreeka poolsaarel. Slaavi hõimude invasiooni
tagajärjel säilitas keskvõim kontrolli üksnes saarte ja rannikualade (Ateena,
Kórinthos, Thessaloníki) üle. Mõned mägised piirkonnad pidasid omal käel vastu,
tunnustades jätkuvalt keisrivõimu. Neist aladest väljaspool tekkis teatav slaavi
asustus, kuid väiksemas mahus, kui seni arvatud on.

Bütsants asus 8. sajandi lõpul taastama oma kontrolli kaotatud provintside üle
ja järgnenud sajandi jooksul kehtestati järk-järgult keisrivõim kogu Kreeka
poolsaarel. Seda protsessi toetas Sitsiiliast ja Väike-Aasiast pärit
kreeklastest sisserändajate asumine Kreeka poolsaarele ning piirkonnas elanud
slaavlaste vangistamine ja ümberasustamine Väike-Aasiasse. Allesjäänud
slaavlased assimileerusid kreeklastega. 11. ja 12. sajandil pani poliitilise
stabiilsuse kasv Kreeka poolsaarel aluse majanduse arengule, mis ületas selgelt
Bütsantsi Väike-Aasia territooriumide majanduskasvu.

1204. aastal vallutasid ladinlased (ka frangid; Lääne-Euroopa ristisõdijad)
Neljanda ristisõja käigus Konstantinoopoli, ning suur osa Kreekast langes
peatselt frankide (tuues kaasa perioodi, mida tuntakse frankokraatia nime all)
või veneetslaste võimu alla. 1261. aastal taastati Bütsantsi keisririik
keskusega Konstantinoopolis ning osa Kreeka poolsaarest läks taas keisririigi
valdusse. Frankide Ahhaia vürstiriik Peloponnesosel jäi siiski oluliseks
piirkondlikuks jõuks veel 14. sajandilgi. Lisaks jäid Kreeka saared enamjaolt
Genova ja Veneetsia kontrolli alla.

14. sajandi jooksul kaotas Bütsants suure osa Kreeka poolsaarest serblastele ja
hiljem türklastele. 15. sajandi alguseks olid türklased oma valdusi sedavõrd
laiendanud, et Bütsantsile kuulus Kreekas veel vaid Morea despootkond
Peloponnesosel. Kui 1453. aastal langes osmanite kätte Konstantinoopol, jäi
Morea viimaseks Bütsantsi riigi piirkonnaks, mis veel türklastele vastupanu
osutas. Morea langemisega 1460. aastal oli osmanite riik vallutanud kogu Kreeka
mandriosa. Türgi vallutuste tõttu pagesid paljud kreeka õpetlased läände, viies
endaga kaasa teadmisi ja kirjandust kreeka kultuuri kohta, andes sel kombel oma
panuse renessansi arengusse.

Kuigi suurem osa Mandri-Kreekast ja Egeuse mere saared olid juba 15. sajandist
Türgi võimu all, jäid Küpros ja Kreeta Veneetsia valdusse ja langesid
türklastele alles 1571. ja 1670. aastal. Ainsad Kreeka alad, mis ei langenud
Osmanite riigi kätte, olid Joonia saared, mis kuulusid 1797. aastani
Veneetsiale, seejärel Prantsusmaale ja alates 1809. aastast Suurbritanniale, kes
need 1864 pidulikult Kreeka kuningriigile üle andis.

Kui Joonia saartel ja Konstantinoopolis elanud kreeklased olid üldiselt heal
majanduslikul järjel ning nad töötasid sageli Türgi riigiaparaadis (fanarioodid)
olulistes ametites, siis Mandri-Kreeka elanikud kannatasid kõrgete maksude all
ning hiljem, pärusmõisate tekkimisega Osmanite riigis, langesid maal elavad
kreeklased sisuliselt pärisorjusse.

Kuigi Osmanite riik ei kohustanud mittemoslemeid usku vahetama, viis kristlaste
diskrimineerimine siiski nende astumiseni islami usku. Sageli tehti seda vaid
näiliselt ning 19. sajandil levis tagasi kristlusse astumine.

Türgi valitsuse olemus Kreekas erines piirkonniti. Mõnedes linnades olid ametis
sultani nimetatud asevalitsejad, mitmetes teistes (näiteks Ateena) olid aga
iseseisvad omavalitsused. Mägiprovintsid sisemaal ja mitmetel saartel säilitasid
mitmete sajandite jooksul tegeliku sõltumatuse Türgi keskvõimust.

Kui Osmanite riik sõdis teiste riikidega, asusid kreeklased reeglina türklaste
vastu sõdima. Kreeka revolutsioonile eelnes hulk konflikte, milles kreeklased
võitlesid Osmanite riigi vastu – Epeirose talupoegade ülestõus (1600–1601),
Morea sõda (1684–1699) ning Venemaa mahitatud Orlovi mäss (1770), mille
eesmärgiks oli lammutada Türgi impeerium Venemaa huvides. Türgi väed surusid
kõik need vastuhakud julmalt maha.

18. sajandil kerkis Kreekas esile laevandusega jõukaks saanud kaupmeeskond.
Kreeka kaupmehed domineerisid Türgi-siseses kaubanduses, nad lõid sidemeid
Vahemere piirkonnas, Balkanil ja Lääne-Euroopas. Kaupmeeste kaudu jõudsid
kreeklasteni ka reformatsiooni- ja valgustusajastu ideed, samuti Prantsuse
revolutsiooni ideaalid ning rahvusromantiline maailmakäsitlus. 18. sajandi lõpus
avaldas Rigas Feraios Viinis mitmeid dokumente, mis käsitlesid Kreeka
iseseisvust, sealhulgas ka rahvushümni, ning tõid esile esimese detailse Kreeka
kaardi. Rigas Feraiose mõrvasid 1798. aastal Türgi agendid..

1814. asutati salaorganisatsioon Filiki Eteria (Sõprade Ühing), mille eesmärk
oli Kreeka vabastamine. Ühing plaanis läbi viia revolutsiooni Peloponnesosel,
Doonau vürstiriikides ja Konstantinoopolis. 6. märtsil 1821 puhkeski Alexandros
Ypsilantise juhtimisel ülestõus Doonau vürstiriikides, kuid Türgi väed surusid
selle peatselt maha. Sündmused põhjas kannustasid Peloponnesose kreeklasi ning
17. märtsil 1821 kuulutasid maniotid Osmanite riigile sõja.

Kuu lõpuks oli ülestõus levinud üle kogu Peloponnesose ning oktoobriks
vallutasid kreeklased Theodoros Kolokotronise juhtimisel Tripolitsa. Peagi
järgnesid ülestõusud Kreetal, Makedoonias ja Kesk-Kreekas, mis küll maha suruti.
Kreeka ülestõusnute laevastik tegutses edukalt Egeuse merel Türgi laevastiku
vastu ja takistas neid meritsi lisavägesid toomast. 1822. ja 1824. aastal
rüüstasid türklased ja egiptlased Kreeka saari, muuhulgas Chiost ja Psarat ning
korraldasid kohaliku elanikkonna vastu tapatalgud. Need sündmused ajendasid
Lääne-Euroopat asuma ülestõusnute poolele.

Kuid peagi tekkisid erinevate kreeka rühmituste vahel vastuolud, mis viisid kahe
järjestikuse kodusõjani. Sultan Mahmud II pidas läbirääkimisi Egiptuse
asevalitseja Muhammad Ali Pašaga, kes saatis väed oma poja Ibrahim Paša
juhtimisel Kreekasse ülestõusu maha suruma, saades sultanilt vastutasuks
maa-alasid. Ibrahim maabus Peloponnesosel 1825. aasta veebruaris ja saavutas
kiirelt edu – aasta lõpuks oli suurem osa Peloponnesose poolsaarest Egiptuse
vägede kontrolli all. Mesolongi linn, mida türklased olid alates 1825. aasta
aprillist piiranud, langes 1826. aasta aprillis. Ja kuigi Ibrahim sai Manis
lüüa, oli ta suutnud suurema osa ülestõusust maha suruda ja ka Ateena tagasi
vallutada.

Pärast aastatepikkusi läbirääkimisi otsustasid Venemaa, Suurbritannia ja
Prantsusmaa sekkuda konflikti ja iga riik saatis Kreekasse oma laevastiku.
Saanud teada, et Türgi-Egiptuse laevastik plaanis rünnata Hydra saart,
otsustasid liitlased nendega lahingusse astuda. Navarino lahes aset leidnud
lahingus hävitati Türgi-Egiptuse laevastik. Prantsuse sõjavägi sisenes
Kreekasse, et tagada Egiptuse vägede lahkumine. Kreeklased vabastasid 1828.
aastaks ka Kesk-Kreeka. Kreeka riiki tunnustati 1830. aastal Londoni protokolli
alusel.

1827. aastal valiti Korfult pärit Ioánnis Kapodístrias vastse vabariigi
esimeseks kuberneriks. 1832. aasta Londoni konverentsil otsustasid suurriigid
(Suurbritannia, Prantsusmaa, Venemaa) pakkuda Kreeka trooni Baieri prints Ottole
ja selle sammuga Kreekas monarhia kehtestada. 1843. aasta ülestõusu tagajärjel
kehtestati riigis konstitutsiooniline monarhia ja asutati parlament.

Otto kukutati 1862. aastal oma autoritaarse valitsemisstiili tõttu ja aasta
hiljem asendati Taani prints Vilhelmiga, kes sai kuningaks Geórgios I nime all
ja sai brittidelt troonileasumiskingiks Joonia saared.

Korruptsioon ja peaministerCharílaos Trikoúpise valitsuse suured kulutused
infrastruktuurile (näiteks Korintose kanali rajamine) koormasid liialt Kreeka
nõrka majandust ning 1893. aastal oldi sunnitud kuulutama välja riigi
maksejõuetus.

19. sajandil oli Kreekas aktuaalne ka keeleküsimus – kreeklaste enamus rääkis
rahvakeelt dimotiki't, kuid riigi eliit pidas seda talupoegade keeleks ja soovis
taastada vanakreeka keele positsiooni. Valitsusdokumente ja ajalehti antigi
välja katharevusas, mis matkis vanakreeka keelt ja oli mõistetav väiksele osale
rahvastikust. Liberaalid pooldasid dimotiki kasutamist riigikeelena, kuid
konservatiivid ja õigeusu kirik seisid sellele vastu ja kui 1901. aastal tõlgiti
Uus Testament dimotikisse, puhkesid Ateenas rahutused, mis kukutasid valitsuse.
Keeleküsimus jäi Kreeka poliitikas aktuaalseks 1970. aastateni.

Osa Kreeka alasid oli 19. sajandi teisel poolel siiski veel Türgi võimu all.
Aastail 1866–1869 toimus Kreetal ülestõus Osmanite võimu vastu. Kui 1877. aastal
puhkes Vene-Türgi sõda, toetasid kreeklased Venemaad, kuid kuna Kreeka oli
liialt vaene ja pelgas Briti interventsiooni, ei astutud ametlikult sõtta. 1881.
aastal sai Kreeka endale Berliini leppega määratud Tessaalia ja väikese osa
Epeirosest, kuid lootus saada endale ka Kreeta ei täitunud.

Kreeta kreeklased siiski korraldasid regulaarselt ülestõuse ning 1897. aastal
kuulutas Kreeka valitsus Türgile sõja. Kehva väljaõppe saanud ja puudulikult
varustatud Kreeka armee sai sõjas Türgilt lüüa. Taas sekkusid sündmustesse
suurriigid, mistõttu Kreeka pidi Türgile loovutama vaid vähesed piirialad, samas
kui Kreetal kehtestati autonoomne riik, mida valitses Kreeka prints Geórgios.

Balkani sõdade lõpuks oli Kreeka territoorium ja elanikkond suurenenud.
Esimesele maailmasõjale eelnenud aastail domineerisid Kreeka poliitikas
vastuolud kuningas Konstantínos I ja populaarse peaministri Elefthérios
Venizélose vahel, kel olid erimeelsused riigi välispoliitika osas. Riik jagunes
kahte ossa ning Esimese maailmasõja ajal oli riigil ajutiselt koguni kaks
valitsust. Saksameelsed rojalistid valitsesid Ateenas ja britimeelsed Venizélose
pooldajad valitsesid Thessaloníkis. Kaks valitsust ühinesid 1917. aastal, mil
Kreeka ametlikult Antandi poolel sõtta astus.

Esimese maailmasõja järel üritas Kreeka hõivata territooriume Väike-Aasias, kus
oli tollal suur kreeka elanikkond, kuid sai Kreeka-Türgi sõjas lüüa. Lausanne'i
rahuleppe alusel saadeti Kreeka türklased Türki ja Türgi kreeklased Kreekasse.
Tol perioodil hukkus sadu tuhandeid Pontose kreeklasi (Kreeka genotsiid).
Järgnenud aastad kujunesid ebastabiilseiks ning 1,5 miljoni Türgist tulnud
kreeka põgeniku sobitamine Kreeka ühiskonda kujunes keerukaks ülesandeks.

Ebaõnnestunud sõda Väike-Aasias viis 1924. aastal monarhia kaotamiseni
rahvahääletuse teel ja Teise Kreeka Vabariigi väljakuulutamiseni. Peaminister
Geórgios Kondýlis sai 1935. aastal võimule ja likvideeris omakorda vabariigi
ning taastas rahvahääletusega monarhia. 1936. aastal toimus riigipööre ning
võimule tõusis Ioánnis Metaxás ja kehtestas riigis diktatuuri, mida tuntakse 4.
augusti režiimi nime all. Hoolimate diktatuurist säilitas Kreeka head suhted
Suurbritanniaga ja ei loonud liitlassuhteid teljeriikidega.

28. oktoobril 1940 nõudis fašistlik Itaalia Kreeka alistumist, kuid Kreeka
valitsus keeldus ning puhkenud Kreeka-Itaalia sõjas löödi Itaalia väed
Albaaniasse, mida võib pidada liitlasvägede esimeseks võiduks teljeriikide üle
Euroopa pinnal. Kreeklaste võitlus ja võit said maailmas suure tunnustuse
osaliseks. Tuntuimaks võib pidada Winston Churchilli ütlust: "Me ei ütle, et
kreeklased võitlesid nagu kangelased, kuid me ütleme, et kangelased võitlevad
nagu kreeklased." Ka Charles de Gaulle tunnustas ametlikus teadaandes Kreeka
võitu Itaalia üle. Saksamaa saatis seejärel kiiresti oma sõjajõud Kreekasse ja
hoolimata kreeklaste ägedast vastupanust, eriti Metaxáse liinil, langes riik
sakslaste võimu alla. 11. detsembril Riigipäeva ees peetud kõnes tunnustas Adolf
Hitler Kreeka sõdureid ja nimetas neid senistest vastastest vapraimateks.

Okupeeritud Kreekas jätsid sakslased enda hallata Ateena ja Thessaloníki ning
ülejäänud provintsid anti Itaaliale ja Bulgaariale, kes olid Saksamaa liitlased.
1941.–1942. aasta talvel hukkus üle 100 000 kreeklase nälja tõttu, samuti hukkus
tuhandeid inimesi natside ja kollaborantide tegevuse läbi. Suurem osa Kreeka
juute küüditati ja hukati koonduslaagrites. Samal ajal tegutses Kreekas ka
vastupanuliikumine. Saksa vägede korraldatud massimõrvadest on tuntumad Kommeno
massimõrv (317 tapetut), Viannose holokaust (üle 500 tapetu), Kalavryta
massimõrv, Distomo massimõrv (218 tapetut) ja Kedrose holokaust (164 tapetut).
Okupatsiooni ajal hukkasid sakslased 21 000, bulgaarlased 40 000 ja itaallased
9000 kreeklast.

Okupatsiooni lõppedes puhkes Kreekas kodusõda kommunistide ja antikommunistide
vahel, mis tõi kaasa majandusraskused ja tõsised sotsiaalsed pinged parem- ja
vasakpoolsete vahel. Järgmise kahekümne aasta jooksul tõrjuti vasakpoolsed
valitsevast poliitikast kõrvale ning Kreekat saatis tugev majanduskasv, mis
vähemalt osaliselt oli tingitud Marshalli plaanist.

Kuningas Konstantínos II saatis juulis 1965 laiali Geórgios Papandréou
tsentristliku valitsuse, mis tõi kaasa rahutu aja Kreeka poliitikas ja
kulmineerus 21. aprillil 1967 riigipöördega ning Kolonelide diktatuuriga. 17.
novembril 1973 suruti vägivaldselt maha Ateena üliõpilaste meeleavaldus, mille
järel tõusis järjekordse riigipöördega võimule veelgi rangemate vaadetega
brigaadikindral Demetrios Ioannides. 20. juulil 1974 vallutas Türgi Küprose, mis
viis omakorda Kreeka diktatuuri langemiseni.

Endine peaminister Konstantínos Karamanlís kutsuti tagasi Pariisist, kus ta oli
elanud eksiilis 1963. aastast. 17. novembril 1974, üliõpilaste ülestõusu
esimesel aastapäeval, peeti esimesed mitme parteiga valimised. Rahvahääletusel
otsustati, et monarhiat enam ei taastata ning 11. juunil 1975 võeti vastu
demokraatlik ja vabariiklik konstitutsioon.

Samal ajal asutas Andréas Papandréou Ülekreekalise Sotsialistliku Liikumise
(PASOK), vastukaaluks Karamanlíse Uue Demokraatia parteile. Need kaks erakonda
on sealtmaalt olnud vaheldumisi Kreeka valitsuses.

1980. aastal ühines Kreeka taas NATO-ga ning 1. jaanuaril 1981 sai temast kümnes
Euroopa Majandusühenduse liige, millele järgnes stabiilne majanduskasvu periood.
Investeeringud tööstusse ja infrastruktuuri, Euroopa Liidu toetused ning
turismi, laevanduse ja teenindussektori areng tõid kaasa elatustaseme tugeva
tõusu. Ajalooliselt pingelised Kreeka-Türgi suhted paranesid 1999. aastal, mil
mõlemat riiki tabasd järjestikku maavärinad ja viis lõpuks selleni, et Kreeka
võttis tagasi oma veto Türgi soovilt liituda Euroopa Liiduga. Kreeka võttis
2001. aastal käibele euro ja 2004. aastal toimusid riigis Ateena olümpiamängud.

Kreekat tabas rängalt Suur majandussurutis ja riik oli kesksel kohal Euroopa
võlakriisi kujunemisel. Kreeka valitsusvõlakriis, sellele järgnenud
majanduskriis ja protestilaine mõjutasid tugevalt riigi sisepoliitikat ja on
ohustanud alates 2010. aastast korduvalt Euroopa ja globaalset finantsturgu.



https://et.wikipedia.org/wiki/Kanada

Kanada (soovitatav hääldus: esisilbirõhuga [kanada]) on riik Põhja-Ameerika
põhjaosas, mille koosseisu kuulub kümme provintsi ja kolm territooriumi. Selle
rannikut ümbritsevad Vaikne ookean läänest, Põhja-Jäämeri põhjast ja Atlandi
ookean idast.

Kanada üldpindala on 9 985 000 km² ja selle näitaja järgi see on maailmas
Venemaa järel teine. Maismaapindala järgi (9 093 000 km²) on Kanada maailmas
neljas. Samuti on see maailma kõige pikema rannajoonega riik (202 080 km) .

Kanadal on pikad rannaalad nii Põhja-Jäämere, Atlandi kui ka Vaikse ookeani
ääres, samuti kaks teineteisest lahus paiknevat maismaapiiri USA-ga. Lääneservas
piirneb Kanada Alaska osariigiga (piiri pikkus on 2477 km), peamine piir
naabriga jookseb aga 6416 km pikkuselt mööda riigi lõunaosa. Nii on Kanada
maismaapiir USA-ga maailma suurim kahe riigi vaheline piir (8893 km).

Tuhandeid aastaid elasid praeguse Kanada territooriumil põliselanikkonna
erinevad hõimud. Alates 15. sajandi lõpust asutati Atlandi ookeani rannikule
Inglismaa ja Prantsusmaa kolooniaid. Mitmesuguste konfliktide tulemusena
Suurbritanniale kuuluvad Põhja-Ameerika territooriumid kasvasid või vähenesid
kuni 18. sajandi lõpuni. Vastavalt 1. juulil 1867 vastu võetud Briti
Põhja-Ameerika aktile ühinesid kolm kolooniat ja moodustasid föderatiivse Kanada
Dominiooni. Nii algas provintside ja territooriumide ühinemise ja uue
omavalitsusliku dominiooni moodustamise protsess. 1931. aasta Westminsteri
Statuudi alusel tunnistas Suurbritannia Kanada riiklikku iseseisvust, aga
täiesti iseseisvaks sai Kanada alles 1982. aastal, kui võeti vastu seadus, et
Kanada parlament omab õigust põhiseadust muuta sõltumata Briti parlamendist.

Kanada on föderatiivne parlamentaarne demokraatia ja konstitutsiooniline
monarhia, nüüdisaegne riigipea on Kuninganna Elizabeth II. Riigis on ametlikult
kaks riigikeelt. Kanada rahvastiku rahvuslik koosseis on üks mitmekesisemaid ja
multikultuurilisemaid maailmas tulenevalt mahukast sisserändest. 2015. aasta
seisuga on rahvaarv umbes 35 miljonit inimest. Kanada majanduse arengutase on
kõrge ja majandus on üks maailma suurimaid. Seda toetavad rikkalikud loodusvarad
ja hästi arenenud rahvusvahelise kaubanduse võrk. Pikaajalised ja mitmekülgsed
suhted USA-ga on mõjutanud ulatuslikult riigi majandust ja kultuuri.

Kanada on arenenud riik, kus inimeste tervise tase on üks parimatest maailmas,
SKT inimese kohta järgi on ta 10. kohal ja inimarengutaseme järgi 8. kohal.
Vastavalt rahvusvahelistele uuringutele on Kanadal kõrgel tasemel valitsuse
läbipaistvus, kodanikuõigused, elukvaliteet, majanduse vabadus ja haridus.
Kanada on Rahvaste Ühenduse liige ja kuulub mitme rahvusvaheliste
organisatsioonide koosseisu, sh on Kanada NATO, G8, G10, G20, NAFTA ning Aasia
ja Vaikse Ookeani Majanduskoostöö liige.

Nimi Canada ehk Kanada pärineb St. Lawrence'i irokeeside sõnast kanata, mis
tähendab 'küla' või 'asula'. 1535. aastal kasutasid toonased Quebeci piirkonna
põliselanikud seda sõna selleks, et suunata prantsuse maadeavastaja Jacques
Cartier Stadacona küllasse. Hiljem kasutas Cartier sõna Canada viidates mitte
ainult sellele konkreetsele külale, vaid kogu piirkonnale, mille omanikuks oli
Stadacona pealik Donnacona. Alates 1545. aastast on Euroopa raamatutes ja
kaartidel viidatud sellele piirkonnale kui Canadale.

17. sajandil ja 18. sajandi alguses viitas "Canada" Uus-Prantsusmaale, mis
paiknes Saint Lawrence'i jõe piirkonnas. 1791. aastal moodustati piirkonnas kaks
Briti kolooniat nimedega Ülem-Kanada ja Alam-Kanada üldnimega The Canadas; selle
nimega oli see kuni nende ühinemiseni Briti Kanada provintsiks 1841. aastal.
1867. aastal rajati Kanada Konföderatsioon ja hakati kasutama nime Canada uue
riigi ametliku nimena, aga sõna dominioon viitas riigi statuudile. Kui Kanada
kinnitas oma iseseisvust ja Suurbritanniast eraldumist, hakkas föderaalvalitsus
üha enam kasutama ametlikes dokumentides ja lepingutes lihtsalt nime Canada.
Seda muutust peegeldas rahvusliku puhkepäeva dominiooni päeva ümbernimetamine
Kanada päevaks aastal 1982.

Peaaegu poole mandriosast hõlmab suur Kanada kilp ehk Laurentia kiltmaa – avar,
harvade kõrgendikega tasandik. Jääajast on sinna jäänud palju järvi ning
kärestikulisi jõgesid. Kilbist läänepool laiuvad Suurtasandiku preeriad. See on
tõeliselt viljakas piirkond. Veel kaugemal läänes, Vaikse ookeani ääres asub
mägismaa, mida piiravad Kaljumäestik ning Rannikuahelik. Suure järvistu ümbruses
ja Saint Lawrence'i jõe äärsel madalikul valitseb hea kliima ja seepärast on ka
sealsed maad üles haritud ning sinna on koondunud suurem osa rahvastikust.
Lõpuks, Atlandi ranniku provintsid ning riigi idapoolsemad saared kujutavad
endast madalate, rannikuga paralleelselt kulgevate Apalatši mägede jätku.

Kanada rannikud, eriti aga arktiline, on tugevasti liigestatud ja nende lähedal
asub arvukalt saari. Atlandi rannikul on tähtsaimad Newfoundlandi, Cape Bretoni,
Prints Edwardi ning Anticosti saar ja Nova Scotia poolsaar. Vaikse ookeani
ranniku lähedal asuvad Vancouveri saar ja Kuninganna Charlotte'i saarestik.
Arktikas asub õige mitu peaaegu asustamata hiigelsaart (Baffini saar, Victoria,
Ellesmere jt).

Kanadas on palju suuri järvi ja veerikkaid jõgesid. Sügavale sisemaale ulatub
Põhja-Jäämere Hudsoni laht.

Eriti tähtis on Suurt järvistut Atlandi ookeaniga ühendav Saint Lawrence'i jõgi
oma laia viljaka oru ning arvukate lisajõgedega. Neist Ottawa, Saguenay ja St
John suubuvad Atlandi ookeani, Saskatchewan voolab Winnipegi järve; Nelson
ühendab Winnipegi Hudsoni lahega.

Kanada suurim jõgi on siiski Mackenzie, mis koos lisajõgedega seob enamikku
Kanada kilbil asuvaid järvi ja viib oma vee jäämerre.

Riigi arvututest jõgedest ja jõekestest tuleb veel nimetada Yukoni ja Columbiat,
mis jõuavad mereni juba USA rannikul.

Kanada on kõige järverikkam maa maailmas, neid on seal umbes 200 000. Kokku on
riigi pindalast järvede all 891 163 km². See on palju suurem pindala kui kogu
Hispaania ja umbes sama suur kui Pakistan või Türgi. Kagupiiril asub Suur
järvistu.

Peaaegu poolt Kanada territooriumi katavad metsad. Põhjas levib arktiline ja
lähisarktiline taimestik, tasandikuprovintsides rohtlad. Tihedates okas- ja
väärispuumetsades kasvavad kuused, tsuugad, palsamnulud, mitut liiki mände ja
seedreid.

Metsloomi on ohtralt. Liigiliselt on loomastik üsna samasugune nagu Euroopa ja
Aasia jahedamates piirkondades. Imetajaid on looduses 193 liiki. Kanada metsades
võib kohata väikseid tamme ehitavaid kopraid, samuti kärplasi (naaritsaid,
kärpe, nugiseid), kelle karusnahka ammust aega väga hinnatakse. Veel asustavad
Kanada metsi ameerika karud baribal ja grisli, ilves, koiott, rebane, skunk,
karibu ja urson. Avamaastikul saab imetleda tundrakaribut, põtra, piisonit.
Kaugel põhjas võib kohata võimsat jääkaru. Läänepoolsetes mägedes elab ohtralt
just neile aladele iseloomulikke lumelambaid ja -kitsi. Riigis on kohatud 665
liiki linde, neist pesitsevaid 310 liiki. Roomajaid (sh maolisi) on rohkem kui
39 liiki ja kahepaikseid 42 liiki.

Nüüdisaegse Kanada põlisrahvaste hulka kuuluvad Kanada indiaanlased (atabaskid,
algonkinid, irokeesid jpt), inuitid ja mestiitsid. Mestiitsid on segaverelised
inimesed kelle esivanemad sündisid 17. sajandi keskel kui Euroopa asunikud
abiellusid Kanada indiaanlaste ja inuiti naistega. Arheoloogiliste uuringute ja
geneetilise analüüsi abil määrati inimeste kohalolekut Yukoni põhjaosas alates
13 000–12 000 eKr ja Ontario lõunaosas alates 7500 eKr. Need esimesed asunikud
astusid Kanadasse Beringia läbi Beringia maismaasilla üle. Paleoindiaanlaste
arheoloogilised kohad nagu Old Crow' tasandikud ja Bluefish koopad on kaks
vanimat inimeste elukohta Kanadas. Kanada põlisrahvaste ühiskonnale oli
iseloomulikud alaline asustus, põllumajandus, keeruline sotsiaalne hierarhia ja
kaubavahetusvõrgud. Euroopa maadeavastajate saabumisajaks 15. sajandi lõpus ja
16. sajandi alguses oli mõned nendest kultuuridest juba kadunud ja neid avastati
vaid arheoloogiliste uuringute kaudu.

Selleks ajaks, kui oli rajatud Euroopa asunikute esimesed asulad, oli Kanada
põliselanikke rahvaarv hinnanguliselt 200 000 ja kahe miljoni vahel, Kanada
põlisrahvaste Kuninglik komisjon aktsepteeris arvu 500 000 inimest. Euroopa
koloniseerumise tagajärjel kannatasid Kanada põliselanikud uute asukate poolt
sisse toodud nakkushaiguste (nt gripp, leetrid ja rõuged) korduvate puhangute
käes, mille vastu puudus nendel looduslik immuniteet. Selle tagajärjel vähenes
sajandite jooksul pärast eurooplaste saabumist rahvaarv 40–80% võrra.

Välja arvates mõningaid konflikte Euroopast päritoluga kanadalaste suhted
indiaanlaste ja inuitidega oli suhteliselt rahulikud. Euroopa asunikke ja Kanada
põliselanikke vastasmõjud algasid eurooplaste kolonisatsiooni perioodi jooksul.
Selle perioodi vältel Euroopa asunikke vastasmõju inuitidele oli piiratud.
Alates 18. sajandi lõpust Euroopast päritoluga kanadalased julgustasid Kanada
põliselanikke nende oma kultuuri omastada. Need üritused jõudsid kõrgpunkti 19.
sajandi lõpus ja 20. sajandi alguses sunnitud integratsiooni ja ümberpaigutuse
kujul.

Eurooplastest jõudsid esimestena tänapäeva Newfoundlandi rannikule L'Anse aux
Meadowse viikingid 1000. aasta paiku, kelle avastatud Vinland, Markland ja
Helluland asusid tõenäoliselt tänapäeva Kanada alal.

1497 maabus inglaste teenistuses olev itaallane Giovanni Caboto (John Cabot)
Newfoundlandis või Nova Scotias, ning kuulutas maa Newfoundlandina Inglise
krooni omandiks. </ref> 16. sajandi alguses rajati Atlandi ookeani rannikul
ajutisi eelposte vaala- ja kalapüügil baskide ja Portugali meremehed.

1534 jõudis prantsuse maadeuurija Jacques Cartier Saint Lawrence'i lahe kaldale,
kuhu ta paigaldas 10 meetri kõrguse risti sõnadega "Elagu Prantsusmaa kuningas",
ja võttis territooriumi kuningas François I valdusse. Püsivat asustust sinna ei
tekkinud, kuid 16. sajandil väitsid nii Inglismaa kui ka Prantsusmaa omavat
alasid tänapäeva Kanadas.

1583. aastal kuulutas Sir Humphrey Gilbert vastavalt kuninganna Elizabeth I
kuninglikule eelisõigusele Saint John'si esimesena Inglismaa kuningriigi
kolooniana Põhja-Ameerikas.

Prantsuse maadeuurija Samuel de Champlain jõudis Kanadasse aastal 1603 ja asutas
esimesi Euroopa asunikke püsivaid asulaid Port Royali Nova Scotia poolsaarel
1605 (koos Pierre Duguaga) ja Quebeci 1608.

Inglased rajasid 1628. aastal Nova Scotia koloonia ning asundusi Atlandi ookeani
rannikule ja Hudsoni lahe äärde.

Inglismaa kuningas Charles II andis 1670. aastal Ruperti maal Hudsoni lahe
kompaniile kaubandusmonopoli.

1689. aastal alanud Prantsusmaa ja Inglismaa vahelises sõjas kaotas Prantsusmaa
osa oma Kanada valdustest. Viimased osad Uus-Prantsusmaast läksid Inglismaa
valdusse 1763. aastal.

Kanada rahvaarv oli 2006. aasta rahvaloenduse andmeil 31 612 897 ja 2011. aasta
rahvaloenduse andmeil 35 158 304.

Kanadalasteks nimetatakse Kanada kodanikke. Kanada on paljurahvuseline ühiskond,
mille rahvastik koosneb põliselanikest ning immigrantide järeltulijatest.
Päritolu järgi on suurimad rühmad inglise, prantsuse, šoti, iiri, saksa, itaalia
ja hiina päritolu kanadalased. Paljud immigrandid on säilitanud oma identiteedi
ja elavad sageli kompaktsete rühmadena. Eesti päritolu kanadalasi oli 2001.
aastal 22 085, neist 9645 nimetas oma päritoluks ainult Eestit. 2006. aastal
olid samad näitajad 23 930 ja 8440.

57% Kanada elanikest räägib emakeelena inglise keelt, 22% prantsuse keelt, 20%
muid keeli ja 1,2% mitut keelt. Prantsuskeelsed kanadalased elavad valdavalt
Québecis (80% elanikest).

Peamised tööstuspiirkonnad on Ontario provints ning Québeci provintsi lõunaosa,
kus valmib ligikaudu 70% riigi tööstustoodangust.

Tähtsaim Kanada-sisene kauba- ja laevatee on Saint Lawrence'i jõgi, mis on
ühenduslüliks rohkem kui 4000 km pikkusele laevatatavale veeteele, ühendades
omavahel Suure järvistu ja Atlandi ookeani.

1996. aastal oli Kanada ekspordi maht 185 miljardit dollarit. Peamised
eksporditavad kaubad olid ajalehepaber, paberipuit, nafta, maagaas, alumiinium
ja masinad ning nende osad. Nende toodete suurimad importijad Kanadast olid USA,
Jaapan, Suurbritannia, Saksamaa, Lõuna-Korea, Holland ja Hiina.

Impordi maht oli 1996. aastal 166,7 miljardit dollarit. Tähtsaimad sisseveetavad
kaubad olid õli, kemikaalid, arvutid, telekommunikatsioonivahendid ja ka
igasugused mootorid. Suurimateks kaubanduspartneriteks olid USA, Jaapan,
Suurbritannia, Saksamaa, Prantsusmaa, Mehhiko, Taiwan ja Lõuna-Korea.



https://et.wikipedia.org/wiki/Inglismaa

Inglismaa on Suurbritannia ajalooline osa. See on teistest osadest – Šotimaast,
Walesist ja Põhja-Iirimaast – nii rahvaarvult kui ka pindalalt suurem, hõlmates
kaks kolmandikku Suurbritannia saare lõunaosast.

Inglismaa deviis on Dieu et mon droit (prantsuse keeles: "Jumal ja minu õigus").

Suurim linn on London, mis on ka kogu Suurbritannia ja Põhja-Iiri
Ühendkuningriigi pealinn.

Praegu on Inglismaa territoorium jaotatud üheksaks regiooniks. Kuid peale ühe
regiooni (Suur-London), ei oma teised regioonid haldusfunktsioone, olles
eelkõige territoriaalsed ja statistilised üksused.

Aastail 1994–2011 omasid Inglismaa regioonid mingil määral halduslikku rolli
Suurbritannia valitsuse poliitika elluviimisel; neid nimetati ka
valitsusregioonideks (government office regions).

Enam-vähem samal ajavahemikul tegutsesid regioonides (välja arvatud
Suur-Londonis, kus haldusorganid valiti teisiti) regionaalsed assambleed
(regional assemblies), mille koosseis täideti kaudsete valimiste teel.

Inglismaa regioonid on ühtlasi ka Euroopa Liidu statistiliste
territoriaaljaotuste nomenklatuuri taseme NUTS 1 regioonid.

Inglismaa haldusjaotus ühtib praktiliselt kohaliku omavalitsuse struktuuriga,
mille järgi eristatakse krahvkonna-, ringkonna- ja vallatasandit. Esimesed kaks
on põhitasandid, mistõttu sageli kasutatakse Inglismaa omavalitsusstruktuuri
iseloomustamiseks väljendeid "kahetasandiline" või "ühetasandiline".

1990. aastatel lisandus kohaliku omavalitsuse süsteemis uus omavalitsusüksuse
tüüp – tervikomavalitsus (unitary authority), kus ringkonna- ja
krahvkonnatasandi haldusfunktsioonid on ühitatud.

Inglismaal on pärast viimaseid reorganiseerimisi 2009. aastal 354 põhilist
omavalitsusüksust (principal local authority). Nende hulka kuuluvad 27
mittelinnkrahvkonda, 201 mittelinnaringkonda, 36 linnkrahvkonna linnaosa, 55
tervikomavalitsust, Suur-London, selle 32 linnaosa ja 2 eristaatusega üksust.

Madalaima tasandi omavalitsusüksusteks on Inglismaal vallad (civil parishes),
millised on moodustatud põhiliselt mittelinnaringkondades ja
tervikomavalitsustes ja neid on Inglismaal kokku umbes 4500.

Krahvkond on olnud sajandeid Inglismaa põhilisim territoriaal-haldusüksus.
Tänapäeval nimetatakse neid põliseid krahvkondi ajaloolisteks krahvkondadeks.
Kohaliku omavalitsemise õigusaktiga reorganiseeriti need 1889. aastal
halduskrahvkondadeks (administrative counties) ja krahvkond-linnadeks (county
boroughs). Sellistena püsisid nad peaaegu muutumatult kuni 1974. aastani. Uue
kohaliku omavalitsemise õigusaktiga reorganiseeriti need linnkrahvkondadeks
(metropolitan counties) ja mittelinnkrahvkondadeks (non-metropolitan counties).

Aastal 1986 kaotasid linnkrahvkonnad oma haldusfunktsioonid. 1990. aastail
muudeti hulk mittelinnkrahvkondi tervikomavalitsusteks.

Ringkond (district) on olnud alates 1889. aastast kahetasandilises
omavalitsemisstruktuuris madalama tasandi omavalitsusüksuseks. Siis moodustati
neid halduskrahvkondades kolme tüüpi – linnringkonnad (urban districts),
maaringkonnad (rural districts) ja munitsipaallinnaosad (municipal boroughs).
Kuid kohaliku omavalitsemise õigusakt (1888) sätestas ka halduslikult
krahvkondadest sõltumatud ringkonnad – krahvkond-linnad (county boroughs).

Kõik eelpool nimetatud ringkonnatüübid kaotati 1972. aasta reformiga, et aastast
1974 moodustada linnkrahvkondades madalama tasandi üksused linnkrahvkonna
linnaosad (metropolitan boroughs) ja mittelinnkrahvkondades mittelinnaringkonnad
(non-metropolitan districts).

Vallad (civil parishes) on ringkondade ja tervikomavalitsuste allüksused, mille
keskmes on tavaliselt küla või väikelinn. Elanike arvult väga erinevad –
mõnesajast inimesest kuni mitmekümne tuhandeni. Näiteks, suurima elanikkonnaga
on Somersetis asuv merekuurort Weston-super-Mare, kus elab üle 70 000 inimese.

Suur-London (Greater London) on ainuslik haldusüksus. Aastal 2000 taastati 1986.
aastal kaotatud Suur-Londoni kõrgema tasandi haldusvõim, kuid juba piiratud
kujul. Täitevvõimu teostamiseks moodustati Suur-Londoni Administratsioon
(Greater London Authority).

Suur-London koosneb 32 linnaosast (London boroughs) ja eristaatust omavast City
of Londonist. Need 33 omavalitsusüksust on ringkonnatasandi üksused.

Monarhi osa Suurbritannia poliitilises elus ja riigipeana on tseremoniaalne.
Tseremoniaalsed on ka asehaldurkonnad (lieutenancy areas), milleks kogu riigi
territoorium on jaotatud. Neid territoriaalüksusi nimetatakse riigi erinevates
ajaloolis-geograafilistes piirkondades erinevalt, näiteks Inglismaal
tseremoniaalkrahvkondeks või ka geograafilisteks krahvkondadeks ning neisse
määrab monarh administratsiooniülemaks oma esindajana Lord Lieutenanti.

Keldi kultuur jõudis Britanniasse umbes 600 eKr. Uuem laine koos meisterliku
metallikunstiga, millest annavad tunnistust pronkspeeglid ja mustritega
kaunistatud kilbid, järgnes umbes 250 eKr. Lääne poole liikumine on jälgitav
Briti saarte keelte põhjal. Vanem oifeli keel peegeldub Iirimaa ja
Põhja-Britannia gaeli keeles, braitoni keelerühmast kujunesid aga välja kõmri,
korni ja bretooni keel ning ilmselt ka piktide keel mõnel pool Šotimaal. Kuid
roomlaste tulekuni ja ka sajandeid pärast seda, elasid keldid kõikjal üle kogu
Briti saarte. Seal, mandri lääneseval, Britannias ja Cornwallis, aga eelkõige
Walesis ja Iirimaal, leidsid keldid endale püsivama elupaiga.

Nimi "Britannia" on ladinakeelne. Seda kasutasid muinasroomlased alates umbes
55. aastast eKr. Nime päritolu ei ole teada, kuid arvatakse, et see tuleb keldi
sõnast Pritani 'värvitud': Briti saarte elanikud tegid kehamaalinguid ja
tätoveeringuid. Igatahes külastas vanakreeka meresõitja Pytheas 4. sajandil eKr
"Pretaani saari". Inglismaa on oma nime (ladina Anglia, inglise England) saanud
germaani hõimu anglite järgi. Anglid asusid teiste germaani hõimude seas
praeguse Inglismaa alale 5. sajandil ja rajasid seal kolm kuningriiki.

Suurbritannia saare lõunapoolse osa Inglismaa vallutasid Vana-Rooma keiser
Claudiusele allunud 4 leegionit väed 44. aastal. Alade lõplik alistamine kestis
ligi 40 aastat. Britannica provintsi valitsesid Rooma väejuhid Traianuse
(Vana-Rooma keiser, 98-117) ja Hadrianus (Vana-Rooma keiser, 117–138), kes pidas
korduvalt sõdu ka alistamata šoti hõimudega Suurbritannia saare põhjasosas.
Rooma riigi provintsi Britannia-valduste keskus oli 1.–5. sajandil London
(Londinium).

Rooma võimu all oleva territooriumi kaitseks ehitati saare keskossa Hadrianuse
vall. Rooma keisririigi lagunemise järel Ida-Rooma ja Lääne-Rooma keisririigiks
jäi Britannica Lääne-Rooma keisririigi koosseisu.

Anglid ja saksid rajasid Inglismaale rea kuningriike, millest traditsiooniliselt
loetletakse seitse (heptarhia): Northumbria, Mercia, Ida-Anglia, Essex, Kent,
Sussex ja Wessex. 927. aastal liitis kuningas Athelstan need Inglismaa
kuningriigiks. Skandinaaviast pärinevad viikingite esimesed rüüsteretked Briti
saartele olid 8. sajandi lõpul, peamiselt kirikutesse ja kloostritesse (mida
peeti rikkuse keskusteks). Anglosaksi kroonika ütleb, et püha Lindisfarne'i saar
rüüstati aastal 793. Rüüsteretked lõppesid siis praktiliselt umbes 40 aastaks;
kuid umbes aastast 835 hakkasid need toimuma üha regulaarsemalt. 860. aastatel
korraldasid taanlased rüüsteretkede asemel täiemahulise sissetungi. Aastal 865
saabus suur armee, ja kümne aasta jooksul langesid peaaegu kõik anglosaksi
kuningriigid sissetungijate kätte. Vaid Wessexi kuningriik suutis ellu jääda.
Wessexi anglosaksi kuningas Alfred moodustas 878 armee, mis võitis viikingite
armeed Edingtoni lahingus. Lõpuks andsid taanlased alla ja nende juht Guthrum
nõustus taanduma Wessexist ja ennast ristida laskma. Siis järgnes rahuleping
Alfredi ja Guthrumi vahel, milles sätestati piirid, mida pidid valitsema
taanlased (mis sai tuntuks kui Danelaw), ja alale, mida Wessex. Wessexi
kuningriik kontrollis osa keskmaast ja kogu lõunat (väljaarvatud Cornwall, mis
oli ikka veel brittide käes), samas taanlased hoidsid East Angliat ja põhja.

Skandinaavia viikingiajal sooritasid viikingid sõja- ja röövretki
Ida-Inglismaale, kus nad 9. sajandi teisel poolel allutasid Inglismaa
piirkondlikud kuningad ning kehtestasid aastateks 886–954 Ida- ja
Põhja-Inglismaal taanlaste ülemvõimu.

1066. aastal tungis Inglismaale Normandia hertsog Guillaume, alustades normanni
vallutust Inglismaal. Normandia hertsog Guillaume II vôitis Hastingsi lahingus
anglosakse ja tõusis 1066 Inglismaa troonile William I nime all. Normanni
dünastia valitses Inglismaal kuni Plantageneti dünastia tulekuni 1154. aastal.

1. mail 1707 ühinesid Šotimaa kuningriik ja Inglismaa kuningriik, mis alates
1603. aastast olid olnud personaalunioonis (Inglismaa ja Šotimaa monarhid: James
I, Charles I, Oliver Cromwell, Richard Cromwell, Charles II, James II, Mary II,
William III, Anne) – Suurbritannia kuningriigiks.



https://et.wikipedia.org/wiki/NATO

Põhja-Atlandi Lepingu Organisatsioon (ingl North Atlantic Treaty Organisation
(NATO), pr Organisation du Traité de l'Atlantique Nord (OTAN)) on sõjaline liit,
millele pandi alus 4. aprillil 1949 Põhja-Atlandi lepingu ehk Washingtoni
lepinguga. NATO kõrgeim organ on Põhja-Atlandi Nõukogu, mida juhib NATO
peasekretär. Organisatsioon põhineb kollektiivkaitsel, läbi mille liikmesriigid
nõustuvad välise rünnaku korral vastastikust kaitset osutama. NATO peakorter
asub Brüsselis. Viimati laienes NATO 2009. aastal, kui liitusid Albaania ja
Horvaatia. Lisaks liikmesriikidele osaleb NATO rahupartnerlusprogrammis veel 22
riiki.

Kuni Korea sõjani oli NATO peaasjalikult poliitiline organisatsioon.
Militaarstruktuur ehitati üles USA juhtimisel. Külma sõja käigus tekkinud
vastasseis viis 1955. aastal rivaalitseva organisatsiooni, nn Varssavi pakti ehk
Varssavi Lepingu Organisatsiooni asutamiseni, mis oli Ida-Euroopa kommunistlike
riikide sõjalis-poliitiline organisatsioon. Samal ajal olid Euroopa riikide ja
USA vahelised suhted ebastabiilsed ning kaheldi NATO kaitses Nõukogude Liidu
rünnaku korral. Need kahtlused viisid Prantsusmaa iseseisva tuumarelvastuse
väljaarendamiseni ning 1966. aastal väljus Prantsusmaa järgmiseks kolmekümneks
aastaks NATO sõjalisest tiivast. Pärast Berliini müüri langemist 1989. aastal
oli organisatsioon segatud Jugoslaavia lagunemisse, NATO esimesed sõjalised
operatsioonid toimusid Bosnia sõjas aastatel 1992–1995. Endiste Varssavi pakti
riikidega tekkisid aga head suhted ning paljud neist astusid 1999. ja 2004.
aastal NATO-sse, nende hulgas ka Eesti.

NATO artikkel 5, mille kohaselt käsitletakse ühe liikme ründamist rünnakuna kogu
alliansi vastu, on aktiveerunud vaid ühel korral pärast 11. septembri
terrorirünnakuid 2001. aastal USA-s ning NATO väed saadeti Afganistani. Pärast
seda on NATO läbi viinud mitmesuguseid operatsioone, näiteks osalenud
Liibüa-vastastes õhurünnakutes ja piraatlusevastastes operatsioonides. Artikkel
number 4, mis tagab kõikidele liikmesriikidele õiguse sõjalisele
konsultatsioonile, on käivitunud neljal korral: 2003. aastal käivitas selle
Türgi seoses Iraagi sõjaga, 2012. aastal käivitas Türgi selle kahel korral
seoses Süüria sõjaga ning 2014. aastal käivitas artikli number 4 Poola seoses
2014. aasta Krimmi kriisiga.

NATO peasekretär on alates 1. oktoobrist 2014 Jens Stoltenberg. Enne teda oli
2009–2014 peasekretär Anders Fogh Rasmussen. Aastatel 2004–2009 oli NATO
peasekretär Jaap de Hoop Scheffer.

NATO lepingu eelkäijaks loetakse 1948. aastal Belgia, Hollandi, Luksemburgi,
Prantsusmaa ja Ühendkuningriigi vahel sõlmitud Brüsseli pakti, mis viis samal
aastal Lääneliidu loomisele, mis oli sõjajärgse Euroopa esimene
sõjalis-poliitiline organisatsioon. Aga USA osalust peeti oluliseks ning
läbirääkimised uue sõjalise liidu loomiseks algasid peaaegu kohe. Põhja-Atlandi
leping (ehk Washingtoni leping) allkirjastati 4. aprillil 1949 Washingtonis ning
leping jõustus sama aasta 24. augustil. Lisaks Brüsseli pakti viiele osapoolele
osalesid ka USA, Kanada, Portugal, Itaalia, Norra, Taani ja Island. Osapooled
leppisid kokku, et rünnakut neist ühe vastu käsitletakse rünnakuna nende kõigi
vastu. Rünnaku alla sattunud liikmesriiki pidid kõik teised abistama, kuid
konkreetne meetod jäi igaühe enda otsustada: leping ei näinud tingimata ette
sõjalist aktsiooni agressori vastu.

Toona ei olnud NATO-l poliitilist struktuuri, ühtset sõjalist juhtimist ja
spetsiaalselt alliansi kaitseks määratud vägesid, kuid Korea sõja puhkemine
1950. aastal ilmestas ohtu, mida kujutasid koostöötavad kommunistlikud riigid,
ning see sundis NATO-t välja töötama konkreetseid sõjalisi plaane. Seda tööd
alustati 1951. aastal Dwight D. Eisenhoweri juhtimisel. 1952. aastal peeti
Lissabonis kohtumine eesmärgiga leida vahendid NATO kaitseplaanide täitmiseks.
Sama aasta septembris algasid esimesed NATO sõjalised õppused, kus harjutati
Taani ja Norra kaitsmist merel. Samuti astusid 1952. aastal alliansi liikmeteks
ka Kreeka ja Türgi.

1954. aastal avaldas Nõukogude Liit soovi NATO-ga ühineda, tagamaks rahu
Euroopas. See ettepanek lükati tagasi, kuna selles nähti soovi alliansi
nõrgestada.

17. detsembril 1954 võeti vastu dokument nimega MC 48, milles sätestati, et sõja
puhkedes Nõukogude Liiduga võib NATO kasutada aatomipommi, ükskõik kas Nõukogude
Liit kasutab seda esimesena või mitte. See andis NATO Euroopa liitlasvägede
ülemjuhatajale (SACEUR – Supreme Allied Commander Europe) samasugused õigused
tuumarelvade käsitlemiseks nagu olid USA õhujõudude ülemjuhatajal.

Lääne-Saksamaa inkorporeerimist NATO-sse 9. mail 1955 kirjeldas Norra tollane
välisminister Halvard Lange kui "meie kontinendi ajaloo otsustavat
pöördepunkti". Selle otsuse peamine põhjus oli see, et ilma Saksamaata poleks
Nõukogude Liidu invasioonile olnud piisavalt jõudu vastu astuda. Otsese
vastusena sellele käigule loodi Varssavi pakt, mille allkirjastasid 14. mail
1955 Nõukogude Liit, Ungari, Tšehhoslovakkia, Bulgaaria, Poola, Rumeenia,
Albaania ja Ida-Saksamaa. Külma sõja osapooled olid seega välja joonestatud.

1957. aastal korraldati alliansi siiani kõige ambitsioonikam sõjaline õppus:
kolmel samal ajal toimunud operatsioonil osales ühtekokku üle 250 000 mehe, 300
laeva ja 1500 õhusõiduki Norrast Türgini.

NATO ühtsus pandi proovile Prantsusmaa presidendi Charles de Gaulle'i
valitsemisajal. De Gaulle protesteeris USA juhirolli vastu ning selle vastu,
mida ta tõlgendas Ameerika Ühendriikide ja Ühendkuningriigi eriliste suhetena.
President Dwight D. Eisenhowerile ja peaminister Harold Macmillanile saadetud
kirjas 17. septembril 1958 nõudis ta alliansi kolmepoolset juhtimist, kus
Prantsusmaa oleks Ameerika ja Suurbritanniaga võrdväärsel positsioonil. Kui
reageering jäi de Gaulle'i jaoks ebarahuldavaks, otsustas ta hakata Prantsusmaa
kaitsejõude arendama ülejäänud alliansist sõltumatult. De Gaulle'i eesmärgiks
oli võimalus sõjaolukorras idablokiga eraldi rahu sõlmida, kaasamata end
laiemasse NATO ja Varssavi pakti riikide vahelisse sõtta. Märtsis 1959 võeti
NATO väejuhatuse alt ära Prantsuse Vahemere laevastik ning keelduti lubamast
rajada Gallia pinnale tuumarelvade ladu.

Kuigi Kuuba kriisi ajal 1962. aastal näitas Prantsusmaa ülejäänud NATO suhtes
üles solidaarsust, jätkas de Gaulle iseseisva kaitse planeerimist. 1966. aastal
viis Prantsusmaa kõik oma väed NATO integreeritud sõjalise juhtimise alt ära
ning kõigil NATO võõrvägedel paluti riigist lahkuda. Prantsusmaa jäi siiski NATO
liikmeks. Aastast 2001 on Prantsusmaa osalenud Afganistani operatsioonis ning
hakanud taas liikuma täieliku integreerumise suunas.

Külm sõda ei viinud kunagi reaalse relvakonfliktini NATO ja Varssavi pakti
riikide vahel. 1969. aasta lõpul algasid Helsingis läbirääkimised strateegilise
relvastuse piiramise üle. Läbirääkimiste tulemusena valmisid kaks kokkulepet,
millest üks käsitles raketitõrjesüsteemide rajamist ja teine strateegilise
relvastuse piiramist. Mais 1978 defineerisid NATO liikmesriigid alliansi kaks
eesmärki: tagada turvalisus ja taotleda pingelõdvendust vastaspoolega. See pidi
tähendama ka võidurelvastumise edasist ohjeldamist. 1979. aastal Varssavi pakti
tuumavõimekuse suurenemise valguses võttis NATO vastu otsuse sõjatandri
tuumajõudude kahesuunalise kasutamise kohta.

1990. aasta juulis kuulutati Londoni tippkohtumisel külm sõda lõppenuks ning
NATO kaotas de facto peamise vaenlase. Organisatsiooni eesmärk ja olemus vajasid
ümberhindamist, Londonis visandati ettepanekud koostöö väljaarendamiseks Kesk-
ja Ida-Euroopa riikidega poliitilises ja sõjalises tegevuses. Järgmise aasta
tippkohtumisel Roomas kiideti heaks alliansi strateegiline kontseptsioon, mis
nägi ette sõltuvuse vähendamise tuumarelvadest ja oluliste muudatuste tegemise
NATO ühendvägedes.

Aastatel 1994–1997 NATO laienes ja uuendas oma tegevusvaldkondi, näiteks loodi
koostööprogramm "Partnerlus rahu nimel" ning alliansiga kutsuti liituma sellised
endised idabloki riigid nagu Poola, Tšehhi Vabariik ja Ungari. Praha
tippkohtumisel 2002. aastal kiitsid NATO liikmesriigid heaks alliansi ajaloo
suurima laienemise, kus esitati kutsed liitumisläbirääkimistele seitsmele
riigile, sh Eestile.

Pärast 2001. aasta 11. septembri terrorirünnakuid kuulutas NATO välja artikkel 5
operatsiooni USA toetuseks. Sellega muudeti NATO kohalikest, liikmesriikide
maa-ala kaitsmise ühendusest üleilmsete (globaalsete) eesmärkidega liiduks,
mille põhiülesandeks sai sõjaliste operatsioonide läbiviimine väljaspool oma
maa-ala. Seetõttu pole NATO valmis liikmesriikide maa-ala kaitsmiseks ning
Venemaa kasvava sõjalise jõu tasakaalustamiseks Ida-Euroopas ja Baltikumis.

2009. aastal sai heakskiidu Brüsselis toimunud NATO kaitseministrite kohtumisel
NATO reageerimisjõudude (NATO Responce Force, NRF) NRF-i mudel, mis põhineb
suurel määral Suurbritannia initsiatiivil varem välja pakutud NRF-i sisese
kriisireguleerimisüksuse ASF (Allied Solidarity Force) olulistel elementidel –
ühine planeerimine ja väljaõpe, solidaarne rahastamismudel, suur nähtavus
avalikkusele ning usutav heidutusvõime. NRF-i tuumikuks sai ligi 13 000-meheline
üksus, mis on 5–10 päevaga valmis siirduma kriisipiirkonda. Lisaks sellele
määratavad liikmesriigid täiendavad 10–30-päevases valmisolekus olevad
väeüksused.

Seoses majandussurutisega seisis NATO küsimuse ees, kuidas säilitada
kaitsevõimet kokkuhoiu oludes. NATO peasekretär Anders Fogh Rasmussen tõi
kasutusse "targa kaitse" mõiste, mis tähendab kaitsestruktuuride tihedamat
integreerimist. Selle näiteks on ka Balti riikide õhuturve.

2012. aasta Chicago tippkohtumise üheks päevakorrapunktiks oli NATO laienemine.
Praegu ootavad seda neli riiki: Bosnia ja Hertsegoviina, Montenegro, Gruusia ja
endine Jugoslaavia Makedoonia Vabariik.

Pärast Eesti taasiseseisvumist 1991. aastal iseloomustas olukorda
riigikaitselise kogemuse puudus. Alustati alles sõjaväeliste struktuuride
loomist, millest esimesena taastati kodanikualgatuse korras Kaitseliit. Aga
paika tuli panna ka laiemad visioonid. Riigikaitse peatükk võeti peaaegu
muutmata kujul üle 1938. aasta põhiseadusest, kuid arutati isegi Eesti muutmist
demilitariseeritud riigiks. Tänapäeval arvavad põhiseaduse asjatundjad, et
tollal ei osatud hinnata kollektiivse enesekaitse tähtsust rahvusvahelistes
suhetes. 1992. aasta valimiste järel moodustatud valitsuse poliitika oli idast
läände ümberorienteerumine. 1994. aastal käsitles president Lennart Meri oma
kõnes esmakordselt Euroopa Liidu ja NATO-ga integreerumist. Siiski nägid paljud
poliitikud püüdlusi NATO-ga liituda kui perspektiivitut projekti, mis rikuks
Eesti neutraliteeti.

Eesti alustas osalemist rahvusvahelistes operatsioonides 1995. aastast.
Kaitsejõudude rahvusvaheline koostöö sai raamistiku NATO välja töötatud
rahupartnerlusprogrammiga, mis oli mõeldud Kesk- ja Ida- Euroopa riikidega
poliitilise ja sõjalise koostöö arendamiseks. Esmakordselt fikseeriti NATO-ga
liitumise eesmärk 1996. aastal. 1999. aastast hakkas Eesti täitma NATO
liikmesuse tegevuskava ning 2002. aasta novembris Praha tippkohtumisel esitati
Eestile kutse liitumisläbirääkimistele NATO-ga ühinemiseks.
Liitumisläbirääkimised algasid 2003. aasta jaanuaris ning sama aasta märtsis
allkirjastasid NATO liikmesriigid Eesti Põhja-Atlandi lepinguga liitumise
protokolli. 10. märtsil 2004 ratifitseeris Riigikogu NATO Põhja-Atlandi lepingu
koos kõigi lisadega. Eestist sai NATO täieõiguslik liige 29. märtsil 2004, kui
ühinemiskirjad anti Ameerika Ühendriikide valitsuse kätte hoiule.

2007. aastal esitas Eesti soovi korraldada NATO välisministrite mitteametlik
kohtumine. Kohtumine toimus 22.–23. aprillil 2010 Tallinnas, kohtumisel osalesid
teiste hulgas USA riigisekretär Hillary Clinton ja Euroopa vägede ülemjuhataja
Stavridis. Kohtumisel langetati otsus anda Bosnia ja Hertsegoviinale liikmesuse
tegevusplaan.

Pärast 2007. aasta aprillirahutusi toimunud küberrünnakud Eesti veebiserverite
vastu tõstsid esile NATO riikide haavatavuse kommunikatsioonisüsteemide kaudu
ning arutama hakati NATO küberkaitse poliitikat. 14. mail 2008 asutati Tallinnas
NATO küberkaitsekoostöö keskus.

Seoses Venemaa agressiooniga Ukrainas 2014. aastal paigutati NATO liitlasväed
Ida-Euroopa piiririikidesse. Eestisse saabus 150 USA maaväelast ning Taani
hävitajad baseeruvad püsivalt Eesti lennubaasis. See on esimene kord, kui NATO
liitlased Eestisse pikemaks ajaks jäävad. Peaminister Taavi Rõivase sõnul on
Eesti valmis võõrustama täiendavaid NATO vägesid.

Praegu hoolitseb Eesti õhuruumi valvamise eest Saksamaa lennusalk. Eestisse on
paigutatud kolm radariposti, mille radarid katavad kogu Eesti ja Eestit
ümbritseva õhuruumi ühtse radaripildiga. Seda peetakse üheks Eesti pikaajalise
sõjalise kaitse arengukava olulisemaks arenduseks.

NATO liikmesriikide kaitsekulutused kokkuliidetuna moodustavad üle 70 protsendi
kogu maailma kaitsekulutustest. Igal liikmesriigil on kohustus investeerida
SKT-st riigikaitsesse vähemalt kaks protsenti, peale Eesti täidavad seda reeglit
veel Kreeka, USA ja Ühendkuningriik.

Juulis 2006 teatas NATO peasekretär Jaap de Hoop Scheffer Euroopat kaitsva
raketikilbi rajamise kavatsusest. 18. septembril 2006 sõlmiti esimesed lepingud
raketikilbi komponente tootvate firmadega.

Raketikilbi eesmärgiks on Iraanist ja Põhja-Koreast tulevate raketirünnakute
tõrjumine. Venemaa juhtkonna arvates on raketikilbi lepe suunatud Venemaa vastu
ja on ähvardanud sõjaliste meetmetega raketikilbi rajamise korral Venemaa
piiride lähedale.

20. augustil 2008 kirjutasid Ameerika Ühendriikide riigisekretär Condoleezza
Rice ja Poola välisminister Radek Sikorski alla lepingule millega Poola nõustus
lubama oma pinnale USA globaalse raketitõrjesüsteemi komponente. . 2009. aastal
teatas USA president Barack Obama siiski, et raketikilbi osasid Poola ja Tšehhi
Vabariigi territooriumile ei tule. Uus plaan näeb hoopis ette Poola
territooriumile AEGIS süsteemidega laevade paigutamise.

NATO kõrgeim organ on Põhja-Atlandi Nõukogu (North Atlantic Council, NAC), mille
esimees ja organisatsiooni poliitiline juht on NATO peasekretär, kes
koordineerib liikmesriikide tegevust, on organisatsiooni peamine kõneisik ning
juhib NATO sekretariaadi tööd.

Kui traditsiooniliselt valitakse peasekretäri ametisse Euroopa esindaja, siis
NATO Euroopa liitlasvägede ülemjuhataja määravad Ameerika Ühendriigid.

NATO sõjaline väestruktuur koosneb liikmesriikide alaliselt või kindla
operatsiooni jaoks NATO käsutusse antud sõjalistest üksustest ja staapidest.
NATO sõjaline juhtimisstruktuur katab strateegilise ja regionaalse tasandi ning
on mõeldud eelkõige liikmesriikide eri väeliikide ühendoperatsioonide
juhtimiseks, siis väestruktuuri koosseisu kuuluvad taktikalise tasandi staabid,
mis on mõeldud ühe väeliigi operatsioonide juhtimiseks.

Väestruktuur koosneb kaht tüüpi üksustest: paiksed üksused (In-Place Forces,
IPF) ja ümberpaigutatavad üksused (Deployable Forces, DF). Ümberpaigutatavad
üksused on mõeldud kõigiks NATO operatsioonitüüpideks ja on valmis tegutsema
kogu alliansi territooriumil ning ka väljaspool seda. Paiksed üksused on mõeldud
kollektiivkaitse operatsioonideks oma riigi piirides või selle lähedal.



https://et.wikipedia.org/wiki/%C5%A0otimaa

Šotimaa on Suurbritannia ajalooline autonoomne osa Suurbritannia saare põhjaosas
ja seda ümbritsevatel saartel. Šotimaa maapiiri pikkus Inglismaaga on 96 km ja
piir kulgeb mööda Tweedi jõge. Peamised saarerühmad on Shetlandi saared, Orkney
saared ja Hebriidid.

Grampiani mägedes paikneb Suurbritannia kõrgeim tipp Ben Nevis (1343 m).
Suurimad järved on Loch Lomond ja Loch Ness.

Šoti päritolu inimesi elab väljaspool Šotimaad palju rohkem kui Šotimaal. 9,2
miljonit USA elanikku väidab end olevat vähemalt osaliselt šoti päritolu. Šoti
päritolu kanadalasi on Kanada rahvaloenduse andmeil 4,7 miljonit. Viiendik
Uus-Meremaale asunud inimestest pärineb Šotimaalt.

Nii nagu teiste Euroopa Liidu osade, nii ka Šotimaa majandus on tihedalt seotud
teiste Euroopa Liidu osadega.

Kuni 1970. aastateni domineeris Šotimaa majanduses rasketööstus, mida vedasid
laevaehitus Glasgow's, kivisöe kaevandamine ja terase tootmine. Põhjamerest
kaevandati naftat.

Alates 1970. aastatest on Šotimaal tugevalt arenenud kolmanda sektori majandus:
turism ja pangandus. Edinburgh on Euroopa suuruselt kuues rahanduskeskus
Londoni, Pariisi, Maini-äärse Frankfurdi, Zürichi ja Amsterdami järel.

Šotimaa ehk Kaledoonia põlisasukad olid piktid. 82. aastal tungisid Šotimaale
roomlased, kuid ei suutnud kogu Šotimaad vallutada. 122–128 ehitati Tyne'i ja
Solway suuete vahele Hadrianuse vall. 142–144 ehitati 60 km pikkune Antoninuse
vall, millest põhja poole jäänud ala nimetati Kaledooniaks. 503. aastal saabusid
Iirimaalt Šotimaale keldi hõimud. 843. aastal ühendas kuningas Kenneth Mac Alpin
piktid ja keldid ühe võimu alla. 1296 anastas Inglismaa kuningas Edward I
Šotimaa, kuid juba 1297. aastal lõid šotlased William Wallace'i juhtimisel
Stirling Bridge'i lahingus inglise vägesid. 1314. aastal lõid šotlased
Bannockburni lahingus Robert I juhtimisel inglasi, keda juhtis Edward II.

Aastal 1603 päris Šotimaa kuningas James VI Inglismaa trooni ja kolis
Londonisse, kus hakkas valitsema James I nime all. Sellega tekkis Inglismaa ja
Šotimaa personaalunioon. 1. mail 1707 ühinesidki Šotimaa kuningriik ja Inglismaa
kuningriik, Suurbritannia kuningriigiks. Šotimaal säilis eraldi õigusruum.

18. sajandil ja 19. sajandi alguses tärkas ja õitses Šotimaal ratsionalistlik ja
humanistlik periood, mida kutsutakse šoti valgustusajastuks. See pani aluse
pöördelisele tööstusrevolutsioonile.

1999. aastal sai Šotimaa tagasi omavalitsuse ning loodi piiratud õigustega
Šotimaa parlament. Šotimaa Rahvuspartei pooldab Šotimaa täielikku iseseisvumist.
2014. aastal korraldati selle üle rahvahääletus. 55,3 % hääletanutest soovis
siiski jääda Suurbritannia koosseisu.

Šoti rahvariiete hulka kuulub meeste kantav seelik kilt. Šoti rahvamuusikast on
tuntud torupillimäng, tantsudest džiig.

Šotimaa vanim ülikool on 1410–1413 vahel asutatud St Andrewsi ülikool, suurimad
on Glasgow' ülikool, Aberdeeni ülikool ja Edinburghi ülikool.

Šotimaa rahvusluuletajaks on Robert Burns. Tuntud kirjanike seast on šotlased
Walter Scott, Arthur Conan Doyle ja Iain Banks.

Šotimaalt on pärit paljud pop- ja rockmuusika ansamblid, kellest mõned tuntumad
on Travis, Wet Wet Wet, Belle and Sebastian, Texas ja Simple Minds. Gaelikeelset
rockmuusikat on viljelenud Runrig. Laialt tuntud on samuti lauljanna Annie
Lennox.

Kui võrrelda Šotimaad teiste omavalitsuslike piirkondadega maailmas, siis
Šotimaa jaoks on sport eriti tähtis. Šotimaa kuulub paljude spordialade
katusorganisatsioonidesse mitte Suurbritannia kaudu, vaid iseseisvalt ja osaleb
rahvusvahelistel võistlustel oma võistkonnaga. Niisuguste spordialade hulka
kuuluvad näiteks jalgpall, ragbi ja kriket. Siiski osalevad Šotimaa sportlased
olümpiamängudel eranditult Suurbritannia võistkonna koosseisus, kuid Rahvaste
Ühenduse mängudel osaleb ta eraldi.

Rahvaste Ühenduse mängud on toimunud Šotimaal 1970 ja 1986 ning toimuvad jälle
2014.

Šotimaa jalgpallikoondis on asutatud 1872 ja vanuselt teine jalgpallikoondis
maailmas Inglismaa järel. Jalgpalli maailmameistrivõistlustele on Šotimaa
pääsenud koguni 8 korda ja Euroopa meistrivõistlustele 2 korda, kuid pole
kordagi alagrupist edasi pääsenud.



https://et.wikipedia.org/wiki/R%C3%A4stiklased

Rästiklased (Viperidae) on madude sugukond, kelle esindajaid leiab üle kogu Maa,
välja arvatud Antarktika, Austraalia, Uus-Meremaa, Iirimaa, Madagaskar, Hawaii
ja väiksemad saared ning põhjapolaarjoonest põhj apoole jäävatel aladel.
Kõikidel liikidel on suhteliselt pikad liigenduvad hambad, millega saab sügavale
saaklooma kehasse mürki süstida.

Eesti loomadest kuulub sellesse sugukonda teadaolevalt vaid üks maoliik –
harilik rästik.

Hetkel on Integrated Taxonomic Information System'sis (ITIS-es) tunnustatud 4
alamsugukonda.

Kõikidel rästiklastel on vähemalt 1 paar suhteliselt pikki seest õõnsaid hambaid
(ka kihvasid), mida kasutatakse mürgi (sülje) süstimiseks mürginäärmetest
(oimu-süljenäärmetest), mis asuvad ülalõugade tagaosa kohal. Mõlemad hambad
asuvad suu eesosas lühikese ülalõualuu peal ning on liigutatavad ette ja taha.
Hetkel kui hambaid ei kasutata (suu on kinni), on hambad paralleelselt suulaega
ning kaetud membraaniga. Mõlemat hammast võib liigutada teisest eraldi.
Salvamise ajal võib suu avaneda kuni 180°, ülalõualuu liigub ette, mis suunab
hambad ette viimasel hetkel, et nad vahepeal kahjustada ei saaks. Hammustuse
ajal surutakse lõuad kokku ning lihased, mis kinnituvad mürginäärmete külge,
tõmbuvad kokku ning süstivad mürgi ohvri kehasse läbi hammaste. Kogu see
liigutus võib toimuda väga kiiresti ning kaitserünnaku korral meenutab see
rohkem torkamist kui hammustust. Rästiklased kasutavad sellist mehhanismi
põhiliselt saagi halvamiseks ning eelseedimiseks. Teiseselt kasutatakse seda ka
enda kaitseks, kuid sellisel juhul, eriti inimese vastu, võivad nad mürgi
süstimata jätta.

Peaaegu kõigil rästiklastel on tugevad sakilise servaga soomused, jässakas
kehaehitus lühikese sabaga ning mürginäärmete tõttu kolmnurkse kujuga pea, mis
eristub tugevasti kaelast. Enamustel on vertikaalselt elliptilised või kitsad
pupillid, mis võivad avanedes katta terve silma ning sulguda peaaegu täielikult,
mis annab neile võimaluse näha väga erinevates valgustingimustes. Tüüpiliselt on
rästiklased aktiivsed öösiti ning varitsevad oma saaki.

Võrreldes teiste madudega on rästiklased üsna loiud. Enamus suguküpseid emaseid
on munaspoegijad (ovivivipaaria), mis tähendab, et sündivad maopojad vabanevad
kestadest sündimise käigus, aga mõned munevad ja osad liigid on vivipaarsed
(näit harilik rästik). Nende ladinakeelne nimi "Viper" on tuletatud
ladinakeelsetest sõnadest vivo – "elus" ja pario – "sünnitama".

Rästiklasi võib kohata Lõuna- ja Põhja Ameerikas, Aafrikas ja Euraasias.
Ameerika mandritel on nad põlised liigid Kanada lõunaosast kuni
Lõuna-Ameerikani. Pärisrästiklaste alamsugukonnast on ka Eesti ainukene mürkmadu
– harilik rästik. Rästiklasi ei leidu Austraalias, kus on muidu palju madusid.

Enim on uuritud rästiklaste käitumist võimalike kokkupuudetega inimestega.
Eksperimentidega on kindlaks tehtud, et iga isend suudab otsustada, kui palju
mürki igal kindlal korral kasutada. Igal juhul on kõige olulisem süstitava
mürgikoguse juures mao keha suurus – suuremad isendid on võimelised süstima
rohkem mürki (sülje koostis sarnaneb rästiklastel pankrease nõre biokeemilise
koostisega). Teine oluline fakt on kindla mao liik: mõni liik süstib iga kord
rohkem mürki või on juba näärmetes rohkem mürki, salvab täpsemalt või on
võimeline lühikese aja jooksul mitu korda salvama. Saaklooma salvamise korral
määrab mürgi süstimise koguse saaklooma suurus, liik ning mao käitumine
salvamisel: kas hoiab saaki kinni või laseb kohe lahti. Viimasel juhul võib
mürgil olla roll ka kemoretseptsioonis, et saakloom pärast lahtilaskmist uuesti
üles otsida. Kaitseva rünnaku korral võib mürgi koguse määrata samuti ohustaja
suurus ja liik ning lisaks veel mao hinnatud ohutase. Siiski ei taga suurem
ärritaja ja ohutase kohe suurema mürgikoguse kasutamist.

Rästiklastelt kogutud sülg, mida tänapäeval maokasvandustes kasvatavatelt
madudelt ka lüpstakse, on olnud uurimisobjektiks tänapäeval sadadele ja
tuhandetele teadusasutustele. Enim teatakse rästiklaste sugukonna isendite mürgi
baasil komplekteeritud, eraldatud ja sünteesitud aineid farmaatsiatööstuses ning
sellega tihedalt seotud teadusasutustes. 1990. aastatel kiitis FDA heaks mitmeid
rästiklaste perekonna mürgi baasil keemiliselt sünteesitud ravimeid, mis olid
mõeldud sadade miljonite inimeste südamehaiguste ning rinnaangiini (angina
pectoris) ja südameinfarkti ennetamise, kohaloleva ning järelravimina, mida
tutvustati super aspiriinina: Aggrastat, Plavix, Epetifibatide, Integrilin jpt.
Hiljem töötas hiiglaslik ravimifirma AstraZeneca välja ja registreeris ravimi
toimeainega ticagrelorum, mille kaubamärk Ameerika Ühendriikides on Brilinta ja
Euroopa Liidus, (sh ka Eestis) Possia. AstraZeneca rahastamise abiga kõik
peamised meditsiinilis-kliinilised uuringud, koondnimetusega Plato's trial,
läbinud, tunnistati Brilinta efektiivsemaks kui Plavix. Lisaks eelnimetatuile on
rästiklaste sugukonna madude mürki aluseks võttes sündinud
angiotensiin-konvertaasi inhibiitorid ehk (AKE-inhibiitorid), mis pärsivad
RAA-süsteemi (toimeaine alusel klassifitseerituna, mõned enimväljastatud
retseptiravimid perindoprilum, captoprilum, enalaprilum, lisinoprilum,
ramiprilum jpt). Loetletud sünteetilised ravimipreparaadid on päästnud ning
pikendamas/ravimas sadu miljoneid inimesi (ja ka loomi) maailmas, lisaks on neil
oluline roll maailma riikide majanduses (sajad tuhanded töökohad, tehased,
uurijad, laborid, apteegid, arstipraksised ja inimesed).

Selles artiklis on kasutatud prantsuskeelset artiklit fr:Viperidae seisuga
17.04.2014.



https://et.wikipedia.org/wiki/Cristiano_Ronaldo

Cristiano Ronaldo dos Santos Aveiro (sündinud 5. veebruaril 1985 Funchalis,
Madeiral) on portugali jalgpallur, kes on ka Eesti vastu 4 väravat löönud.

Ta mängib alates 1. juulist 2009 Hispaania kõrgliiga klubi Madridi Reali eest ja
kuulub Portugali jalgpallikoondisse. Ronaldo on peamiselt vasak ääreründaja,
kuid on mänginud ka teistel ründavatel positsioonidel.

Tema teine eesnimi Ronaldo, mis on tema mängijanimi, on tulnud Ronald Reagani
järgi, kes oli tema isa lemmiknäitleja. Tal on vanem vend Hugo ning kaks vanemat
õde Elina ja Liliana Cátia. Ronaldol on ka poeg Cristiano Ronaldo Junior. Tal on
ka oma riidefirma, mille nimi on CR7, mis on ühtlasi ka tema hüüdnimi.

Manchester United ostis Ronaldo 2003. aastal Lissaboni Sportingult 12,24 miljoni
Suurbritannia naela eest. Ronaldost sai klubi esimene portugali mängija. 26.
juunil 2009 teatas Madridi Real, et Ronaldo liitub klubiga 1. juulil ning
ületuleku maksumus oli 80 miljonit naela. Ronaldo sõlmis Madridi Realiga
kuueaastase lepingu.

Ronaldo lõi oma esimese liigavärava Realis oma debüüdil 29. augustil 2009 3:2
võidumängus Deportivo la Coruna vastu.

Ronaldo debüteerides koondises 20. augustil 2003 kohtumises Kasahstaniga, mille
Portugal võitis 1:0. Ta arvati 2004. aasta Euroopa meistrivõistluste koondisse
hoolimata sellest, et ta polnud veel ühtki väravat koondise kasuks löönud, ja
see õigustas end. Ta lõi EM-il kaks väravat: alagrupimängus 12. juunil kolmanda
värava Kreeka vastu (ehkki Portugal kaotas mängu 1:2) ning veerandfinaalis 30.
juunil keskmise, Portugali teise värava Hollandi vastu (Portugal võitis 2:1).
Ronaldo valiti EM-i sümboolsesse koondisse.

Pärast Euroopa meistrivõistlusi algas 2006. aasta maailmameistrivõistluste
valikturniir. Oma kolmanda värava lõi Ronaldo 4. septembril 2004 Läti vastu,
lüües võõrsil 2:0 võidetud mängus avavärava. Neljanda värava lõi ta 8.
septembril Eesti vastu, lüües kodus 4:0 võidumängus avavärava. Oma viienda ja
kuuenda värava lõi ta 13. oktoobril, kui ta lõi esimest korda Portugali heaks
mängus kaks väravat. See juhtus kodumängus Venemaa vastu, kus ta 7:1 võidumängus
lõi 2. ja 4. värava. 8. juunil 2005 skooris ta Eesti vastu ka kordusmängus
Tallinnas, lüües mängu ainsa värava. Kokku oli Ronaldo 7 väravaga valikturniiri
Euroopa alagruppide resultatiivsuselt 2. mängija.

Portugal pääses finaalturniirile, kus Ronaldo lõi ühe värava: Iraani vastu
penaltist. Portugal jõudis poolfinaali. Ronaldot ei valitud MM-i parimaks
nooreks mängijaks, selleks sai Lukas Podolski Saksamaalt.

Üks päev pärast oma 22. sünnipäeva, 6. veebruaril 2007, oli Ronaldo sõprusmängus
Brasiilia vastu Portugali koondise kapten. Koondise peatreener Luiz Felipe
Scolari teatas, et Ronaldo on liiga noor selleks, et kapten olla, kuid Portugali
jalgpalliföderatsiooni president Carlos Silva, kes oli kaks päeva varem surnud,
oli seda palunud, ja austusest tema vastu laskis Scolari Ronaldol kapten olla.

Euroopa 2008. aasta meistrivõistluste valikturniiril lõi Ronaldo 8 väravat,
millega oli Euzebiusz Smolareki järel resultatiivsuselt teine mängija.
Finaalturniiril lõi Ronaldo 1 värava. Portugal kaotas veerandfinaalis
Saksamaale.

Kui 11. juulil 2008 sai Portugali peatreeneriks Carlos Queiroz, määras ta
Ronaldo meeskonna uueks kapteniks.



https://et.wikipedia.org/wiki/Tartu_maakond

Tartu maakond ehk Tartumaa on 1. järgu haldusüksus Eestis. Praegusel kujul
asutati Tartumaa nõukogudeaegse Tartu rajooni piirides (1960-80ndate seis) ja
hõlmab ajaloolise (18.-19. sajandi) Tartumaa tuumikala koos Tartu linnaga.

Maakond asub Ida- ja Lõuna-Eesti piiril Peipsi järve ja Võrtsjärve vahel. Ta
piirneb põhjas Jõgeva, läänes Viljandi ning lõunas Põlva ja Valga maakonnaga.
Maakonna idapiir Peipsi järvel on ühtlasi riigipiiriks Venemaaga.

Enamik Tartu maakonna territooriumist asub Kagu-Eesti lavamaal, mida mitmes
suunas läbivad ürgorud, neist suurim on Emajõe ürgorg.

Suuremalt jaolt on tegu tasase maaga, kus leidub vaid üksikuid mõhnastikke
(Vooremägi, Selgise mäed), vallseljakuid (Vapramägi) ja otsamoreene (Pangodi,
Kambja).

Tartumaa lääneosas asub Võrtsjärve nõgu, idas Peipsi-äärne madalik – soised ja
hõredalt asustatud piirkonnad.

Põhjas ulatub Tartumaa Vooremaani, lõunas Otepää kõrgustikuni. Maakonna kõrgeim
punkt on Otepää kõrgustikus asuv Ivaste Kaldemägi (190 m).

Peipsi järve ääres ja Võrtsjärve nõos on soised madalikud, Kagu-Eesti lavamaal
tasandikud ja ürgorud. Maakonna lõunaosa ulatub Otepää kõrgustikuni ning
põhjaosa Vooremaa voorte ja järvede rikka alani.

Ürgorgude veerudel paljandub kohati Devoni punane liivakivi, mille paljandeid
leidub ka Peipsi ääres (Kallastel) ja Võrtsjärve kaldal (Tamme paljand).

Tartu maakond kuulub Sise-Eesti mandrilise kliima piirkonda. Aasta keskmine
õhutemperatuur on 4,4 kraadi, kõige külmem kuu on veebruar (keskmine temperatuur
–6,6 kraadi), kõige soojem kuu juuli (17,3 kraadi).

Tartumaal asub 42 üle 25 ruutkilomeetrise valgalaga jõge. Pikim jõgi on Eesti
ilmselt tuntuim jõgi Emajõgi (100 km), mis voolab läbi Tartu linna ja poolitab
maakonna. Ajalooliselt on ta olnud tähtis kaubatee olles ainus täies pikkuses
laevatatav jõgi Eestis. Teised pikemad jõed on Ahja jõgi (92 km), Elva jõgi (72
km) ja Amme jõgi (64 km).

Tartumaa suuremate jõgede langus on väike, kevadiste suurvete ajal leiavad neil
aset ulatuslikud üleujutused.

Maakonnas on ametlikult 58 järve ning 20 veehoidlat ja paisjärve. Teistel
andmetel on looduslike ja tehisjärvede koguarv ligi 100. Osaliselt jäävad
Tartumaa piiridesse Eesti suurimad järved Peipsi järv ja Võrtsjärv. Teised
suuremad järved on Saadjärv (708 ha), Koosa järv (295 ha), Kalli järv (175,9
ha), Keeri järv(125,8 ha) ja Pangodi järv (115 ha).

Tartumaal on valdavad punakaspruunil moreenil kujunenud kamarleetmullad. Kõige
viljakamad kamar-karbonaatmullad on Rannu, Nõo ja Tartu ümbruses.

Tartu maakonnas leidub turvast, mis annab märkimisväärse osa ekspordist. 2004.
aastal kaevandati maakonnas 97 000 tonni turvast (12,6% kogu Eesti toodangust).
Varude suurus on üle 113 miljoni tonni. Leidub ka liiva ja kruusa (vähesel
määral, peamiselt kohalikeks vajadusteks), savi, samuti järvelupja, järvemuda,
mineraalvett ja teisi maavarasid.

Umbes 32% maakonna pindalast katab mets, kolmandik on põllumaa, ligi veerandi
moodustavad sood.

Metsi on rohkem maakonna kirde-, kagu- ja edelaosas. Järvselja l kasvavad Eesti
kõige kõrgemad puud. Puuliikidest on kõige levinum kask (44% puistute
pindalast), järgnevad mänd (24%) ja kuusk (21%).

Vaatamata intensiivsele inimtegevusele on Tartumaal säilinud palju puutumatut
loodust. Kaitsealad võtavad enda alla üle kümnendiku maakonna territooriumist.

Suuremate kaitsealade seas on näiteks Alam-Pedja, Järvselja, Keeri-Karijärve,
Kärevere, Padakõrve, Peipsiveere, Ropka-Ihaste ja Välgi looduskaitseala ning
Elva, Kääpa, Pangodi ja Pähklisaare maastikukaitseala.

Alatskivi vald - Haaslava vald - Kambja vald - Konguta vald - Laeva vald -
Luunja vald - Meeksi vald - Mäksa vald - Nõo vald - Peipsiääre vald -
Piirissaare vald - Puhja vald - Rannu vald - Rõngu vald - Tartu vald - Tähtvere
vald - Vara vald - Võnnu vald - Ülenurme vald

Arvestuslikult seisuga 1. jaanuar 2013 oli Tartu maakonnas 150 139 elanikku.
Neist 46,63% oli mehed ning 53,37% oli naised. Sündimuse üldkordaja oli 12,24‰,
suremuse üldkordaja 10,2‰ ja loomulik iive 2,04‰. 84,92% elanikest oli eestlased
ja 12,23% venelased. Alaealisi (vanuses 0-14) oli 16,61%, tööealisi (vanuses
15-64) 67,22% ja pensioniealisi (65 ja vanemad) 16,17%. Elanike tihedus oli 50,2
in/km². Töötuse määr oli 6,7%.

Alatskivi - Ilmatsalu - Kambja - Kasepää - Kolkja - Kureküla - Kõrveküla -
Käärdi - Luunja - Lähte - Mehikoorma - Märja - Nõo - Puhja - Rannu - Roiu -
Rõngu - Tõravere - Tõrvandi - Ulila - Vahi - Varnja - Võnnu - Äksi - Ülenurme

Aadami - Aakaru - Aardla - Aardlapalu - Agali - Ahunapalu - Aiamaa - Alajõe -
Alaküla - Alasoo - Altmäe - Annikoru - Aovere - Aravu - Aruaia - Arupää - Enno -
Erala - Ervu - Etsaste - Haage - Haapsipea - Haaslava - Haava - Haavametsa -
Hammaste - Härjanurme - Igavere - Igevere - Ignase - Illi - Ilmatsalu - Imste -
Issaku - Ivaste - Jõepera - Jõusa - Järiste - Järvaküla - Järveküla - Järvselja
- Kaagvere - Kaarlijärve - Kaarlimõisa - Kaatsi - Kabina - Kaimi - Kakumetsa -
Kalme - Kammeri - Kandiküla - Kannu - Kapsta - Kardla - Kargaja - Karijärve -
Kastli - Kastre - Kauda - Kavandu - Kavastu - Keeri - Keressaare - Kesklahe -
Ketneri - Kikaste - Kikivere - Kipastu - Kirepi - Kitseküla - Kobilu - Kobratu -
Kõdesi - Kodijärve - Koke - Kokora - Kolga - Konguta - Koopsi - Koosa -
Koosalaane - Koruste - Kriimani - Kullaga - Kulli - Kuningvere - Kureküla -
Kurelaane - Kurepalu - Kurista - Kusma - Kuusiku - Kõduküla - Kõivu - Kõivuküla
- Kõnnu (Võnnu) - Kõrkküla - Kämara - Käo - Kärevere - Kärkna - Kääni - Kükitaja
- Kukulinna - Külaaseme - Külitse - Laane - Laeva - Laguja - Lahe - Lahepera -
Lalli - Lammiku - Lange - Lapetukme - Lembevere - Lemmatsi - Lepiku - Liispõllu
- Linaleo - Lohkva - Lombi - Lossimäe - Luke - Läti (Ülenurme) - Lääniste -
Madise - Majala - Maramaa - Matjama - Meeksi - Meerapalu - Meeri - Melliste -
Meoma - Metsakivi - Metsalaane - Metsanuka - Metsanurga - Muri - Mustametsa -
Mõisanurme - Mõra - Mäeküla - Mäeotsa - Mäeselja - Mäksa - Mäletjärve - Mälgi -
Möllatsi - Naelavere - Nasja - Neemisküla - Nigula - Nina - Noorma - Nõela -
Nõgiaru - Oomiste - Orgemäe - Paali - Padakõrve - Paju - Pajukurmu - Paluküla -
Palumäe - Palupõhja - Pangodi - Papiaru - Parapalu - Passi - Peatskivi - Pihva -
Piigandi - Piiri - Pilka - Pilpaküla - Poka - Poksi - Poole - Poriküla - Praaga
- Puhtaleiva - Pulli - Pupastvere - Pusi - Põdra - Põldmaa - Põrgu - Põvvatu -
Päiksi - Päkste - Pärsikivi - Pööritsa - Pühi - Raanitsa - Rahinge - Raigaste -
Rannaküla - Rebase - Rehemetsa - Reola - Reolasoo - Ridaküla - Riidma - Riiviku
- Ronisoo - Rookse - Rootsiküla - Rupsi - Rõhu - Rõka - Rõõmu - Rämsi - Räni -
Saadjärve - Saare - Saare - Saburi - Salu - Sangla - Sarakuste - Sassi - Sava -
Savastvere - Savikoja - Savimetsa - Savka - Selgise - Sikakurmu - Siniküla -
Sipe - Sipelga - Sirgu - Sirgumetsa - Sirvaku - Soeküla - Soinaste - Soitsjärve
- Sojamaa - Sookalduse - Soosilla - Sootaga - Sudaste - Sudemäe - Sulu -
Suure-Kambja - Suure-Rakke - Särgla - Sääsekõrva - Sääsküla - Taabri - Talvikese
- Tamme - Tammevaldma - Tammiste - Tammistu - Tamsa - Tatra - Teedla - Teilma -
Terikeste - Tigase - Tila - Tilga - Toolamaa - Tooni - Torila - Toruküla -
Tõruvere - Tõõraste - Tähemaa - Tähtvere - Tännassilma - Täsvere - Tüki - Uderna
- Uhti - Undi - Uniküla - Unipiha - Utukolga - Uuta - Vahessaare - Valguta -
Vallapalu - Valmaotsa - Vana-Kastre - Vana-Kuuste - Vanaussaia - Vara - Vasula -
Vedu - Vehendi - Veibri - Vellavere - Verevi - Veskimäe - Vesneri - Vihavu -
Viidike - Viira - Vilussaare - Virtsu - Virulase - Visnapuu - Vissi - Voika -
Vorbuse - Võibla - Võllinge - Võruküla - Võsivere - Võõpste - Väike-Rakke -
Välgi - Väljaküla - Väägvere - Väänikvere - Õssu - Õvi - Ätte

1. august 2006 seisuga oli Äriregistris registreeritud Tartumaal 8014 äriühingut
ja 1903 füüsilisest isikust ettevõtjat. 70% ettevõtlusest on registreeritud
Tartu linnas. 2005. aasta seisuga oli 87,2% ettevõtetest vähem kui 10 töötajaga.

Tartumaa tähtsamad tööstusharud on puidu- ja mööblitööstus, klaasi ja
klaaspakettide tootmine, toiduainete-, rõiva- ja jalatsitööstus. Kõige
ühtlasemalt on maakonnas arenenud puidutööstus. Tartumaa trükikojad annavad u
kolmandiku Eesti raamatutoodangu nimetustest ja trükiarvust. Tänu Tartus
asuvatele kõrgkoolidele ja teadusasutustele on alates 2000. aastate algusest
kiiresti kasvanud mitmed infotehnoloogia- ja biotehnoloogiafirmad. Tartumaa
ekspordist andis 2003. aasta seisuga 21% puit ja puidutooted ning 20% mööbel, 8%
rõivad ja 7% klaasitooted.

2005. aastal registreeriti Tartumaal töötutena kuus keskmiselt 1,7% tööealisest
elanikkonnast (kogu Eesti vastav näitaja oli 3,1%). Töötuse määr oli aastal
2005. keskmiselt 4,5%. Tööjõust 4% oli hõivatud primaarsektoris, 34% sekundaar-
ja 62% tertsiaarsektoris. Teeninduse ja kaubanduse töökohtade rohkuse tingib
Tartu linna roll kogu Lõuna-Eestile ostude, teenuste ja kultuurielamuste
pakkujana. Palju töökohti on avalikus sektoris, eeskätt hariduse ja meditsiini
vallas. Maakonna suurim tööandja on SA Tartu Ülikooli Kliinikum u 3500
töötajaga.

Suuremate maakonnas tegutsevate äriettevõtete sekka kuuluvad näiteks A. Le Coq,
Bigbank, Eesti Viljasalv, Enics Eesti, Fortum Tartu, Kodumaja, Kroonpress,
Lemeks, Lõunakeskus, Maag Grupp, Mark Oil, Olerex, Palmako, Playtech Estonia,
Rand ja Tuulberg, Reval-Oil, Rondam Grupp, Saint-Gobain Glass Estonia, Salvest,
Tartu Mill ja TMB.



https://et.wikipedia.org/wiki/Ameerika_%C3%9Chendriikide_linnade_loend

Aberdeen (Lõuna-Dakota) - Aberdeen (Washington) - Albany - Albuquerque - Allen -
Amarillo - Anaheim - Anchorage - Annapolis - Ann Arbor - Arlington - Aspen -
Atlanta - Atlantic City - Augusta (Georgia) - Augusta (Maine) - Aurora - Austin
- Aztec

Baltimore - Baton Rouge - Berkeley - Bismarck - Bloomington - Boise - Boston -
Bridgeport

Carson City - Casper - Cedar Rapids - Charleston (Lääne-Virginia) - Charleston
(Lõuna-Carolina) - Charlotte (Põhja-Carolina) - Chattanooga - Cheyenne - Chicago
- Cincinnati - Cleveland - Coalgate - Colorado Springs - Columbia - Columbus -
Concord - Corpus Christi

Dallas - Davenport - Dayton - Dearborn - Denver - Des Moines - Detroit -
Diamondville - Dover - Duluth

Fairbanks - Flagstaff - Fontana - Fort Lauderdale - Fort Worth - Fort Yukon -
Frankfort - Fresno

Hamtramck - Harrisburg - Hartford - Helena - Hialeah - Highland Park - Honolulu
- Houston

Lansing - Laredo - Las Vegas - Lawrence (Kansas) - Lawrence (Massachusetts) -
Lincoln - Little Rock - Long Beach - Los Angeles - Lubbock

Madison - Malta - Manchester - Meeker – Memphis - Miami - Milwaukee -
Minneapolis - Montgomery - Montpelier

Nashville - Nashville (Indiana) - New Haven - New Orleans - New York - Newark -
Newport News

Page - Pahrump - Palm Springs - Park City - Pasadena - Philadelphia - Phoenix -
Pierre - Pittsburgh - Portland - Portland (Maine) - Portsmouth - Princeton -
Providence

Sacramento - Saint Louis - Saint Paul - Salem - Salt Lake City - San Antonio -
San Bernardino - San Bruno - San Diego - San Francisco - San Jose - Santa Ana -
Santa Barbara - Santa Fe - Santa Rosa - Savannah - Seattle - Sioux City -
Solvang - Sonoma - Springfield - Suffolk - Syracuse

Tallahassee - Tampa - Toledo - Topeka - Trenton - Truckee - Tucson - Twentynine
Palms

Walnut - Wapakoneta - Washington - Wasilla - West Lafayette - Wichita -
Wilmington



https://et.wikipedia.org/wiki/India

India Vabariik on riik Lõuna-Aasias, rahvaarvu poolest Hiina järel teine riik
maailmas. Seal elab üle miljardi inimese, kes kõnelevad rohkem kui 100 keelt.
Indial on maismaapiir Bangladeshi, Birma, Hiina, Bhutani, Nepali ja Pakistaniga
ning India ookeanis India ranniku lähedal asuvad Sri Lanka ja Maldiivid.

Nimi India tuleneb Induse jõe nimest, mis pärineb vanapärsia sõnast hindūš.
Selle allikas on sanskriti सिन्धु (Sindhu), Induse jõe ajalooline nimi. Muistsed
kreeklased nimetasid indialasi induslasteks (Ἰνδοί (Indoi)).

Ingliskeelses India konstitutsioonis mainitakse India võrdväärse nimena ka nime
Bharat. See nimi (hindi keeles भारत (Bhārat) pärineb sanskritikeelsest nimest
भारतम् (Bhāratam), mis on tuletatud hinduismi pühakirjades mainitud legendaarse
kuninga Bharata nimest.

Samuti kasutatakse inglise keeles India kui terviku (ka praeguse Pakistani ja
Bangladeshi ala) tähistamiseks nime Hindustan. See pärsiakeelsest nimest
هندوستان pärinev nimi tähendab hindude maad ning käis enne 1947. aastat
Põhja-India ja Pakistani kohta.

Vanimad jäljed inimasustusest nüüdse India aladel on kiviaegsed varjupaigad
Bhimbetkas Madhya Pradeshi osariigis, kust on leitud ka maalinguid. Paikne
asustus ilmus Lääne-Indiasse 8500 aastat tagasi, arenedes lõpuks Induse
kultuuriks, mis pärineb aastast umbes aastast 3400 eKr. Induse ehk Harappa
kultuuris kujunesid välja niisutuspõllundus, kindlustatud linnad (Kalibangan,
Dhorãji) ja kaubandus. 18. sajandi järel eKr kultuuri põhiosa hääbus, kuid
äärealadel (Lothal) säilis see umbkaudu 1000. aastani eKr.

Induse tsivilisatsioonile järgnes vedade ajastu, mis pani aluse hinduismile ja
India varase ühiskonna teistele kultuurilistele aspektidele, lõppedes 6.
sajandil eKr. II aastatuhande II poolel eKr tungisid Põhja- ja Loode-Indiasse
aarjalased.Umbkaudu 550 eKr rajati Indias terve rida iseseisvaid kuningriike ja
vabariike, mida tuntakse Mahajanapadade nime all.

3. sajandil eKr ühendasid India järk-järgult Maurya keisririigi alla
Chandragupta Maurya, tema poeg Bindusara ning pojapoeg Ašoka. 3. sajandist pKr
valitses Indiat Gupta dünastia; seda nimetatakse vahel "India kuldajaks".
Lõuna-India suurriikide hulka kuulusid Chalukya, Chola ja Vijayanagara
keisririik. Sel ajastul õitsesid teadus, tehnika, insenerikunst, kunst, loogika,
keeleteadus, kirjandus, matemaatika, astronoomia, usund ja filosoofia.

Pärast islami sissetungi Kesk-Aasiast 10.-12. sajandil langes suurem osa
Põhja-Indiast Delhi sultanaadi ning seejärel suurmogulite riigi võimu alla.
Akbar Suure ajal valitsesid Indias kultuuriline ja majanduslik õitseng ning
usuline harmoonia. Moguli keisrid laiendasid oma riiki üle suurema osa
Ees-Indiast. Samas panid mogulite võimule vastu mõned Kirde-India kuningriigid,
millest tugevaim oli Ahomi kuningriik Assamis. Mogulite tagakiusamise tõttu
arendasid sikhid välja võitluskunsti traditsiooni ning rajasid Sikhi impeeriumi,
mis püsis kuni Inglise-sikhi sõdadeni 19. sajandi keskel. Esimesena ohustas
mogulite ülevõimu Rajputi hindu kuningas Maha Rana Pratap Mewarist 16. sajandil,
seejärel aga Maratha konföderatsioon, mis valitses 18. sajandi keskpaigas suurt
osa Indiast.

16. sajandil asutasid Euroopa suurvõimud Portugal, Hollandi Vabariik,
Prantsusmaa kuningriik ja Inglismaa kuningriik‎ Indiasse oma kaubajaamad ning
kasutasid ära India sisekonflikte, et rajada kolooniaid. 1856. aastaks oli
enamik Indiast Briti Ida-India Kompanii mõju all. Aasta hiljem pani ülemaaline
mäss, mida tänapäeval nimetatakse India esimeseks iseseisvussõjaks või sipoide
mässuks, kompanii võimu tõsiselt kõikuma, kuid kukkus lõpuks siiski läbi.
Konflikti tulemusel kukutati Mogulite dünastia ja India muutus Suurbritanniaga
personaalunioonis olevaks keisririigiks, vasallidele anti garantiid.

India oli Rahvasteliidu asutajaliige alates 10. jaanuarist 1920. 20. sajandil
algatasid India Rahvuskongress ja teised poliitilised organisatsioonid
üldrahvaliku iseseisvusliikumise. Suurt osa liikumisest juhtisid Mahatma Gandhi
ja India Rahvuskongress, pannes miljonid inimesed osalema mitmes ülemaalises
vägivallatus kodanikuallumatuse aktis.

15. augustil 1947 sai India Suurbritannialt iseseisvuse, kuid samal ajal
eraldati islami enamusega alad, millest moodustati eraldi riik nimega Pakistan.,
senised vasallvalitsejad pidid liituma kas India või Pakistaniga, iseseisvumise
võimalust neile ei antud. 26. jaanuaril 1950 sai Indiast vabariik ning jõustus
uus konstitutsioon.

Iseseisvuse väljakuulutamisest saati on India pidanud võitlema usulise
vägivalla, kastieelarvamuste, kommunistlike sisside, terrorismi ning
separatistlike vastuhakkudega, eriti Jammu ja Kashmiri osariigis ning
Kirde-Indias. 1990. aastatest saati on terrorism puudutanud paljusid India
linnu. Indial on lahendamata piirivaidlused Hiina Rahvavabariigiga, mis 1962.
aastal eskaleerusid Hiina-India sõjaks, ning Pakistaniga, millest said alguse
sõjad 1947, 1965, 1971 ja 1999. India on Ühinenud Rahvaste Organisatsiooni
(toona veel Briti India nime all) blokivälisusliikumise asutajaliige.

Indial on tuumarelv; pärast esimest tuumakatsetust 1974. aastal toimusid
järgmised viis katsetust alles 1998. Alates 1991. aastast on majandusreformid
toonud India maailma kiireimini kasvavate majanduste sekka.

India jaguneb 29 osariigiks (states), 7 liiduterritooriumiks (union
territories):

India rahvusloom on tiiger, rahvuslind paabulind, rahvuslill lootos, rahvuspuu
Bengali viigipuu ja rahvuspuuvili mango.

India on paljurahvuseline riik. 72% elanikest kuulub indoaaria rahvaste hulka,
25% moodustavad draviidi keeli kõnelevad rahvad ja 8% põliselanikud adivasid.

India suuremad linnad on Mumbai, Delhi, Chennai, Kolkata, Bangalore, Hyderabad,
Ahmadabad, Pune, Surat ja Kanpur.

India tähtsaimad ekspordipartnerid on Araabia Ühendemiraadid 12,87%, Ameerika
Ühendriigid 12,59%, Hiina 5,59% (2009).

India tähtsaimad impordipartnerid on Hiina 10,94%, Ameerika Ühendriigid 7,16%,
Saudi Araabia 5,36%, Araabia Ühendemiraadid 5,18%, Austraalia 5,02%, Saksamaa
4,86%, Singapur 4,02% (2009).

Üks India suuremaid vaatamisväärsusi on haudehitis Tadž Mahal riigi põhjaosas
Agra linna lähedal. 2003. aastal külastas seda rohkem kui kolm miljonit inimest.
Samuti on see UNESCO maailmapärandi nimistus.

Tähtis vaatamisväärsus on ka Punane fort (Red Fort), mis on samuti UNESCO
maailmapärandi nimistus.



https://et.wikipedia.org/wiki/Jumalate_loend

See on jumalate loend, mis hõlmab ka jumalusi jm mütoloogilisi olendeid ja
isikuid, nähtusi, abstraktsioone, personifikatsioone ning nende esindajaid,
kehastunuid erinevates religioonides. Loendist on püütud välja jätta väiksemaid
ja mõjuvaesemaid haldjaid, vaime ja deemoneid, ehkki paljudes usundites on nad
jumalatest peaaegu eristamatud. Loodusobjekti, printsiibi või abstraktsiooni
puhul on esitatud ka nende personifikatsioonid. Kohati esineb loendis
jumalikustatud isikuid, kui nende kultus on märkimisväärne ja traditsiooniline.
Loend on esitatud suuremate piirkondade ja/või kultuuride-mütoloogiate kaupa.
Paljud nimed on esitatud mitmes kirjapildis.

Namrud – Namus – Nasnas – Nasr – Nur – Qada – Qalam – Qusur – Qutb – Qutrub –
Rahim – Rahman – Ruhu'llah – Safura – Sahaba – Sa'ir – Sakina – Salsabil – Sanam
– Saqar – Sarandib – Sayfu'llah – Sayhun – Sayyid – Shabah – Shafan – Shezbeth –
Shihab – Shiq – Shu'ayb – Siddiq – Sidrat-Al-Muntaha – Sijil – Sijjin – Sirat
al-Mustaqim – Sulayman – Sura – Sut – Suwa' – Tabut – Taghut – Taha – Talut –
Tanjim – Tawrah – Th'uban – Tir – Tuwa – Uqba –

Acolmiztli – Acolnahuacatl – Acuecucyoticihuati – Ahuiateteo – Ahuizotl –
Amaranth – Atlatonan – Atlatonin – Ayauhteotl – Azcatl – Nahkhiir-mees –
Centeocihuatl – Centeotl – Centzon-totochtin – Centzonuitznaua –
Chalchihuitlicue – Chalchiuhcihuatl – Chalchiuhtecolotl – Chalchiuhtlicue –
Chalchiuhtotolin – Chalmecatecuchtli – Chantico – Chicomeccatl – Chicomecoatl –
Chicomexochtli – Chiconahuiehecatl – Chihucoatl – Chimalman – Cihuacoatl –
Cihuateto – Cinteotl – Cipactli – Cipactonal – Citlatonac – Civatateo –
Coatlicue – Coccochimetl – Cochimetl – Cocijo – Coyolxanuhqui – Coyolxauhqui –
Cuaxolotl – Ehecatl – Huehuecoyotl – Huehueteotl – Huitzilopochtli –
Huixtocihuatl – Ilamatecuhtli – Itzli – Itzpapalotl – Itztlacoliuhqui –
Ixtlilton – Macuil-cozcacuahtli – Macuil-cuetzpalin – Macuil-malinalli –
Macuil-tochtli – Macuil-tonaleque – Macuil-xochitl – Macuilcozcacuahtli –
Macuilcuetzpalin – Macuilcuetzpalli – Macuilmalinalli – Macuiltochtli –
Macuiltonaleque – Macuilxochitl – MacuilxÒchitl – Malinalxochi – Malinalxochitl
– Maquiltonaleque – Matlalcueitl – Mayahual – Mayahuel – Mayouel – Metzli –
Metztli – Mexitl – Mextli – Mictecacihuatl – Mictlan – Mictlancihuatl –
Mictlantecuhtli – Mictlantecuhtzi – Mixcoatl – Moctezuma – Montezuma – Nahuaque
– Nana – Nanahuatzin – Nanauatzin – Nanautzin – Nuhualpilli – Omacatl –
Omecihuatl – Omeciuatl – Ometecuhtli – Ometecutli – Ometeoltloque – Ometotchtli
– Opochtli – Oxomoco – Patecatl – Piquete-zina – Piquete-ziÑa – Popocatepetl –
Pulque – Quetzacoatl – Quetzalcoatl – Tamoanchan – Tecciztecatl – Tecuciztecal –
Tecuciztecatl – Telcalipoca – Temazcaltechi – Temazcalteci – Teotihuacan –
Teoyaomiqui – Teoyaomqui – Tepeyollotl – Tepeyollotli – Tepoztecatl –
Tezcalipoca – Tezcatlipoca – Tezcatzontecatl – Titlacauan – Tlaelquani –
Tlahuixcalpantec – Tlahuixcalpantecuhtli – Tlahuizcalpantecuhtli –
Tlahuizcalpantecutli – Tlaloc – Tlaltecuhtli – Tlaoque-nahuaque – Tlazolteotl –
Tlazolteotli – TlazoltÉotl – Tloque – Tloquenahuaque – Tlaloc – Tomoanchan –
Tonacatecuhtli – Tonatiuh – Tzitzimime – Tzitzmitl – Ueuecoyotl – Ueueteotl –
Uitzilopochtli – Uixtochihuatl – Xilonen – Xipe – Xipe-totec – Xiuhcoatl –
Xiuhtecuhtli – Xiutecuhtli – Xmulzencab – Xochipili – Xochipilli – Xochiquetzal
– Xolotl – Yacatecuhtli – Yiacatecuhtli

Adnoartina – Alchera – Almudj – Altjira – Bagadjimbiri – Baiame – Bamapana –
Bellin-bellin – Biame – Bildjiwuaroju – Binbeal – Birrahgnooloo – Bobbi-bobbi –
Bunbulama – Bunjil – Bunyip – Daramulum – Darana – Dhakhan – Dilga – Djanggawul
– Eingana – Einganu – Erathipa – Gnowee – Goanna – Gunapipi – Gurumukas – Ipilya
– Julana – Julunggul – Junkgowa – Jurawadbad – Kalseru – Karora – Kidili –
Kidilli – Kultana – Kunapipi – Kurukadi – Kutjara – Lumaluma – Lungkata –
Mamaragan – Mamu – Mangar-kunjer-kunja – Mar'rallang – Marrallang – Mimi –
Minawara – Miralalou – Mita – Mokoi – Mokpoi – Mopaditis – Mudungkala – Multultu
– Mumba – Nadubi – Namorodo – Ngalyod – Ngurunderi – Njirana – Nurundere –
Papang – Pilirin – Tatji – Tjinimin – Ulanji – Uluru – Walaganda – Wallungunder
– Wandjina – Wapiya – Waramurungundi – Waramurungundju – Wati-kutjara – Wawalag
– Wawalug – Widjingara – Wondjina – Wuluwait – Wuraka – Wurugag – Yalungur –
Yara-ma-yha-who – Yhi – Yingarna – Yrlunggur – Yurlungur

Anbotoko Mari (Mari Urraca) – Majue – Mari (jumalanna) – Sugaar (Sugoi, Maju) –
Urtzi (Ost, Ortzi)

Ahti – Hoidja – Ilmarine – Ilo – Kaitsja – Lemming – Maaema – Maajumalad – Mana
- Mardus – Peko – Pell – Penn – Peremees – Pikker – Pikne – Rongo – Rõugutaja –
Taara – Taarapita – Taevataat – Tooni – Tooru – Turis - Tõnn – Uku – Vanaisa –
Vanejumi – Vanemuine – Vanetooni – Äike – Äio

Aa – Aah – Aapep – Abtu – Ah – Ahemait – Ailuros – Aken – Aker – Amathaunta –
Amaunet – Amemait – Amen – Amen-ra – Amen-re – Amenhotep – Ament – Amentet –
Amentit – Ammam – Ammit – Ammon – Ammon-ra – Ammon-re – Ammut – Amn – Amon –
Amon-ra – Amon-re – Amsit – Amun – Amun-ra – Amun-re – Anat – Andjety – Anedjti
– Anet – Anezti – Anhur – Anit – Ankhet – Ankt – Anouke – Anpu – Anti – Anubis –
Anuket – Apademak – Apedemak – Apep – Apepi – Apet – Apis – Apophis – Aptet –
Arensnuphis – Ari-hes-nefer – Arsnuphis – Aset – Aten – Aten-ra – Aten-re – Aton
– Aton-ra – Aton-re – Atum – Atum-ra – Atum-re – Ba – Ba-neb-tetet – Ba-pef –
Bab – Babay – Babi – Baneb-djedet – Banebdedet – Banebdjedet – Banebdjetet –
Banebtetet – Banephthysdjedet – Bast – Bastet – Bat – Bata – Benu – Bes – Beset
– Buto – Chenti-cheti – Chenti-irti – Chepri – Cherti – Chnemu – Chnoumis –
Chnum – Chnuphis – Chons – Chontamenti – Cneph – Dedun – Dedwen – Dua – Duamutef
– Ehi – Ernutet – Geb – Ha – Haap – Hah – Hap – Hapi – Hapy – Har-nedj-hef –
Har-pa-khered – Har-pa-khruti – Harensnuphis – Harmakhis – Harmatchis –
Harpakhered – Harpakhruti – Harpocrates – Hat-mehit – Hathor – Hatmehit –
Hatmehyt – Hauhet – Hedetet – Heget – Heh – Hehet – Hek – Heket – Hektet – Hemen
– Hemsut – Hemuset – Henet – Hep – Hepi – Heqet – Heret – Herishep –
Heru-behudti – Hesa – Hesat – Het-mehit – Hetmehit – Hez-ur – Hike – Hnum –
Horos – Horus – Hu – Huh – Iat – Ibis – Ienpw – Ihu – Ihy – Imeut – Imhetep –
Imhotep – Imiut – Imset – Imsety – Inher – Inmutef – Inpu – Ipet – Iptet – Ipy –
Isis – Iunmutef – Joh – Kauket – Keb – Kebechet – Kebechsenef – Kehperi – Kek –
Keket – Keku – Kemu – Kemur – Kemwer – Ken – Khem – Kheper – Khepera – Khepri –
Kherty – Khnemu – Khnum – Khons – Khonsu – Kneph – Knouphis – Kuk – Lenpw –
Ma'at – Maat – Mafdet – Maftet – Mahes – Mehen – Mehet-uret – Mehet-weret –
Mehturt – Mehurt – Menchit – Mendes – Menhit – Menthu – Mentu – Meret –
Meretseger – Mert – Mertseger – Meskhenet – Meskhent – Min – Mnevis – Mnewer –
Month – Monto – Mut – Naunet – Neb-hut – Nebthet – Ned-er-tcher – Nef –
Nefer-tem – Nefer-temu – Nefertem – Nefertum – Nehab – Nehebkau – Nehebkhau –
Nehebu-kau – Neit – Neith – Nekhabed – Nekhbet – Neper – Nephthys – Nepit –
Neteraantmwmw – Nu – Nuit – Nun – Nunet – Nut – Ogdoad – Opet – Osiris – Petbe –
Ptah – Ptha – Qadesh – Qadeshet – Qeb – Qetesh – Qudshu – Ra – Re – Renenet –
Renenutet – Renpet – Reret – Reret-weret – Reshef – Reshep – Reshpu – Sachmet –
Sag – Sahu – Sahmet – Sal – Satet – Seb – Sebek – Seker – Sekhet – Sehmet –
Selket – Selkit – Sep – Sepa – Septu – Serket – Serquet – Seshat – Sesmu – Set –
Setekh – Setesh – Seth – Seti – Shai – Shait – Shay – Shed – Shenty – Sobek –
Sochet – Sokar – Sokaris – Soker – Sopd – Sopdet – Sopdu – Sopedu – Sothis –
Sphinx – Su – Suchos – Sutekh – Šu (Shu) – Tahuti – Tatenen – Taueret – Taurt –
Taweret – Tefen – Tefenet – Tefnet – Tefnut – Tehuti – Tem – Temu – Thoeris –
Thot – Thoth – Tphenis – Tum – Tutu – Uadjet – Ubastet – Un-nefer – Uneg – Unut
– Usire – Wadjet – Waset – Wepawet – Wosret – Wosyet – Yinepu

Aita – Alpan – Ani – Aplu – Aritimi (Artume) – Artume – Atunis – Cath Cautha –
Catha (Cautha) – Cautha – Culsans – Evan – Februus – Fufluns – Hercle – Horta –
Laran – lasad – Losna – Manea – Mania – Mantus – Menrva – Nethuns – Nortia –
Puphluns (Fufluns) – Semla (jumal) – Sethlans – Tages – Thalna – Thesan – Tinia
– Tuchulcha (Tulchulcha?) – Turan – Turms – Uni – Veive – Voltumna

Adjassou-Linguetor – Adjinakou – Adya Houn'tò – Agassou – Agwe – Asagwe – Avalou
– Ayida-Weddo – Ayizan – Azaka-Tonnerre – Bacalou – Badessy – Boli Shah – Bossou
Ashadeh – Boum'ba Maza – Bugid Y Aiba – Clermeil – Cofrit – Conga – Congo –
Damballa – Dan Petro – Dan Wédo – Diable Tonnere – Diejuste – Dinclinsin –
Erzulie – Gangan – Ghede – Gran Maître – Grand Bois – Guinee – Kalfu – Lemba –
Limba – L'inglesou – Loa – Loco – Lutin – Marassa – Marassa Jumeaux – Marinette
– Marré – Mombu – Mounanchou – Nago Shango – Nambo-Nansi – Ogoun – Papa Legba –
Petro – Pie – Simbi – Sobo – Sousson-Pannan – Ti Jean Quinto – Ti Malice –
Ti-Jean Petro

– Ha – Hai-chan – Han-hsiang-tzu – Han-hsien-tzu – Han-xiang-zi – Han-xiangi –
Han-xiangzi – Hang – Hau-yi – He-bo – He-hsien-ku – He-po – He-xian-gu –
He-xiangu – Heng-o – Ho-hsien-ku – Ho-po – Hou-chi – Hou-ji – Hou-yi – Hsi-he –
Hsi-ho – Hsi-shih – Hsi-wang-mu – Hsiao-wu – Hsuan-tsang – Hsuan-wen-hua –
Hu-jing-de – Hu-jing-te – Hu-jingde – Huai-nan-tzu – Huai-nan-zu – Huai-nanzu –
Huang-di – Huang-du-shi – Huang-gun – Huang-kun – Huang-ti – Hun-dun – Hun-tun –
Nefriit-keiser – Jiang-qin-guang – Jiang-yuan – Jin – Jou-wang – Ju-shou –
Jun-di – K'uei-hsing – Kao-guojiu – Kao-yao – Ki-lin – Kou-mang – Kuan-kung –
Kuan-ti – Kuan-yin – Kuan-yu – Kuei-hsien – Kui-xing – Kung-kung – Kung-te-tien
– Kuo-tzu-i – Kuri-hsing – Kwan-yin – Ky-lin – Lan-cai-he – Lan-caihe –
Lan-t'sai-ho – Lan-zaihe – Lao-chun – Lao-dan – Lao-jun – Lao-tan – Lao-tse –
Lao-tzu – Lao-zi – Lei-chen-tzu – Lei-gong – Lei-jen-zu – Lei-kung – Lei-tsu –
Lei-tzu – Lei-zhen-zi – Lei-zhenzi – Lei-zi – Lei-zu – Li-ba-bai – Li-babai –
Li-ching – Li-chu-jiang – Li-er – Li-erh – Li-hai – Li-jing – Li-k'uan – Li-kuan
– Li-ne-zha – Li-nezha – Li-no-cha – Li-no-zha – Li-nozha – Li-pa-pai – Li-si –
Li-szu – Li-t'ieh-kuai – Li-tie-guai – Li-tieguai – Li-xuan – Lie-yu-kou –
Lie-yukou – Lie-zi – Lieh – Lieh-tzu – Ling-bao-tian-song – Ling-pao-t'ien-tsun
– Ling-zhi – Liu-an – Liu-bei – Liu-hai – Liu-har – Liu-pei – Liu-xuan-de –
Liu-yuan-ying – Long-dong-bin – Long-wang – Lu-ban – Lu-dong-bin – Lu-dongbin –
Lu-hsing – Lu-pan – Lu-ping-den – Lu-tung-pin – Lu-wu-guan – Lu-xing – Lu-yan –
Luk-xing – Lung-wang – Meng-p'o – Meng-po – Meng-po-niang – Meng-po-niang-niang
– Mi-hung-tang – Mi-lo-fo – Mong-po – Mu-gong – Mu-kung – Nan-ji-xian-weng –
Niu-lang – Nu-gua – Nu-kua – Nu-kwa – Nu-wa – Nugua – P'an-ku – P'eng-lai-shan –
P'ing-teng-wang – Pa-hsien – Pan-gu – Peng-lai-shan – Penglai-shan – Pi-disc –
Pi-disk – Pi-ma-wen – Pien-ch'eng-wang – Ping-deng-wang – Ping-i – Qi-gu –
Qi-lin – Qi-yu – Qin-guang-wang – Qin-shu-bao – Qin-shu-po – Qin-shubao –
Qu-jiang-wang – Reishi – Roustem – Ru-shou – San-ch'ing – San-gu – San-guan –
San-guan-dadi – San-hsing – San-huang – San-ku – San-qing – San-xing –
San-yan-dadi – San-zang – Sandy – Sankuan – Sha-wu-ching – Sha-wu-jing –
Sha-wujing – Shang-qing – Shen – Shen-nong – Shen-nong-shi – Shen-nung – Shen-yi
– Sheng-nong – Sheng-nung – Sho-bao – Shou-hsing – Shou-lao – Shou-xing – Shun –
Shun-di – Si-ling – Sien-tsang – Song-di-wang – Song-jiang – Ssu-ling – Su-ling
– Sui-ren – Sui-ren-shi – Sun-bin – Sun-hou-tze – Sun-hou-zi – Sun-p'i – Sun-pi
– Sun-pin – Sun-wu-k'ung – Sun-wu-kong – Sun-wukong – Sung-chiang – Sung-ti-wang
– T'a-shan-wang – T'ao-t'ieh – T'ien – T'ien-ku – T'ien-ming – T'ien-mu – T'u-ti
– T-ti-wang – Ta-ti – Tai-qing – Tai-shan-wang – Tai-sui-hsing – Tai-sui-xing –
Tai-suixing – Tai-yi – Tao – Tao-te-t'ien-tsun – Tao-tie – Taotie – Taso-wang –
Tcheou – Thao-thieh – Ti-k'ang-wang – Tian – Tian-bao-jun – Tian-gong – Tian-gu
– Tian-ming – Tian-mu – Tian-shang-dao-jun – Tianming – Tien-kung – To-fu –
Tripitaka – Ts'ai – Ts'ao-kuo-chiu – Ts'in-kwang-wang – Tsao-chun – Tu-di –
Tzu-ku – Tzu-ku-shen – Wang – Wang-mu-niang-niang – We-jeng – Wei-ch'eng –
Wei-cheng – Weiwobo – Wen – Wen-chang – Wu-di – Wu-guan-wang – Wu-kwan-wang –
Wu-ti – Xi-he – Xi-shi – Xi-wang-mu – Xi-wangmu – Xiao-wu – Xuan-wen-hua –
Xuan-wenhua – Xuan-zang – Xuande – Xue-zhuan-lun – Yan-di – Yan-luo-wang – Yang
– Yanluo-wang – Yao – Yao-di – Yen-di – Yen-lo-wang – Yen-ti – Yeng-wang-yeh –
Yi – Yi-di – Yi-ti – Yin – Yin-yang – Yu-ch'iang – Yu-di – Yu-huang –
Yu-huang-shangdi – Yu-k'ou – Yu-qiang – Yu-qing – Yu-shun – Yu-song-di – Yu-ti –
Yu-tsu – Yu-zu – Yuan-shi-tian-zong – Yuan-shih-t'ien-tsun – Yun-dun – Yun-tun –
Zao-jun – Zhang-fei – Zhang-guo-lao – Zhang-guolao – Zhang-xian – Zhang-yun –
Zhao-gongming – Zhao-xuantan – Zhi-nu – Zhi-songzi – Zhong-li-quan –
Zhong-liquan – Zhou-wang – Zhu-ba-jie – Zhu-bajie – Zhu-rong – Zhu-yi –
Zhuan-zhongli – Zhuang-lun-wang – Zi-gu

Abarimon – Abhijit – Adhidevata – Adimurti – Aditya – Agastya – Aghora – Agni –
Ahalya – Ahi – Airavata – Akshayapatra – Akshobhya – Akupara – Alakapuri –
Amaravati – Ambika – Amitabha – Amitayus – Ammavaru – Amrita – Anala – Ananga –
Ananta – Anantesa – Andhaka – Angiri – Anila – Annamurti – Annapurna – Ansa –
Anumati – Anuradha – Apa – Apalala – Apam Napat – Apsaras – Aranyani – Ardhanari
– Ardhanarisvara – Ardra – Arundhati – Aryman – Ashta-Dikpala – Aslesa –
Astamatara – Astomi – Asura - asurad – Asvayujau – Aswins – Atharvan –
Aticandika – Atman – Atri – Ayyappan – Badi Mata – Bagala – Bala – Balakrsna –
Balarama – Bali – Balin – Banka-Mundi – Bhadra – Bhaga – Bharadwaja – Bharani –
Bharat Mata – Bharati – Bhavani – Bhima – Bhrigus – Bhumidevi – Bhumiya –
Bhutamata – Bhuta – Bhuvanesvari – Bombay Kamayan – Brahma – Brahmani –
Brahmapura – Brahmastra – Brihaspati – Buddha – Buddhi – Budhi Pallien –
Chaitanya – Chama – Chamunda – Chanda – Chandanayika – Chandarupa – Chandavati –
Chandesvara – Chandi – Chandika – Chandogra – Chandra – Chandrasekhara –
Chaturmurti – Chaya – Chinnamastaka – Chitra – Chitragupta – Daityas – Daksha –
Dākšājani – Danu – Dasyus – Deo – Deva – Devaki – Devapurohita – Devasena –
Devata – Devi – Dhanistha – Dhanvantari – Dhara – Dharani – Dharma – Dharti Mata
– Dhatar – Dhatri – Dhisana – Dhruva – Dhumavati – Dhumorna – Dhumravati –
Dhurjati – Diti – Draupadi – Drug – Džagannatha – Dund – Durgha – Dyaus Pita –
Dyaush – Dyavaprthivi – Gandharva – Ganeša – Ganga – Garuda – Gauri – Goloka –
Govinda – Haimavati – Hanuman – Harihara – Himavat – Hiranyagarbha –
Hiranyakashipu – Ida – Imra – Indra – Indrani – Isha – Jaganmatri – Jahnu –
Jalamdhara – Jambu-dvipa – Kabir – Kaitabha – Kālī – Kalki – Kalpataru – Kama –
Kapila – Kārtikeja – Kasyapa – Kimpurushas – Kinnaras – Krišna – Krittikas –
Ksheera Sagara – Kubera – Kumari – Kurma – Lakshmana – Lakshmi – Lokaloka –
Lokapalas – Mahadeva – Mahākāla – Mahisha – Maitreya – Maitreja – Makara –
Manasa – Mangala – Manu – Marttanda – Maruts – Matarisvan – Matsya – Maya – Meru
– Minaksi – Mitra – Moksa – Mutšalinda – Nagas – Nakshatras – Nala – Namuci –
Nandi – Nandin – Nandini – Narada – Naryana – Nataraja – Nidra – Nilakantha –
Nirriti – Nirrta – Nirrti – Parasurama – Parjanya – Parvati – Pishasha –
Pitru-gana – Pradyumna – Prajapati – Prisni – Prthivi – Puchan – Purana –
Purusha – Pushan – Putana – Rahu (asura) – Rahu (budistlik jumal) – Raksha –
Raktavija – Ram – Rama – Ramachandra – Rati – Ratri – Ravana – Ravi – Rhibus –
Rishi – Rudra – Rukmini – Sadhya – Sajigor – Sambara – Sani – Sarama – Saranyu –
Sarasvati – Satī – Savitar – Savitr – Savitri – Savriti – Sesha – Shakti –
Shasti – Shesanaga – Siddha – Sītā – Skambha – Skanda – Soma – Sri – Sudharma –
Sugriva – Sukra – Sura – Surya – Svaha – Svarga – Šiva – Tapati – Tārā – Taraka
– Trimurti – Trisiras – Tšakrasamvara – Tvashtri – Uma – Urvasi – Usha – Vach –
Vamana – Vanadevata – Varaha – Varuna – Vasishtha – Vasudeva – Vasuki – Vasus –
Vayu – Veda-vyasa – Veda – Vidyadhara – Virabhadra – Viraj – Višnu – Visvakarma
– Visvapani – Vivasvat – Vritra – Yaksha – Yama – Yami – Yogini – Yoni – Yuga

Accla – Acsumama – Ajomama – Apacatequil – Apacheta – Apaec – Apocatequil –
Apotequil – Apu-illapu – Apu-punchau – Ataguchu – Axomamma – Ayar – Ayar-acar –
Ayar-cachi – Ayar-colo – Ayar-manco – Bochica – Catequil – Cavillaca – Chas –
Chasca – Chasca-coyllur – Chia – Cocamama – Cocomama – Con – Coniraya – Copacati
– Ekkekko – Epunamun – Guachimines – Guamansuri – Huaca – Huanca – Huiracocha –
Huitaca – Huitaca-chibch – Illapa – Ilyap'a – Ilyapa – Inti – Iyapa –
Ka-ata-killa – Katoylla – Khuno – Kon – Mama-allpa – Mama-cocha – Mama-oello –
Mama-oullo – Mama-pach – Mama-pacha – Mama-quilla – Manco-capac – Pacari –
Pachacamac – Pachakamaq - Pachamama – Pariacaca – Paricia – Piguerao – Punchau –
Quilla – Quinuama – Ramac – Si – Supay – Thonapa – Urcaguary – Urpihua-chac –
Vichama – Viracocha – Zaramamma

Aizen-Myoo – Ajari Joan – Aji-Shiki – Aji-Suki-Taka-Hi-Kone –
Am-No-Tanabata-Hime – Ama-No-Minaka-Nushi – Ama-Tsu-Mara – Amaterasu – Amatsu
Mikaboshi – Amatsu-Kami – Ame-No-Kagase-Wo – Ame-No-Mi-Kumari –
Ame-No-Oshido-Mimi – Ame-No-Toko-Tachi – Ame-No-Wakahiko – Amida – Anan –
Anshitsu – Ashuku-Nyorai – Awabi – Bakemono – Baku – Benkei – Benten –
Benzai-Ten – Bimbogami – Bimbomushi – Binzuru-Sonja – Bishamon – Bosatsu – Butsu
– Butsudan – Butsudo – Carp – Centipede – Chien-shin – Chimata-no-kami – Chujo
Hime – Chup-Kamui – Daibosatsu – Daikoku – Dainichi – Dainichi-Nyorai – Dosojin
– Dozoku-shin – Ebisu – Ekibiogami – Emma-o – Fudo – Fudo-Myoo – Fujin –
Fuku-Nyorai – Fukurokuju – Funadama – Futsu-Nushi-no-Kami – Gaki – Gakido – Gama
– Gama-Sennin – Gekka-o – Go-Shin Tai – Gohei – Gongen – Gozu-Tenno – Hachiman –
Haniyasu-hiko – Haniyasu-hime – Hasu-Ko – Haya-Ji – Hidari – Hidesato –
Hikohohodemi – Hiruko – Hisa-Me – Hoderi – Hoji – Hoori – Hoso-no-Kami – Hotei –
Hotoke – Hototogisu – Ida-Ten – Idzumo – Iha-Naga – Ika-Zuchi-no-Kami – Iki-Ryo
– Inari – Isora – Issunboshi – Ittan-momen – Izanagi – Izanami – Jigami – Jigoku
– Jikininki – Jikoku – Jimmu Tenno – Jingo – Jingu – Jinushigami – Jizo –
Juichimen – Jurojin – Kagutsuchi – Kamado-gami – Kamaitachi – Kami – Kami-kaze –
Kami-Musubi – Kamidana – Kaminari – Kanayama-hiko – Kanayama-hime – Kappa –
Kawa-no-Kami – Kawaya-no-kami – Kayanuhime-no-Kami – Kaze-no-Kami – Kenro-Ji-Jin
– Kiji – Kijo – Kintaro – Kirin – Kishi-Bojin – Kishijoten – Kishimo-jin –
Kitsune-Tsuki – Kiyo – Ko-no-Hana – Kodomo-no-Inari – Kojiki – Kojin –
Kokutai-Shinto – Komoku – Kompera – Konaki Jiji – Kongo – Kongo-Kai –
Koro-pok-guru – Koshin – Koya-no-Myoin – Koya-Shonin – Kukunochi-no-Kami – Kumo
– Kuni-Toko-tachi – Kunitsu-Kami – Kura-Okami – Kuruma – Magatama – Maneki neko
– Marisha-Ten – Miro – Misogi-Kyo – Miyazu-Hime – Mizuhame-no-Mikoto – Mochi –
Momotaro – Momoye – Monju-Bosatsu – Mujinto – Musubi-no-Kami – Nai-no-Kami –
Naka-Yama-Tsu-Mi – Nakatsu-Hime – Nakisawame – Nikko-Bosatsu – Nikobo – Ningyo –
Ninigi-no-mikoto – Ninyo – Nioo – Nominosukune – Nurikabe – Nyorai – O-Ana-Mochi
– Oanomochi – Oho-Kuninushi – Oho-Yama – Ohonamochi – Ojin Tenno – Okuni-Nushi –
Omitsunu – Omokage-no-Ido – Onamuji – Otohime – Owatatsumi – Oya-Shima-Guni –
Oyamatsumi – Raicho – Raiden – Raijin – Raiju – Raikō – Raitaro – Rakan – Reiko
– Ryo-Wo – Ryugu – Ryujin – Sae-no-Kami – Sambo-kojin – Samebito – Sarudahiko –
Sarutahiko Ohkami – Sengen – Sennin – Shaka – Shi Tenno – Shi-Ryo – Shichi
Fujukin – Shiko-Me – Shinda – Shine-To-Be – Shine-Tsu-Hiko – Shitatera-Hime –
Shiti Dama – Shoden – Shodo Shonin – Shojo – Shoki – Shotoku – Soku-no-Kumi –
Suijin – Suitengu – Sukuna-Biko – Susanowa – Taishaku – Takamagahara –
Takami-Musubi – Takara-Bune – Taki-Tsu-Hiko – Takimikazuchi-no-Mikoto – Tamon –
Tanuki – Tatsuta-hime – Ten – Ten-gu – Tenjin – Tennin – Tenshi – Tokoyo-no-Kuni
– Tokutaro-San – Toyo-Uke-Bime – Toyouke-Omikami – Tsuki-Yumi – Tsuyu – Uba –
Uga-Jin – Uga-no-Mitama – Ujigami – Ukemochi – Urashima Taro – Uwibami – Uzume –
Wakahiru-me – Wata-tsu-mi – Yabune – Yakushi-nyorai – Yama-no-kami – Yama-Uba –
Yamato – Yamato Take – Yao-yorozu-no-kami – Yasha – Yeta – Yo – Yofune-Nushi –
Yomi – Yomi-no-kuni – Yorimasa – Yosei – Yoshitsune – Yosho – Yuki-Onna – Zocho

Abalim – Abba Amona – Abbaye – Abraxis – Abyss – Acha – Adam Beliyya'al' – Adam
Kadmon – Adonai – Adonaiel – Afterlife – Agla – Ahduth – Akatriel-Yah – Alitha –
Alukah – Amalek – Amemnar – Ammi – Anafiel – Asherah – Baal – Baal-Karmelos –
Bar Channah – Bat Kol – Bé b'lia – Belial – Bethel – Birkat Cohanim – Chanameel
– Chashmal – Chayyot – Dagon – Devekut – Dever – Dibbuk – Dove – Dumiel –
Dwelling – Dybbuk – El – Elohim – Elom – Enoch – Gilgul – Ha-Shem – Habakkuk –
Haggai – Ibbur – Jahve – Jehoova – JHWH – Kavvana – Kefitzat ha-Derekh – Lotan –
Luz – Makon – Mastema – Matteh – Mazikeen – Mazzikin – Melchizedek – Memra –
Methuselah – Moloch – Nadab – Nahum – Nechushtan – Nibhaz – Obed-Edom – Obizoth
– Odel – Ofanim – Oniel – Ophites – Orpah – Ozhiya – Padkaras – Pargod – Piznai
– Potah – Potipher – Ragshiel – Rahav – Re'em – Reishit Chochmah – Reshef –
Satan – Shekhina – Sheol – Sophia – Tanin'iver – Tannin – Tarshishim – Tefillin
– Tevel – Tophet – Torat ha-Melachim – Tzadikiel – Tzakadhazy – Tzavua –
Tzelanit – Tzeruf – Tzohar – Yahweh – Yeddeoni – Yekum – Zadkiel – Zamzummims –
Zar – Zephaniah

Abandinus – Aine (Áine) – Airmed (Airmid) – Amaethon – Antenociticus
(Anociticus) – Antenociticus – Anann (Anu, Ana, Anand) – Aengus (Aonghus, Mac
Óg) – Arawn – Arianrhod – Arnemetia – Artio – Badb – Balor – Banba –
Belatu-Cadros – Belenus – Beli Mawr – Belisama – Blodeuedd – Boann – Bodb –
Borvo – Bran – Branwen – Bres – Brian – Brigid – Cailleach-beara – Camulus –
Carldwen – Ceridwen – Cernunnos – Cian – Cliodhna – Clota – Cuchulainn – Dagda –
Danu – Dechtire – Dian-cecht – Dôn – Donn – Eastre – Efnisien – Elatha – Epona –
Eriu – Esus – Etain – Etheline – Fand – Fea – Findabair – Fionn mac Cumhaill –
Fintan – Fir Bolg – Fomoire (fomoorid) – Fotla – Fraoch – Fuamnach – Goibhniu –
Goibniu – Gwen-bach – Gwion-bach – Gwyddion – Lir – Lleu – Llwyd – Llyr – Lugh –
Lugus – Mabon – Mac Cecht – Macha – Maeve – Maga – Manannan-maclir – Manawydan –
Maponos – Matunus – Medb – Midir – Míl Espáine (Milesius) – Mongan – Morríghan –
Nantosuelta (Nantosvelta) – Nechtan – Nemain – Nemglan – Niamh – Nuada – Ogma –
Ogmious – Oisín – Pryderi – Pwyll – Rhiannon – Rosmerta – Ruadan – Sadb – Saule
– Sheela-na-gig – Sirona – St-bridget – Sucellos – Tailtu – Taranis – Teutates
(Teutatis, Toutatis) – Tuatha Dé Danann – Twrch-tryth – Wogan – Xulsigiae

Alyeong – Aryong Jong – Chiha Yo Changgun – Chumong – Dalnim – Habaek – Haemosu
– Haenim – Hananim – Hanlnim – Heo Hwangok – Hwanin – Hwanung – Kim Alji – Kim
Suro – Koeulla – Kud – Kujiga – Kumiho – Mago – Oryonggeo – Pak Hyeokkeose –
Palk – Pueulla – Sanshilyong – Seok T'alhae – Solmundae Halmang – Tangun –
Tokebi – Tol-Harubang – Ungnyo – Yangeulla – Yondung Halmoni – Yongwang – Yuhwa

Acheloos (Acheloios) – Adonis – Afrodite – Aigaion – Agdistis – Aglaia – Aiakos
– Aiolos – Aither – Alkides – Alekto – Alkyone – Allekto - Alpheios – Amphitrite
– Amymone – Ananke – Anteros – Antikleia – Aphrodite – Apollon – Ares – Arethusa
– Argos – Aristaios – Arkas – Artemis – Asklepios – Asopus – Astraia – Astraios
– Ate – Athena – Atlas – Atropos – Auxo – Bakchos – Bia – Boreas – Briareos –
Bromios – Chaos – Charon – Charybdis – Chloris – Daphne – Daphnis – Deimos –
Demeter – Dike – Dione – Dionysos – Dioskuurid – Doris – drüaadid – Echo –
Eileithyia – Eirene – Elektra – Empusa – Enyalius – Eos – Epaphos – Epimetheus –
Erato – Erebos – erinnüsed – Eris – Eros – Eumeniidid – Eunomia – Euphrosyne –
Euros – Eurynome – Euterpe – Gaia – Ganymedes – Ge – Glaukos – Gyes – Hades –
Hamadrüaadid – hariidid – Harmonia – Harpokrates – Hebe – Hekate – hekatonheirid
– Helena – Helios – Hephaistos – Hera – Herakles – Hermaphroditos – Hermes –
Hestia – Himeros – Hoorid – Hüaadid – Hygieia – Hymenaios – Hyperion – Hypnos –
Iakchos – Iapetos – Inachos – Io – Iris – Kalliope – Kallisto – Kalypso –
kariidid – Karpo – Kastor – Kelaino – Kerberos – Keto – Kleio – Klotho – Koios –
Kore – Kottos – Kotys = Kotyto – Kronos – Kybele – Kypris – Kyrene – Kythereia –
Lachesis – Leto – Leukothea – Maia – Megaira - Melissa – Melpomene – Menoitios –
Merope – Methone - Metis – Minos – Mnemosyne – moirad – Momos – Mormo – Morpheus
– Muusad – najaadid – Nemesis – nereiidid – Nereus – Nike – Notos – Nümfid – Nyx
– Oiagros – Oinone – Okeaniidid – Okeanos – Oreaadid – Paan – Pallas – Panakeia
– Perses – Persephone – Perseus – Philyra – Phobos – Phoibe – Phorkys –
Plejaadid – Plutos – Polydeukes – Polyhymnia – Pontos – Poseidon – Priapos –
Prometheus – Proteus – Psyche – Rhadamanthys – Rhamnusia – Rhea – Sabazios –
Seilenos – Selene – Semele – Serapis – Sfinks – Sileenid – Sireenid – Skamandros
– Skylla – Sterope – Styx – Syrinx – Zagreus – Zephyros – Zeus – Tantalos –
Taygete – Terpsichore – Tethys – Thaleia (muusa) – Thalia (kariid) - Theia –
Themis – Theseus – Thetis – Tisiphone - titaanid – Triton – Tyche – Typhoeus =
Typhon – Urania – Uranos

Aitvaras – Algis – Andajus – Arklys – Ašvieniai – Audėja – Aukštejas Visagistis
– Auska – Austėja – Austra – Austrinis – Aušautas – Aušlavis – Aušra – Aušrinė –
Auštaras – Auštrinis – Autrimpas – Babaužis – Bangpūtys – Baubis – Beaukuris –
Bentis – Beržulis – Bežlėją – Biržulis – Blizgulis – Bobas – Brėkštą – Bruzgulis
– Bubas – Bubė – Bubilas – Bubis – Budintois – Butė – Dalia – Damavykas –
Dangaus Dievas – Dangus – Deivės Valdytojos – Diedievaitė – Dievaitis – Dievas –
Dievų Motė – Dieyo suneliai – Dimstipatis – Dirvolira – Dizikas – Diviriks –
Divytis – Drugys – Dūdų senis – Dundulis – Dundutis – Dvargantis – Ėratinis –
Ežerinis – Ežiagulis – Gabėta – Gabija – Gabjauja – Gadintoja – Gaila – Ganiklis
– Gardaitis – Gausinėlis – Giltinė – Giraitis – Girstis – Gondas – Grumutis –
Guda – Gulbis – Gyvatė – Indraja – Išskalbėja – Jagaubis – Javinė – Jėvulis –
Jievaras – Jumis – Junda – Jūratė – Kalvelis – Kalvis – Karorius – Karta –
Karvaitis – Katinas – Kaukas – Kaupolius – Kelio dievas – Keliukis – Kerpyčius –
Kirnis – Kiškis – Koklikas – Kovas – Kriukis – Krugis – Krukis – Krūminė –
Kupolė – Lada – Laima – Lapė – Lazdona – Laukpatis – Lauksargis – Laukų dvasios
– Laumė – Lėta – Lietuvanis – Ligo – Lyginčius – Magyla – Maras – Marių Pana –
Maro deivės – Maumas – Medeina – Medeinė – Mėletėlė – Mėnulis – Menuo – Meška –
Metančioji – Milda – Milzinai – Nijolė – Nosolius – Nukirpėja – Numadievis –
Nunadievis – Nuogalis – Okopirmas – Pagirnis – Papiokė – Paplėštakis – Patols –
Patrimpas – Patulas – Pekols – Peleno Deivė – Pergrubrijus – Perkūnas –
Perkūnija – Pietys – Pikuls – Pikuolis – Pilvytis – Pizius – Polengabija –
Praamžius – Praurimė – Prokorimos – Pūkis – Puškaitis – Pykuolis – Pypalas –
Pyzius – Ragainė – Ragana – Ragė – Ragutis – Raitininkas – Ramutė – Rasos –
Ratainyčia – Raudongalvis – Raudongerklis – Raugų Žemėpatis – Raugupatis –
Ruginis – Rungis – Rytmetėlė – Ryto Žvaigždelė – Rytys – Salys – Sambaris –
Saulė – Saules dukte – Sėlija – Sergėtoja – Sielys – Skalsa – Slogutis –
Smauglys – Sotvaros – Sparyžius – Spirukas – Sritis – Srutis – Sutvaras –
Sviečpušynis – Šeimės dievas – Šiaurys – Šilinytis – Šventpaukštinis –
Zvaigstiks – Žaliaakis – Žaltvikšas – Žaltys – Žebris – Žemė – Žemėpatis –
Žemyna – Žemynas – Žiburinis – Žiezdrė – Žvaigždės – Žvėrūna – Žvorūna –
Tarškulis – Tarškutis – Teliavelis – Ugnija – Ugnis – Upa – Upinė – Upinis –
Upyna – Ūsinis – Užpelenė – Vaisgamta – Vaižgantas – Vaivora – Vakarinė –
Vakaris – Valgina – Varūna – Veidievs – Veipons – Vėjas – Vėjopatis – Velinas –
Veliuona – Velnias – Velnis – Vels – Verpiančioji – Vilkas – Vilktakis – Vjalnis

Auseklis – Babina – Bangu māte – Cela māte – Cerklicing – Cuska – Darzamāte –
Dēkla – Dieva dēli – Dievs – Gausu māte – Janis – Jod – Jumis – Juras māte –
Kapu māte – Kārta – Kārta māte – Krumu māte – Laima – Lapu māte – Lazdu māte –
Lauku māte – Lietus māte – Linu māte – Lopes māte – Mājas gars – Mājas kungs –
Māra – Māre – Mēness – Meza Dievs – Meza māte – Meza Virs – Miglas māte –
Mikelis – Perkonitis – Pērkons – Pirta māte – Pūķis – Ragana – Rijas māte –
Ritaja – Saule – Saules meitas – Senu māte – Smilsu māte – Sniega māte – Svētās
meitas – Zalksti – Zelta – Zemes māte – Ziedu māte – Ziemala mamulina – Zvaigzne
– Zvaigzne – Tirgus māte – Udens māte – Upes māte – Ūsiņš – Vecais tevs – Veja
māte – Velns – Velu māte

Ac-yanto – Acan – Acat – Ah-bolom-tzacab – Ah-bolon-dz'acab – Ah-bolon-dzacab –
Ah-chicum-ek – Ah-chicumek – Ah-ciliz – Ah-cuxtal – Ah-hoya – Ah-hulneb – Ah-kin
– Ah-kinchil – Ah-mucen-cab – Ah-muzen-cab – Ah-muzencab – Ah-peku – Ah-puch –
Ah-tzenul – Ah-tzul – Ah-uuk-yol-zip – Ahau-kin – Ahpuch – Akbul – Alaghom-naom
– Alaghom-naom-tzentel – Bacabs – Backlum-chaam – Balams – Balanque – Becab –
Belachina – Ben-elaba – Beydo – Bolon-dzacab – Bolon-tiku – Bolon-tzacab –
Bolon-tzakab – Bolontiku – Bulkabil – Buluc-chabtan – Buluk-kab – Cabracan –
Cabrakan – Cacoch – Cakulha – Cama-zotz – Camazotz – CamÉ – Caneques – Cauac –
Chaak – Chac – Chac-chel – Chac-mol – Chac-mool – Chac-uayeb-xoc – Chac-xib-chac
– Chacmool – Chak – Chaob – Chibilkin – Chicchan – Chuen – Cit-bolon-tum – Cizin
– Cocijo – Colicha-cozee – Copijcha – Coqueelaa – Coquenexo – Coqui-bezelao –
Coqui-huani – Coqui-xee – Coyopa – Cozaana – Dubdo – Ek-chuah – Ek-chuuah –
Ek-zip – Ekchuah – Etz'nab – Etznab – Gi – Gii – Gucumatz – Gucup-cakix –
Hacha-kyum – Hachakyum – Harakan – Hero-twins – Huechaana – Huichaana – Hun-ahau
– Hun-ahaw – Hun-aphu – Hun-batz – Hun-came – Hun-choen – Hun-chowen –
Hun-hunahpu – Hun-hunaphu – Hun-nal – Hun-nal-ye – Hun-nal-yeh – Hun-nik –
Hun-pic-tok – Hunab-ku – Hunahau – Hunahpu – Hunaphu – Hunapu – Hunbatz –
Hunchoen – Hunchouen – Hunhau – Huracan – Hurrican – Itzamna – Ix – Ix-balangue
– Ix-balanque – Ix-chebel-yax – Ix-chel – Ix-chup – Ix-tub-tun – Ixbalanque –
Ixchel – Ixpiyacoc – Ixtab – Kacoch – Kam – Kan – Kauil – Kawil – Ked – Kedo –
Kimil – Kinich-ahau – Kinich-ahaw – Kinich-ajaw-pakal – Kinich-kakmo – Kisin –
Kucumatz – Kuh – Kukulcan – Kulkuylkan – Lahun-pel – Mbaz – Mdi – Mitlan –
Mitnal – Moan – Mse – Muan – Mulac – Nahual – Nal – Ndan – Ndo'yet – Ndoyet –
Ndozin – Nik – Nohock-ek – One-hunahpu – Oxlahuntiku – Pauahtun – Pavahtun –
Pichana-gobeche – Pichanto – Popol-buj – Popol-vuh – Quiabelagayo – Sak-nik –
Sotz – Tepeu – Tohil – Uayeb – Voltan – Votan – Vucab-came – Vucab-hunahpu –
Vucub – Vucub-caquix – Vucub-hunahpu – Vukub-bahpu – World-tree – Xaman-ek –
Xamen-ek – Xbalanque – Xbaquiyalo – Xibalba – Xibalbay – Xmucane – Xpiyacoc –
Xquic – Yaluk – Yax-balam – Yum-kaax – Yum-kax – Zipacna – Zotz

Abgal – Adapa – Adrammelech – Aja – Akkad – Akkan – Alauwaimis – Allulu – Alu –
Ama-arhus – Amurru – An (Anu) – Anatu – Anduruna – Antu – Anunitu – Anunna –
Anunnaku – Anzu – Apkallu – Apsu (Abzu) – Arazu – Aruru – Asag – Asalluhi – Ašar
– Ašiputu – Ašnan – Asnan – Assur – Aššur – Atrahasis – Aya – Baba – Babbar –
Basmu – Bel – Belet-Ili – Beletseri – Belili – Belit-Šeri – Dagon – Damgalnunna
– Damkina – Damu – Dilmun – Dumuzi – Dumuziabzu – Ea – Eabani – Ebeh – Ekur –
Ellil – En – Enbilulu – Endukugga – Enki – Enkidu – Enkimdu – Enlil – Enmerkar –
Enmesarra – Ennugi – Enuma Eliš – Enuširgal – Ereškigal – Eridan – Eridu – Erra
– Etana – Etemmu – Etzemmu – Gallu – Gatumdu – Gestinanna – Gibil – Gilgameš –
Girru – Gula – Haniš – Huluppu – Humbaba (Huwawa) – Igigi – Ili u'Mete – Inanna
– Ininna – Irkalla – Isara – Isinu – Išetum – Išhara – Iškur – Ištar – Išullana
– Išum – Kakka – Kaksisa – Ki – Kingu (Qingu) – Kiskill-lilla – Kulitta – Kulla
– Kulullu – Kur – Kusag – Kusarikku – Labbu – Lahar – Lamastu – Lugulbanda –
Magilum – Mahhu – Mama – Mami – Mamitu – Mammetu – Marduk – Martu – Meslamtaea –
Mulitta – Mummu – Mylitta – Nabu – Nammu – Namtar – Nanaja – Nanna – Nannar –
Nanše – Nergal – Neti – Nidaba – Nimuš – Nin – Ninagal – Ningišzida – Ninatta –
Ninazu – Nindukugga – Ninedinna – Ningal – Ningirsu – Ningizzida – Ninhursag –
Ninib – Nininsina – Ninkarrak – Ninkasi – Ninki – Ninlil – Ninmah – Ninšar –
Ninsun – Nintu – Nintur – Ninurta – Nirah – Nisaba – Nisir – Nudimmud – Nusku –
Pabilsag – Pakku – Papsukkel – Pazuzu – Puzur-Amurri – Raggimu – Ramman –
Rim-Sin – Rimmon – Salbatanu – Samuqan – Sara – Sataran – Sedu – Sibzianna –
Siduri – Silili – Sin – Zababa – Zakar (Zaqar) – Zappu – Zarpanitu – Ziusudra
(Zisutra) – Zu – Šamaš – Šiptum – Šullat – Šulpae – Šumma Alu – Šutu – Tammuz –
Tiamat – Tuppi Šimati – TupŠarru – Ubara-Tutu – Ummanu – Umunmutamkag
(Umunmutamku) – Uršanabi – Uruk – Usma – Usurtu – UtnapiŠtim – Utu (Uttu) –
Utukku

aasid – Aegir – Aesir – Amma – Andhrimnir – Andvari – Angerbda – Angrboda –
Asegeir – Ask – Askr – Astrild – Audhumbia – Audhumla – Audumbla – Audumla –
Aurgelmir – Aurvandil – Aurvandill – Baldr (ka Balder, Baldur) – Baudihillie –
Bestla – Beyla – Bjort – Blid – Bor – Borr – Brage – Bragi – Brono – Brunhilde –
Brunhilt – Brunnhilde – Brynhild – Buri – Byggvir – Bylgia – Dafn – Earendel –
Einmyria – Eir – Eisa – Elli – Embla – Eostre – Fafnir – Fenric – Fenrir –
Fenris – Fenrisulfr – Fjorgyn – Forseti – Frey – Freya – Freyja – Freyr – Fricco
– Frig – Frigg – Frigga – Gangleri – Garm – Gefion – Gefjon – Geirrod –
Geirskokul – Gerd – Gerda – Gerdhr – Gersemi – Gertrude – Gerutha – Gjalp – Glut
– Goll – Gondul – Greip – Grid – Groa – Gudrun – Guinn – Gullintani – Gullveig –
Gulveig – Gunn – Gunnlod – Guttorm – Har – Hardgrep – Harr – Hati – Heid –
Heidrun – Heimdall – Heimdallr – Hel – Hela – Hell – Herfjoturr – Hermod –
Hermoth – Hertha – Hild – Hladgunnr – Hlin – Hlock – Hlodyn – Hnoss – Hnossa –
Hohnir – Holda – Holle – Holler – Honir – Hraesvelg – Hreidmar – Hrist –
Hrungnir – Hrym – Huldra – Hödr (Höðr, Hod, Hodur, Hödur) – Hyldemoer – Hymir –
Hyndla – Hyrokkin – Idun – Iduna – Idunn (Iðunn) – Jafenhar – Jafnharr –
Járnsaxa – Jeirolul – Jola – Jord – Jormungand – Judur – Kara – Kvasir – Laga –
Laufey – Lif – Lifthrasir – Loder – Lofn – Loki (ka Loge, Loke ja Loker) –
Lokkju – Lopter – Lopti – Magni – Máni – Mimir – Mist – Mjollnir – Modgud – Modi
– Nanna – Narfi – Nari – Narvi – Nehalennia – Nerthus – Nibelungid – Nicor –
Njördr (Njörðr, Njordr, Njordur, Njord) – Njoror – Norns – Nott – Odr (ka Od,
Óðr, Odur) – Odin (ka Oden, Óðinn, Odinn, Othinn, Wodan, Woden, Wotan, Wodin,
Ygg) – Ostara – Radgrid – Ran – Regin – Rig (Ríg) – Rind – Rindr – Saga –
Sibilja – Sif – Sigyn – Sjofn – Skadi (ka Skade, Skaði ja Skaoi) – Skalli -
Skeggiold – Skirnir – Skogul – Skoll – Skuld – Snotra – Sol – Sunna
(muinaspõhja) (ka Frau Sunne, Sunne ja Sol) – Surt – Surtur - Surtur - Suttung –
Syn – Thialfi – Thiassi – Thor (ka Donar, Þórr, Þunor) – Thridi – Thrud – Tyr
(Týr, Tyz, Ty, Ti, Tiw, Tiwal, Tiwaz, Tiu, Tio, Tig, Ziu, Zio, Teiw) – Ullr (ka
Oller, Ull, Uller, Vuldr) – Urðr (ka Urdr, Urd) – Vaganhope – Vak – Valder –
Vali – valküürid – Valkyrja – Valtam – Valthrudnir – Vanir – Vé – Verdandi –
Vidar – Vili (jumal) – Ville – Volsungs – Wyrd – Ymir – Yngvi

Abeguwo – Abere – Adaro – Adi-mailagu – Afekan – Agunua – Ahoeitu – Ai-tupuai –
Aiaru – Aku-aku – Ala-muki – Alalahe – Alilmenehune – Aluelop – Aluluei –
Ao-kahiwahiwa – Ao-kanapanapa – Ao-nue – Ao-pakarea – Ao-potano – Ao-pour –
Ao-roa – Ao-takawe – Apu-hau – Apu-ko-hai – Apu-mantangi – Areop – Aroonoona –
Arununa – Atanua – Atea – Au – Aumakua – Babamik – Dakuwanga – Darvi – Degei –
Demas – Diwa-zib – Dudugera – Eitumatupua – Fa'ahotu – Fa-ahotu – Fardu – Fati –
Faumea – Fe'e – Fe-e – Goga – Gogo – Gora-daileng – Ha'iaka – Haiaka – Hana –
Haumea – Haumiatiketike – Haumietiketike – Hi'aka – Hikule'o – Hikule-o – Hina –
Hina-ika – Hina-uri – Hine – Hine-keha – Hinenuitepo – Hoa-tapu – Honoyeta –
Hukere – Ika-tere-maeri – Ilaheua – Ilaheva – Ira-waru – Jari – Jugumishanta –
Kae – Kahausibware – Kahoali – Kai-n-tiku-aba – Kaitangata – Kakamora –
Kamapua'a – Kamapuaa – Kamarong – Kanaloa – Kane – Kilyaki – Ku – Ku-ka-pua –
Ku-kua-akahi – Kuku-lau – Kumu-honua – Kwolam – Laka – Lalo-honua – Latmikaik –
Laufakanaa – Lejman – Lingadua – Lioumere – Lo'o – Lo-o – Loa – Loau – Longo –
Lugeilan – Mahina – Mahu-fatu-rau – Mahuika – Make-make – Makea – Makemake –
Marakihau – Marawa – Maru – Matabiri – Matagaigai – Maui – Menchune – Mesede –
Milu – Miru – Moai – Moko – Mon-moko – Moro-funa – Morofuna – Motikitik –
Murimuria – Na-atibu – Na-kaa – Na-kika – Nanganana – Naniumiap – Nareau –
Ndauthina – Ndengi – Nei-tituaabine – Ngani-vatu – Ngarara – Ngaru – Ni – Nu'u –
Nu-u – Oa-rove – Olifat – Olofat – Oma-rumufu – Oro – Pahuanuiapitaaitera –
Paikea – Pak-a'a – Pak-a-a – Palulop – Papa – Papa-tu-anuku – Papatuanuku – Pele
– Pere – Pouakai – Pu'uhele – Pu-uhele – Puarata – Pulotu – Qasavara – Qat –
Raivuki – Rakim – Rangi – Ranginui – Ratu-mai-bulu – Rehua – Rigi – Ro'o – Ro-o
– Rokola – Rongo – Rongo-mai – Rongomatane – Roua – Ruaumoko – Sina –
Sisimatailaa – Soido – Solal – Sosom – Ta'arda – Ta'oroa – Ta-arda – Ta-oroa –
Taburimai – Tagaro – Tahiri-ma-tea – Tama – Tane – Tanemahuta – Tangaloa –
Tangaroa – Tangata-manu – Tangatamanu – Tangi'ia – Tangi-ia – Taonoui – Taonouit
– Tautohito – Tawhiri – Tawhiri-ma-tea – Tawhirimatea – Te-ikawai – Te-nao –
Te-reere – Teanoi – Tiki – Tiki-wananga – Timbehes – Tinandi-thambonga – Tintrau
– Titua'abine – Titua-abine – To-kabinana – To-karvuvu – To-toropotaa – Toi-mata
– Totoima – Tpereaki – Tu – Tu-matavenga – Tuli – Tumatauenga – Tumuitearetoka –
Tunaroa – Turi-a-faumea – Turukawa – Uenuku – Ulupoka – Unihi-pili – Vari –
Varima-te-takere – Vehine Hae – Wahini-hai – Waiora – Whaitiri – Whiro –
Yalafath

A'akuluujjusi – Aakuluujjusi – Abaangui – Achi – Achiyalabopa – Adekagagwaa –
Adlivun – Aguara – Ahayuta – Ahayuta-achi – Ahea – Ahe’a – Ahmeto-lela-okya –
Aholi – Ahsonnutli – Airsekui – Akba-atatdia – Akna – Alignak – Allowat-sakima –
Alowatsakima – Aluberi – Amala – Amitolane – Amotken – Anarkusuga – Anaye –
Angak'-chin-mana – Angak-chin-mana – Angalkuq – Angokoq – Anguta – Aningan –
Apikunni – Apotamkin – Apoyan-tachi – Arnakua'gsak – Arnakuagsak – Arnarquagsag
– Asagaya-gigaei – Asgaya-gigagei – Ataensic – Ataentsic – Atahensic –
Atius-tirawa – Awanawilonais – Awitelin-tsta – Awonawilona – Badger –
Bakbakwalanooksiwae – Baxbakualanuchsiwae – Bikeh-hozho – Binaye-ahani – Bokwus
– Bototo – Capa – Chacomat – Chacopa – Chakekenapok – Chibiabos – Chinigchinich
– Chipiapoos – Chulyen – Copper-woman – Crow – Dajoji – Dayunsi – Dew-eagle –
Dohkwibuhch – Doquebuth – Dzelarhons – Dzoavits – Eeyeekalduk – Ehlaumel –
Eithinoha – Enumclaw – Eototo – Estanatlehi – Estasanatlehi – Estsanatlehi –
Ewah – Ga'an – Ga-gaah – Ga-oh – Gaan – Gahe – Gaoh – Gendenwitha – Gendewitha –
Glooscap – Glooskap – Gluscabe – Gluscabi – Gluskab – Gluskabe – Gluskap –
Gudratrigakwitl – Guguyni – Gunnodayak – Gyhldeptis – Hahgwehdaetgah –
Hahgwehdiyu – Haokah – Hastseoltoi – Hastshehogan – Hemaskas – Hino – Hinu –
Hisagita-imisi – Hisagitaimisi – Hisakitaimisi – Huruing-wuhti – Ibofanga –
Ictinike – Igaluk – Ignirtog – Ikto – Iktomi – Inktomi – Ioskeha –
Irdlirvirisissong – Isitoq – Issitoq – Iya – Iyatiku – Kachinas – Kaiti –
Kananeski-anayehi – Kanati – Kapoonis – Karwan – Kat'sinas – Kioskurber –
Kitshi-manito – Kivati – Kloskurbeh – Koko – Kokopelli – Koshere – Koyangwuti –
Koyemsi – Kulimina – Kumokum – Kumush – Kururumany – Kushapatshikan – Kutnahin –
Kwa-kwakalanooksiwae – Kwatee – Kwatyat – Kwekwaxa'we – Kwekwaxawe – Kwikumat –
Kwikwilyaqa – Logobola – Magician – Maheo – Malsum – Malsumis – Malsun – Mana –
Manabozho – Manabozo – Manabush – Manibozho – Manitou – Marten – Michabo –
Mising – Momo – Mudhead – Muskrat – Na'pi – Nagaitcho – Nanabozho – Nanabozo –
Nankil'slas – Nanook – Napi – Nataska – Nayanezgani – Negafook – Nerivik –
Nerrivik – Nipinoukhe – Nocoma – Nokomis – Nokomos – Nootaikok – Nukatem –
Nuliajuk – Ocasta – Odzihozo – Olelbis – Ololowishkya – Onatah – Oshadagea –
Otter – Owiot – Pah – Palhik-mana – Payatamu – Pipinoukhe – Poia – Poshaiyankayo
– Pukkeenegak – Qamaits – Quaayayp – Raven – Rhpisunt – Sanopi – Sedna – Selu –
Shakaru – Shakuru – Siarnaq – Sint-holo – Sisiutl – Skan – Skili – Snoqalm –
Sosondowah – Sotuknang – Sussistanako – Szeukha – Tabaldak – Taiowa –
Tarhuhyiawahku – Tawiskara – Tekkeitserktock – Theelgeth – Thelgeth – Tihtipihin
– Tirawa – Tirawa-atius – Tobadzistsini – Tonenili – Tornarsuk – Torngarsak –
Torngasak – Torngasoak – Totem-poles – Tsohanoai – Twin-brothers – Txamsem –
Umai-hulhlya-wit – Umai-hulhya-wit – Uncegila – Unelanuki – Unktehi – Unktome –
Utset – Wabasso – Wabosso – Wakan-tanka – Wakanda – Wakinyan – Wakonda –
Waukheon – Wenabozho – Wheemeemeowah – Wheememeowah – White-she-buffalo –
Winabozho – Wisaaka – Wishpoosh – Wonomi – Xelas

Abathur – Agas – Ahriman – Ahura – Ahura Mazda – Ahurani – Airyaman – Allatum –
Amashaspan – Ameretat – Anahita – Anjuman – Apam-natat – Apaosa – Aredvi –
Arishtat – Armaiti – Asman – Asto Vidatu – Astvat-Ereta – Atar – Azi Dahaka –
Baga – Bahram – Burijas – Bushyasta – Buyasta – Daena – Dahaka – Dahhak – Dena –
Dev – Diwe – Drug – Drvaspa – Gandarewa – Gao-kerena – Gayomard – Gayomart –
Geus-Tasan – Geus-Urvan – Haoma – Haurvatat – Humay – Hvar – Hvarekhshaeta –
Indar – Indra – Izha – Jamshid – Jeh – Karshipta – Kavi – Khara – Kundrav – Mah
– Manu – Manuchihir – Mao – Mashyane – Mashye – Menog – Mithra – Nairyosangha –
Nanghaithya – Neriosang – Ormazd – Peris – Rapithwin – Rashnu – Rustam – Saurva
– Simurgh – Sraosa – Srosh – Tawrich – Thunaupa – Tistrya – Tushnamatay – Vanant
– Vata – Verethragna – Vohu Manah – Vouruskasha – Yam – Yasht – Yazata – Yezidi
– Yima – Zal – Zam – Zarich – Zurvan

– Auster – Bacchus – Bellona – Bona Dea – Bonus Eventus – Carmenta – Castor –
Ceres – Cloacina – Clotho – Coeus – Concordia – Consus – Cotytto – Cypris =
Cytherea – Dea Dia – Decima – Diana – Dis = Dis Pater – Disciplina – Egeria –
Empusa – Eventus Bonus – Fama – Fames – Fauna – faunid – Faunus – Febris –
Felicitas – Feronia – Fides – Flora – Fortuna – Fuuriad – graatsiad – Hercules –
Honos – Ilithyia – Incubus – Isis – Janus – Juno – Jupiter – Justitia – Juventas
= Juventus – Kaksikud – Kybele – Laarid – Larvid – Latona – Lavinia – leemurid –
Liber – Libera – Libertas – Libitina – Lucina – Luna – Ma-Bellona – Magna Mater
– Maia – Maanid – Mars – Mater Matuta – Mavors – Mens – Mercurius – Minerva –
Mithra – Moneta – Morta – Mulciber – Neptunus – Nona – Nuumenid – Ops – Orcus –
Palatua – Pales – Panthea = Pantheos – Parkad – Pax – Penaadid – Picus – Pietas
– Pluto – Pollux – Pomona – Priapus – Proserpina – Providentia – Quirinus –
Remus – Roma – Romulus – Salus – Saturnus – Securitas – Senua – Silenus –
Silvanus – Sol = Sol invictus – Somnus – Spes – Tellus – Terminus – Terra Mater
– Tiberinus – Trivia – Typhon – Venus – Veritas – Vertumnus – Vesta – Victoria –
Virbius – Virtus – Vulcanus – Vulturnus



https://et.wikipedia.org/wiki/Austria

Austria Vabariik (saksa keeles Republik Österreich) on merepiirita riik
Kesk-Euroopas, 9 liidumaast koosnev föderatsioon. Austria piirneb läänes
Liechtensteini ja Šveitsiga, lõunas Itaalia ja Sloveeniaga, idas Ungari ja
Slovakkiaga ning põhjas Saksamaa ja Tšehhi Vabariigiga. Austria pindala on
83 879 km². Maastik on väga mägine, kuna suure osa territooriumist võtavad enda
alla Alpid. Ainult 32% territooriumist asub merepinnast madalamal kui 500
meetrit. Austria kõrgeim punkt on Großglockneri mägi (3798 meetrit merepinnast),
madalaim punkt asub Neusiedler See läheduses ja on 115 meetrit merepinnast.
Rõhuv enamus rahvastikust räägib emakeelena saksa keele Baieri murret.
Ametlikuks standardkeeleks on saksa keele Austria variant, mis on mõjutatud
kohalikust murdest. Ametlikeks piirkondlikeks vähemuskeelteks on ungari
(Burgenlandi liidumaal), horvaadi (Burgenlandi liidumaal) ja sloveeni (Kärnteni
liidumaal). Mitteametlikud vähemuskeeled on serbia ja türgi.

Austria kujunemine on tihedalt seotud Habsburgide dünastiaga, kuna suurem osa
maast kuulus sajandeid Saksa-Rooma keisririigi koosseisu. Alates
reformatsioonist nägid mitmed keisrivõimuga rahulolematud Põhja-Saksa vürstid
protestantismis võimalust oma sõltumatuse suurendamiseks. Pärast
Kolmekümneaastast sõda hakkas Põhja-Saksamaal kasvama Prantsusmaa ja Rootsi
mõju, mis üheskoos Preisi kuningriigi kujunemise ja tugevnemisega ning Napoleoni
sissetungiga 19. sajandi alguses nõrgestasid pidevalt keisrivõimu kontrolli
sealsete vürstiriikide üle. Seevastu lõuna pool, impeeriumi mittesaksa aladel,
säilis nii keisri kui ka katoliku kiriku mõju. 17.–18. sajandil suutis Austria
säilitada oma suurvõimu positsiooni Euroopas. 1804. aastal, vastureaktsioonina
Napoleoni kroonimisele prantslaste keisriks, kuulutas toonane Saksa-Rooma keiser
Franz II välja Austria keisririigi. Pärast Napoleoni lüüasaamist sai Preisi
kuningriigist Austria peamine konkurent võitluses ülemvõimu pärast Saksa aladel.
Austria lüüasaamine Königgrätzi lahingus 1866 andis Preisimaale ülejäänud Saksa
riikide seas selge eelispositsiooni. 1867. aasta riigireformiga muudeti Austria
keisririik Austria-Ungari kaksikmonarhiaks. Prantsusmaa lüüasaamisega 1870
Prantsuse-Preisi sõjas jäi Austria kõrvale Saksa keisririigi moodustamisest.
Sellele vaatamata lähenes Austria järgnenud kümnenditel välispoliitiliselt
Preisi poolt suunatud Saksa keisririigile. Troonipärija ertshertsog Franz
Ferdinandi tapmisele järgnenud juulikriisi ajal 1914. aastal survestas Saksamaa
Austriat esitama ultimaatumit Serbiale, mis viis Esimese maailmasõja
puhkemiseni.

Habsburgide valitsetud Austria-Ungari impeerium lakkas olemast Esimese
maailmasõja lõppedes 1918. Vahetult pärast seda nähti lühikest aega võimalust
Austria ja Saksamaa liitmiseks ning moodustatud vabariik kandis esialgu nime
Saksa-Austria Vabariik (Deutschösterreich). Kahe riigi liitmine langes
päevakorrast Saint-Germain-en-Laye rahulepinguga 1919, millega loodi Esimene
Austria vabariik. 1938. aastal okupeeris ja annekteeris Austria Saksamaa
(Anschluss). Anneksioon kestis kuni Teise maailmasõja lõpuni 1945. aastal.
Seejärel okupeerisid Austria liitlasväed ning Austrias taastati varasem
demokraatlik konstitutsioon. 1955. aastal taastati Austria riigilepinguga
Austria suveräänsus ning liitlaste okupatsioon lõppes. Samal aastal võttis
Austria parlament vastu neutraliteedideklaratsiooni, millega Teine Austria
Vabariik kohustus rahvusvahelistes konfliktides jääma neutraalseks.

Tänapäeval on Austria parlamentaarsel esindusdemokraatial põhinev föderaalriik,
mis koosneb üheksast liidumaast. Pealinn (ühtlasi suurim linn) on 1,7 miljoni
elanikuga Viin. Sisemajanduse kogutoodangu (43 900 USD per capita 2014) poolest
kuulub Austria maailma jõukaimate riikide hulka. Riigi kõrge elatusstandard
kajastub maailma inimarengu indeksis (23. koht 2014. aastal). 1955. aastast on
Austria ÜRO liige, 1995. aastast Euroopa Liidu ja Schengeni viisaruumi liige
ning 1999. aastast eurotsooni liige.

Austria saksakeelne nimetus Österreich tähendab "idariiki". See tuleneb vanast
ülemsaksakeelsest sõnast Ostarrichi, mis esmakordselt ilmus ühes ürikus
(Ostarichi-Urkunde) 996. aastal. Võimalik, et tegemist on keskaegse ladina
kohanime Marcia orientalis ("Idariik" või "Idamark") tõlkega kohalikku baieri
dialekti; teadaolevalt moodustati 976. aastal tänapäeva Austria aladel Baieri
hertsogkonna idapoolne piirimaa. "Austria" on saksapärase nimetuse
latiniseeritud vorm, mis ilmub kirjalikesse allikatesse esmakordselt 12.
sajandil. Sel ajal kujutasid Austria Doonau-piirkonnad (Ülem- ja Alam-Austria)
endast nii Baieri kui ka üldse Saksa riikide kõige idapoolsemaid alasid, mida
sel ajal asustasid sorbid, polaabid jt slaavi hõimud.

Esiajal oli Kesk-Euroopa suures osas asustatud keldi hõimudega, kes
organiseerusid omavahel lõdvalt seotud pealikuvõimuga valdusteks. 1. sajandil p
Kr vallutasid roomlased keldi kuningriigi Noricumi ja muutsid selle oma
impeeriumi provintsiks. Praeguses Ida-Austrias asuv Petronell-Carnuntum oli
umbes 400 aasta vältel tähtis sõjaväelaager ja Ülem-Pannoonia provintsi keskus.
Hiilgeaegadel võis seal elada kuni 50 000 inimest

Pärast Rooma riigi langemist asustati Austria alad baieri, slaavi ja avaari
hõimude poolt. 788. aastal vallutas piirkonna Karl Suur, kes liitis selle
Ida-Frangi riigiga. Järgnesid kolonisatsioon ja ristiusustamine. Tänapäeva
Austria tuumikalad, tollal tuntud kui Marchia orientalis, läänistati 976. aastal
krahv Leopold Babenbergile. Esimene kirjalik allikas, mis sisaldab nimetust
Austria/Ostarrichi, viitabki Babenbergide valdustele. 1156. aastal antud
Privilegium Minus'ega muudeti Austria hertsogkonnaks. 1192. aastal omandasid
Babenbergid ka Steiermarki. Nende meesliin lakkas hertsog Friedrich II surmaga
aastal 1246. Lühikeseks ajaks haaras pärijata jäänud Austria, Steiermarki ja
Kärtneri hertsogkondade üle kontrolli Böömi kuningas Ottokar II. 1278. aastal
sai ta Dürnkruti lahingus lüüa Rudolf I Habsburgi vägedelt. Habsburgidest sai
Austria valitsev dünastia kuni Esimese maailmasõja lõpuni.

Alates 14.-15. sajandist hakkasid Habsburgid koondama enda kätte naaberalasid.
1438. aastal valiti Austria hertsog Albert V oma äia Sigismundi järglaseks Püha
Rooma keisri troonil. Sellest ajast alates jäi keisrivõim Habsburgide kätte (ühe
lühikese erandina 18.sajandil). Samal ajal koondus Haburgide kätte ka alasid,
mis asusid Austriast eemal. 1477. aastal abiellus keiser Friedrich III ainus
poeg ertshertsog Maximilian Burgundia riigi pärija Mariaga. Selle abielu kaudu
omandasid Habsburgid Madalmaad. Maximiliani ja Maria poja Philip Ilusa abielu
Kastiilia ja Aragoni pärija Joannaga tõi Habsburgidele Hispaania koos selle
valdustega Itaalias, Aafrikas ja Uues Maailmas. 1526. aastal, pärast Mohácsi
lahingut, omandas Austria Böömi kuningriigi ning selle osa Ungarist, mis jäi
välja Türgi sultani võimu alt. Türklaste edasitung Balkanilt tõi kaasa pidevad
kokkupõrked kahe impeeriumi vahel. Lõuna-ja Ida-Austriasse toimus mitukümmend
sissetungi rüüstamise, põletamise ja orjade võtmisega.

1683. aastal kaitsesid mitme Euroopa riigi ühendväed Poola kuninga Jan Sobieski
juhtimisel edukalt Viini türklaste eest. Leopold I valitsusajal (1657-1705)
jooksul omandas Austria järkjärgult kontrolli kogu Ungari üle (lõplikult
Karlowitzi rahuga 1699). Järgmise keisri Karl VI ajal seisid Habsburgid silmitsi
meesliini hääbumisega ning pidid loobuma mitmetest varasematest
pretensioonidest. Vastutasuks Pragmaatilise sanktsiooni tunnustamise eest
(millega sai keisri pärijaks vanim tütar Maria Theresia) pidi Austria loovutama
erinevaid territooriume ja eesõigusi. Samal ajal algas seoses Preisimaa
esilekerkimisega Austria-Preisi vastasseis ja konkurents ülemvõimu pärast Saksa
aladel. Koos Venemaa ja Preisimaaga osales Austria Poola esimeses ja kolmandas
jagamises (vastavalt 1772 ja 1795).

Prantsuse revolutsiooni järel osales Austria Prantsusmaa-vastases koalitsioonis.
Napoleoni keisriks kroonimine ja tema sõjaline edu Euroopas viisid Püha Rooma
riigi likvideerimiseni 1806. aastal. Seda ennetades rajas keiser Franz II aastal
1804 oma pärusvaldustest Austria keisririigi (Austria keisrina Franz I). Austria
kuulus koalitsiooni, mis kukutas 1814. aastal Napoleoni ja lõpetas sõjad
Prantsusmaaga. Järgnenud Viini kongressil 1815 kuulus Austriale kui ühele
Euroopa suurvõimule juhtiva roll. Samal aastal asutati Austria eesistumisel
Saksa Konföderatsioon.

Saksa alade lahendamata sotsiaalsed, poliitilised ja rahvuslikud vastuolud
viisid revolutsioonide laineni 1848. aastal. Selle järel võeti poliitiline suund
Saksamaa ühendamisele, mis võinuks teostuda kas Suur-Saksamaa või Suur-Austria
kujul. Uus kroon pakuti Preisi kuningale Friedrich Wilhelm IV-le, kuid Austria
ei soovinud loovutada oma saksakeelseid alasid moodustatavale Saksa impeeriumile
ega lakata pretendeerimast juhtpositsioonile Saksa maade seas. Lisandus tüli
Schleswig-Holsteini pärast. 1866. aastal viis see Austria-Preisi sõjani, mis
lõppes Austria jaoks kaotusega Königgrätzi lahingus. Austria oli sunnitud
lahkuma Saksa Konföderatsioonist ning jäi edaspidi Saksamaa poliitikast eemale.
Vastukaaluks lüüasaamisele reorganiseeriti keisririik 1867. aastal
Austria-Ungari kaksikmonarhiaks (Austria keiser Franz Joseph I sai samaaegselt
ka Ungari kuningaks).

Lisaks austerlastele ja ungarlastele hõlmas riik arvukalt slaavi rahvaid
(horvaadid, tšehhid, poolakad, russiinid, serblased, slovakid, sloveenid,
ukrainalsed), lisaks mitmed Itaalia ja Rumeenia alasid. Seadusi avaldati
kaheksas eri keeles ning asjaajamine ja koolide õppetöö toimusid rahvuskeeltes.
Sellele vaatamata raskendasid paljurahvuselise impeeriumi valitsemist
rahvuslikud liikumised, millele võimud olid sunnitud vastama salapolitsei
tugevdamisega.

1908. aastal okupeeris Austria Türgile kuuluva Bosnia ja Hertsegoviina.
Rahvuslikud ja poliitilised pinged Balkanil viisid troonipärija Franz Ferdinandi
atendaadini Sarajevos 1914, mida juhtivad Austria poliitikud kasutasid ära
Serbiale sõja kuulutamiseks. See viis omakorda Esimese maailmasõja puhkemiseni.
Aastatel 1914-1918 hukkus enam kui miljon Austria-Ungari sõdurit ning sõja
tulemusena lakkas impeerium olemast. Oktoobris 1918 moodustasid keiserliku
Austria Reichsrat'i austerlastest liikmed Saksa-Austria Ajutise Rahvuskogu
(Provisorische Nationalversammlung für Deutschösterreich), mis moodustas
valitsuse (Staatsrat). Uus valitsus keeldus osalemast Itaaliaga peetavatel
kõnelustel vaherahu sõlmimiseks, jättes seeläbi vastutuse sõja lõpetamise eest
ainuüksi keiser Karl I-le ja tema administratsioonile. 11. novembril 1918 (samal
päeval, mil lõppes sõda liitlaste ja Saksamaa vahel) avaldas keiser uue ja vana
valitsuse nõuandel proklamatsiooni, millega tunnistas rahva õigust
valitsemisvormi valikul ning loobus riigiasjades osalemast. Hoolikalt sõnastatud
dokumendis ei maininud keiser troonist loobumist. Järgmisel päeval kuulutati
välja Saksa-Austria riik (Staat Deutschösterreich), mille eesmärgina nähti
ühinemist Saksamaaga Sõjajärgne olukord Kesk-Euroopas fikseeriti Saint-Germaini
rahulepinguga 1919. aastal (Austria jaoks) ja Trianoni lepinguga 1920. aastal
(Ungari jaoks). Rohkem kui 3 miljonit saksa keelt rääkivat endist Austria alamat
leidsid ennast elavat vähemustena uutes rahvusriikides (Tšehhoslovakkias,
Jugoslaavia, Ungari, Itaalia) väljaspool Austria vabariiki. Böömimaa
(Sudeedimaa) ja suur osa Tiroolist läksid rahulepinguga vastavalt
Tšehhoslovakkiale ja Itaaliale. Rahulepinguga keeldusid liitlased Saksa-Austria
ühendamisest Saksamaaga, kartes viimase liigset tugevnemist. Liitlaste nõudmisel
muudeti ka riigi nimi 1919. aasta lõpul Austria vabariigiks (Republik
Österreich). Suures osas jäi püsima Austria impeeriumiaegne piir Serbia,
Horvaatia ja Sloveeniaga (mis hiljem moodustasid Jugoslaavia).

1922. aastal garanteeris Rahvasteliit Austriale antavaid rahvusvahelisi laene
oma inflatsiooni ohjeldamiseks, riigipankroti vältimiseks ja majanduse
taastaimiseks. Senine rahaühik kroon asendati šillingiga (suhtega 10 000:1)
1925. aasta rahareformi käigus. Aastatel 1925-1929 nautis Austria majandus
lühikest õitseaega, mil stabiilset šillingit nimetati kujundlikult Alpi
dollariks. Uus tagasilöök tuli seoses USA börsikrahhiga 1929 (nn must
teisipäev).

Esimene Austria vabariik kestis kuni 1933. aastani, mil kantsler Engelbert
Dollfuss kehtestas Itaalia fašismiga sarnaneva autokraatliku režiimi. Toonased
suurparteid, sotsiaaldemokraadid ja konservatiivid, omasid mõlemad
paramilitaarseid üksusi. Sotsiaaldemokraatide Schutzbund kuulutati pärast pööret
illegaalseks, kuid kodusõja puhkemise tõttu ei saadud seda laiali saata. 1934
keelati sotsiaaldemokraatliku partei tegevus, paljud selle liikmed vangistati
või emigreerusid. Mais 1934 kehtestasid nn austrofašistid uue konstitutsiooni
(Maiverfassung), mis tugevdas Dollfussi võimu. Dollfuss tapeti 25. juulil 1934
natside riigipöörde katse käigus. Tema järglane, kantsler Kurt Schuschnigg
suutis Austria iseseisvust mõnda aega alal hoida. 12. märtsil 1938 võtsid
Austria natsid üle valitsuse, samal ajal kui Saksa väed riigi okupeerisid. Päev
hiljem, 13. märtsil 1934 kuulutati ametlikult välja Austria liitmine Saksamaaga
(Anschluss). 10. aprillis toimusid parlamendivalimised Reichstag'i referendum
(osalesid üksnes Natsionaalsotsialistliku partei kandidaadid). Ühtlasi kujutasid
valimised endast referendumit, mis pidi tagantjärele kinnitama Austria liitmise
Saksamaaga ühtseks Suursaksa riigiks (Kolmas Reich). Ametlike tulemuste järgi
oli osalusprotsent 99,5%, kellest 98,9% vastasid jaatavalt. Iseseisvuse kaotanud
Austria nimetati ümber Ostmark'iks, 1942. aastal Alpi-Doonau Ringkonnaks
(Alpen-Donau Reichgaue). Koheselt algas spontaanne juutide tagakiusamine,
millele peagi anti ka seaduslik õigustus. Mitmed prominentsed natsipartei
liikmed (Adolf Hitler, Ernst Kaltenbrunner, Arthur Seyss-Inquart, Franz Stangl)
olid päritolult austerlased.

13. aprillil 1945, pisut enne Kolmanda Reich'i kokkuvarisemist, langes Viin
Nõukogude vägede kätte. 27. aprillil 1945 kuulutasid kolme partei
(sotsiaaldemokraadid, konservatiivid ja kommunistid) esindajad
iseseisvusdeklaratsiooniga Austria Suur-Saksamaa koosseisust eraldanuks. Samal
päeval kinnitati Stalini eelneval heakskiidul ametisse ajutine valitsus eesotsas
kantsler Renneriga. Ühtlasi taastati varasem Dollfussi eelne konstitutsioon.
Ehkki osa Lääne- ja Lõuna-Austriast oli endiselt Saksa vägede kontrolli all,
loetakse 27. aprilli Austria Teise vabariigi asutamise päevaks. Aastatel
1939-1945 hukkus umbes 260 000 austerlast. Holokaustis hukkunud Austria juutide
arvu hinnatakse 65 000-le, sõja eel riigist põgenenuid oli umbes 140 000.
Hilisemad valitsused on tunnistanud tuhandete austerlaste osalemist tõsistes
sõjakuritegudes.

Sarnaselt Saksamaaga jagati ka Austria liitlaste vahel okupatsioonitsoonideks.
Pealinn Viin asus Nõukogude tsoonis. Kuna lääneliitlased tunnustasid Renneri
valitsust (pärast mõningaid kahtlusi, et tegemist on Stalini marionetiga),
välditi riigi jagamist kaheks, nagu toimus Saksamaal. Austriat käsitleti kui
liitlaste poolt Natsi-Saksamaa okupatsioonist vabastatud maad. Järgnesid aastaid
kestnud läbirääkimised liitlastega, mida mõjutas vahepeal alanud Külm sõda. 15.
mail 1955 sõlmiti Austria valitsuse ja liitlaste vahel Austria riigileping,
millega taastati Austria täielik iseseisvus. 26. oktoobril 1955, pärast kõigi
liitlasvägede lõplikku väljaviimist, deklareeris Austria parlament riigi
neutraalsust rahvusvahelistes konfliktides.

Teise vabariigi poliitiline süsteem tugineb 1945. aastal taastatud
konstitutsioonile. Seda iseloomustab põhimõte, et kõige tähtsamad poliitilised
ametikohad jagunevad Sotsiaaldemokraatliku ja Rahvapartei liikmete vahel
(Proporz). Arvestatavate huvigruppide (töölised, ettevõtjad, farmerid jt)
esindajatega konsulteeritakse kogu seadusandliku protsessi vältel, mis
garanteerib vastuvõetud seaduste laialdase konsensuse. Alates 1945. aastast on
Austrias valitsenud kas nn Suur Koalitsioon (konservatiivid ja
sotsiaaldemokraadid) või nn Väike Koalitsioon (üks eelnimetatutest koos mõne
väiksema erakonnaga). Ühe partei enamusvalitsus on olnud aastatel 1966-1970
(konservatiivid) ja 1970-1983 (sotsiaaldemokraadid).

1986-1992 oli Austria presidendiks Kurt Waldheim, endine SS luureohvitser. Talle
ametiajal esitatud kahtlustused sõjakuritegudes käivitasid intensiivse
diskussiooni Austria natsi-mineviku üle.

Gorbatšovi võimuletulekuga Nõukogude Liidus kadus vajadus hoida rangelt
neutraalset positsiooni ida ja lääne vahel. 1987. aastal algasid kõnelused
Austria lähenemise üle Euroopa Ühendusele. 1994. aastal toimunud referendumil
pooldas 67% osalenutest Austria ühinemist Euroopa Liiduga alates 1. jaanuaris
1995. Riigi sõjalise koostöö ja rahvusvahelistesse sõjalistesse
organisatsioonidesse kuulumise suhtes on peamised parteid eri meelt:
sotsiaaldemokraadid (Sozialdemokratische Partei Österreich, SPÖ) ei välista
seda, kuid konservatiivid (Österreichische Volkspartei, ÖVP) eelistavad
neutraliteedi jätkumist. 1998. aastal oli Austria Euroopa Liidu eesistujamaa,
1999. aastal liitus euroalaga. Samal ajal osutus valimistel edukaks Euroopa
Liidu vastaseid jm parempoolseid meeleolusid koondanud Austria Vabaduspartei
(Freiheitliche Partei Österreich FPÖ), mis oli aastatel 2000-2004
valitsuskoalitsioonis konservatiividega.

Austria Teise vabariigi poliitiline süsteem põhineb 1920. aastal vastuvõetud
konstitutsioonil, mille kohaselt on Austria demokraatlik föderaalne vabariik.
Konstitutsiooni täiendati 1929. aastal ning taaskehtestati 1945. aastal.
Riigipeaks on föderaalpresident (Bundespräsident), kes valitakse otse rahva
poolt. Valitsusjuht on föderaalkantsler, kelle määrab ametisse president.
Valitsus on võimalik tagandada presidendi dekreediga või parlamendi alamkoja
(Nationalrat) mittesalajase hääletuse tulemusel.

Austria parlament koosneb kahest kojast: 183-kohalisest Nationalratist
(alamkoda) ja 63-kohalisest Bundesratist (ülemkogu). Alamkoja valimised toimuvad
regulaarselt iga 5 aasta järel (või alamkoja erakorralise laialisaatmise järel)
ning valimistel võib osaleda iga vähemalt 16-aastane hääleõiguslik kodanik.
Erakondade jaoks on kehtestatud 4%-ne valimiskünnis. Valimisringkondi on kokku
43. Alamkojal on seadusloomes juhtiv roll. Bundesrat, mis esindab üheksat
liidumaad, on piiratud vetoõigus. Märgatavat mõju seadusandlikule protsessile
omab ka konstitutsioonikohus (Verfassungsgerichtshof). Alates 1995. aastast on
Euroopa Kohtu otsused Austria suhtes ülimuslikud. Euroopa Inimõiguste
Konventsioon on integreeritud Austria konstitutsiooni ja Austria rakendab
Euroopa Inimõiguste Kohtu otsuseid.

2006. aasta üldvalimistel saavutas tugevaima tulemuse SPÖ, samal ajal kui ÖVP
kaotas ligikaudu 8% varasemast toetajaskonnast. Moodustati konservatiivide ja
sotsiaaldemokraatide nn Suur Koalitsioon (kestis juunini 2008, kantsleriks
sotsiaaldemokraat Alfred Gusenbauer). 2008. aasta valimised nõrgestasid mõlemat
suurparteid, kuid kahe peale saavutati siiski 70% valijate toetus. Kantsleriks
sai sotsiaaldemokraat Werner Faymann. Kolmanda tulemuse saavutasid rohelised
(11%). Parempoolsed FPÖ ja Austria Tulevikuliit (Bündnis Zukunft Österreich)
kogusid ühtekokku alla 20% häältest. Ka 2013. aasta valimiste järel säilitasid
SPÖ ja ÖVP kahe peale parlamendis enamuse (99 kohta 183-st). FPÖ-l on 40 ja
rohelistel 24 kohta. Ülejäänud kohad jagunevad kahe väikepartei vahel.

1955. aasta Austria riigilepinguga lõppes liitlaste okupatsioon ja Austriat
tunnustati taas suveräänse riigina. 26. oktoobril 1955 deklareeris Austria oma
neutraliteeti, mille kohaselt pidi riik hoiduma sõjalistest liitudest ning mitte
lubama oma territooriumile välismaiseid sõjaväebaase. Neutraliteet jäi mitmeks
aastakümneks Austria välispoliitika nurgakiviks. Muutus tekkis seoses Nõukogude
Liidu likvideerimisega. Alates 1995. aastast teeb Austria koostööd Euroopa Liidu
välis- ja julgeolekupoliitikatega ning osaleb NATO Partnership for Peace raames
rahumissioonidel. 1955. aasta neutraliteedilepingust kehtib praegu vaid klausel,
mis ei luba Austria territooriumil rajada välismaiseid sõjaväebaase. Austria
kuulub Majanduskoostöö ja Arengu Organisatsiooni (OECD) ja Euroopa Julgeoleku-
ja Koostööorganisatsiooni (OSCE).

Austria sõjavägi (Bundesheer) põhineb kohustuslikul ajateenistusel. Iga sobiva
tervisliku seisundiga meeskodanik vanuses 18-50 aastat on
sõjaväeteenistuskohuslane ning peab enne 35. eluaastat läbima 6-kuulise
ajateenistuse, mille järel ta arvatakse kaheksaks aastake reservi. Vabatahtlik
ajateenistuse läbimine on võimalik alates 16. eluaastast, seda nii meestele kui
naistele. Maailmavaatelistel, religioossetel vm põhjusel võib taotleda
ajateenistuse asendamist 9-kuulise tsiviilteenistusega. Alates 1998. aastast
võivad naised saada elukutselisteks sõduriteks.

Austria sõjajõud (Streitkräfteführungskommando) koosnevad maavägedest
(Landstreitkräfte), õhuvägedest (Luftstreitkräfte), rahvusvahelistest
missioonivägedest (Internationale Einsätze) ja erivägedest
(Spezialeinsatzkräfte). Lisanduvad mitmesugused juhtimis- ja tugiteenistused
(Kommando Einsatzunterstützung, Führungsunterstützungszentrum). Merepiirita
riigina puudub Austrial merevägi.

2012. aastal moodustasid Austria kaitsekulutused 0,8% sisemajanduse
kogutoodangust. Elavjõudude suurus on ligikaudu 27 000 inimest, kellest umbes 12
000 on ajateenijad. Põhiseaduse järgi on sõjavägede ülemjuhatajaks on riigipea
(president), tegelikuks juhiks on kaitseminister.

Föderaalriigina jaguneb Austria üheksaks liidumaaks (Bundesländer), mis on
omakorda jagatud regioonideks (Bezirke) ja linnadeks. Regioonid jagunevad
omavalitsuslikeks kogukondadeks (Gemeinden). Linnad ei ole üksnes
administratiivsed üksused, vaid omavad mõningaid föderaalvalitsusest sõltumatuid
seadusandlikke õigusi, peamiselt kultuuri, sotsiaalhoolekande, linnaplaneerimise
ja ehituse ning keskkonnakaitse (mh jahipidamise) valdkonnas.

Austria asub 46° ja 49° põhjalaiuse ning 9° ja 18° idapikkuse vahel. Maa on
valdavalt mägine, eriti lääneosas. Austria 84 000 km2 kogupindalast hõlmavad
tasandikud umbes veerandi (valdavalt idaosas) ja ainult 32% territooriumist asub
madalamal kui 500 m merepinnast.

Suurem osa Austriast asub mõõdukas kliimatsoonis, kus puhuvad valdavalt niisked
läänetuuled. Kuna ligemale ¾ maast moodustavad Alpid, siis on mäestikuline
kliima domineeriv. Idaosas Pannoonia tasandikul ja piki Doonau orgu on kliima
kontinentaalsem ja kuivem kui mägistel aladel. Hoolimata suhteliselt külmadest
talvedest (-10°...0°C) võivad suvised temperatuurid olla suhteliselt kõrged
(keskmiselt 20°C; maksimum 40,5°C augustis 2013).

Austria on turumajanduslik arenenud tööstusriik. 1. jaanuaril 2002 võeti
kasutusele euro, mis vahetas välja Austria šillingi.

Pärast Teist maailmasõda riigistati Saksamaale kuulunud ettevõtted. Riigi
valduses on rasketööstuse põhiharud (energeetika, metallurgia, naftatööstus) ja
suured pangad.[viide?] Haldusfirma Österreichische
Industrieverwaltungs-Aktiengesellschaft kontrollitavais riigiettevõtteis valmib
veerand Austria tööstustoodangust.[viide?] Riigistatud tööstus on suuremalt
jaolt erastatud (OMV AG, Voestalpine AG, VA Technologie AG, Steyr Daimler Puch
AG, Austria Metall AG). Steyr-Daimler-Puch müüdi kontsernile Magna
International, VA Tech Siemens AG-le, Jenbacher Werke General Electricule.

Austria majandusse on paigutatud rohkesti väliskapitali, millest kolmandik
pärineb Saksamaalt. Et Austria välispoliitika põhineb neutraalsusel, on
sõjalised kulutused piiratud. See on soodustanud Austria majanduse ühtlasemat
arengut võrreldes Lääne-Euroopa tööstusmaadega.

Austrias on tööjõulisi 3,68 miljonit ja töötus 4,8%. 6% elanikkonnast elab
allpool vaesuspiiri.

1972. aastal, pärast parlamendi üksmeelset heakskiitu, alustati Doonau jõel
Zwentendorfis tuumaelektrijaama ehitust. 1978. aastal toimunud referendumil
hääletas 50,5% tuumaenergia kasutamise vastu, mille järel keelustati selle
kasutamine parlamendi dekreediga hoolimata sellest, et Zwentendorfi tuumajaam
oli valminud.

Üle poole Austria elektrivajadusest saadakse veejõust. Taastuvenergia (lisaks
veele ka tuul, päikeseenergia ja biomass) moodustab 62,89% Austria
energiatarbimisest. Ülejäänu pärineb maagaasist ja naftast

Austria tähtsaimad ekspordipartnerid on Saksamaa 30,96%, Itaalia 8,17%, Šveits
4,99%, Ameerika Ühendriigid 3,99% (2009).

Austria tähtsaimad impordipartnerid on Saksamaa 45,07%, Šveits 6,76%, Itaalia
6,66%, Holland 4,03% (2009).

2008. aasta esimeses kvartalis oli Austrias registreeritud töötuid 175 000,
millele vastab Austria arvutusmetoodika järgi töötus 6,7% (Euroopa Liidu
metoodika järgi 4,2%). Kõige suurem töötus on teeninduses, eriti
turismimajanduses. Koos koolitatavate inimestega on tööta umbes 296 800 inimest.
Töötutest oli 2008. aasta esimeses kvartalis mehi 93 600 ja naisi 81 600 ning
alla 25-aastasi noori umbes 48 000. Töötuse näitajad on Euroopa Liidu keskmisega
võrreldes head.

Austria suurim börs on Viini Börs, mille tähtsaim börsiindeks on Austrian Traded
Index (ATX).

1988. aasta andmetel on umbes 45% Austria pindalast kasutusel
põllumajanduses.[viide?]

Austria põllumajandus põhineb väikemajanditel. Püütakse spetsialiseeruda
kvaliteettoodetele, sest Euroopa Liidu laienemine teravdab konkurentsi. 10%
majandeist tegeleb mahepõllundusega. Austrias on mahepõllunduse osakaal Euroopa
Liidu suurim.

Tähtsaim põllumajanduslik eksporttoode on vein, mida viiakse peamiselt
Saksamaale (2/3 ekspordist), Šveitsi ja USA-sse. Veini eksporti kahjustas 1985.
aasta glükoolveiniskandaal, ent vahepeal on Austria kvaliteetveinid nii palju
paremaks läinud, et eksport on suurem kui enne skandaali.

Suurte metsade tõttu on metsamajandus oluline majandusharu. Toorainega
varustatakse kohalikku puidutööstust ja paberitööstust. Toorpuitu eksporditakse
peamiselt Lõuna-Euroopasse.

Jahimajandus ja kalandus on väikese mahuga ning orienteeruvad enamjaolt
kodumaisele turule.

Mäetööstuse tähtsus on viimastel kümnenditel vähenenud. Näiteks plii
kaevandamine Bad Bleibergis on lõpetatud. Suletud on ka suurem osa rauamaagi- ja
pruunsöekaevandusi.

Olulised on veel soola, rauamaagi (koos raudläigiga 2 091 995 tonni, peaaegu
kõik Erzbergilt), magnesiidi (769 188 tonni) ja volframimaagi (400 000 tonni)
kaevandamine ning nafta (856 270 tonni) ja maagaasi (1,76 miljardit
kuupmeetrit). Suurim soolatootja Salinen Austria tootis 2006. aastal 764 189
tonni keedusoola ja 1336 tonni kivisoola. Pruunsöekaevandusi on jäänud ainult
üks (7854 tonni 2006, 3,7 miljonit tonni 1970).

Mäetööstuses on umbes 5000 töötajat, kellest enamik töötab kivimurdudes ning
kruusa- ja liivakarjäärides.

Tööstuses on esikohal rasketööstus. Musta metallurgia (Linz, Leoben, Kapfenberg)
toodang ületab omamaised vajadused. Värvilistest metallidest toodetakse kõige
rohkem alumiiniumi (Ranshofenis), vaske (Brixleggis) ja pliid (Gailitzis). Üle
poole elektrienergiast annavad hüdroelektrijaamad. Masinatööstus (Viin, Graz,
Sankt Pölten, Steyr) toodab kerge-, toiduaine- ja naftatööstuse ning
energeetikaseadmeid, elektriaparaate, vedureid, mootorrattaid ja jõelaevu.
Keemiatööstuse põhitoodangusse kuuluvad lämmastikväetised (Linz), kunstkiud
(Gmunden) ja plastid.

Teenused moodustavad Austrias üle poole hüvistest. Peamised valdkonnad on
turism, kaubandus ja pangandus.

Austria pangad lõikavad tänini kasu rangest pangasaladusest. Pärast Euroopa
Liitu astumist kaotati küll pangakontode anonüümsus, kuid võimud pääsevad neile
ligi üksnes kohtuniku korraldusega.

Turism on Austrias oluline majandusharu. Umbes 5% sisemajanduse kogutoodangust
on otseselt või kaudselt seotud talispordiga.

2016. aastal elas Austrias hinnaguliselt 8,576 149 inimest, ligikaudu veerand
neist pealinnas Viinis (1,8 miljonit, koos eeslinnadega 2,6 miljonit). Aastatel
2001-2011 kasvas Austria rahvaarv 4,6% võrra, mis on viimaste kümnendite suurim
tõus. Suurem osa selles langeb sisserände arvele. Rahvaarv tõusis kõigil
liidumaadel, välja arvatud Kärtneris (-0,6%). 43% elanikkonnast on koondunud
Ida-Austriasse (Viin, Alam-Austria, Burgenland), järgneb Lääne-Austria
(Ülem-Austria, Salzburg, Tirool, Vorarlberg) 36%-ga. Lõunapoolsete liidumaade
(Kärtner, Steiermark) arvele langeb 21%.

31. oktoober 2013 seisuga elas Austrias 954 meest iga 1000 naise kohta
(absoluutarvudes vastavalt 4,15 ja 4,35 miljonit). Naiste arvuline ülekaal
tuleneb nende kõrgemast elueast. 65-aastaste ja vanemate inimeste osakaal
rahvastikus oli 18,3% ja see tõuseb. Alla 15-aastaste laste osakaal 14,4% oli
jäänud samaks. Loomulik iive oli kergelt negatiivne (-0,01% ehk -942 inimest).
Populatsiooni keskmine vanus oli 42,2 aastat. Muu riigi kodakondsusega isikuid
oli 12,4%. 16,6% elanikest olid sündinud välismaal, peamiselt Saksamaal (73
000), Türgis (71 000), Bosnias ja Hertsegoviinas (55 000), Serbias (42 000),
Tšehhis (33 000), Rumeenias (26 000) ja Poolas (21 000). 2011. aasta loenduse
kohaselt omas 2/5 välismaal sündinud elanikest Austria kodakondsust (enamikel
juhtudel saadud naturalisatsiooni korras). Muudest rahvustest inimesi elas kõige
enam Viinis (21,7%), millele järgnesid läänepoolsed liidumaad Vorarlberg
(13,2%), Salzburg (12,6%) ja Tirool (11%).

Aastatel 2001-2011 jäi elussündide arv aastas 75 000 ja 78 000 vahele. 41,7%
lastest sündis vabaabielus või üksikvanematele. Populaarseimad nimed olid Anna
ja Lukas. Iga viljakas eas naise kohta sündis 2014. aastal 1,46 last. Keskmine
vanus esimese lapse sündimisel on 29 aastat. Oodatav eluiga oli meestel 78,9
aastat (2004 76,4 aastat) ja naistel 83,7 aastat (2004 82,1 aastat).

2014. aastal immigreerus Austriasse 170 115 ja emigreerus 97 791 inimest.
Rahvaarv suurenes sisserände arvel 72 324 inimese võrra, mis on 2013. aastaga
võrreldes 32% tõus (siis +54 728). 62% immigrantidest pärineb teistest Euroopa
Liidu maadest (+44 841), eriti Rumeeniast (+12 710), Ungarist (+7798) ja
Saksamaalt (+5562). Väljaspoolt Euroopa Liitu saabus 29 902 inimest, peamiselt
Bosniast ja Hertsegoviinast (+2625), Serbiast (+2543) ja Kosovost (+1375).
Väljaspool Euroopat olid sisserändajate peamisteks lähteriikideks Süüria
(+7129), Afganistan (+2709). Austria siseselt oli eelistatud sihtkohaks Viin
(35% kõigist sisserännanutest).

Austria riigikeel on saksa keel, mida räägib emakeelena või õpitud keelena 96%
elanikkonnast. Saksa keel on kasutusel haridussüsteemis ja meedias, kuigi
sõnavaras ja häälduses leidub erinevusi Saksamaal kõneldavast standardkeelest.
Esineb arvukalt kohalikke dialekte, mille rääkijatel võib olla raskusi
üksteisest arusaamisega. Võõrkeeltest on enim levinud inglise keele oskus, mida
emakeelena räägib 0,7%, kuid õpitud keelena u 40% elanikkonnast. Kärtneri ja
Steiermarki liidumaal on ametlikuks vähemuskeeleks sloveenia keel, Burgendlandi
liidumaal ungari keel. 2015. aasta seisuga räägib emakeelena türgi keelt 183
000, serbia keelt 177 000, inglise keelt 58 600, bosnia keelt 34 900, poola
keelt 30 600, albaania keelt 28 200, tšehhi keelt 17 700, araabia keelt 17 600,
rumeenia keelt 16 900, pärsia ja itaalia keelt kumbagagi 10 700, prantsuse keelt
10 200 ja hispaania keelt 9980 inimest.

Austria kodakondsuse taotlemisel naturalisatsiooni korras on nõutav saksa keele
oskus B1 tasemel.

Ajalooliselt tavatseti pidada austerlasi etnilisteks sakslasteks, kuid see
suhtumine muutus Esimesele maailmasõja järel ning veelgi enam pärast Teist
maailmasõda. Traumaatilised sõjalis-poliitilised sündmused ning soov
distantseeruda natsismist viisid katseteni luua omaenda eristuv identiteet ning
tänapäeval ei pea enamik austerlasi ennast sakslasteks.

Ajalooliselt on Austrias elanud suured sloveeni ja horvaadi (Kärtneri liidumaal)
ning ungari kogukonnad (Burgenlandi liidumaal), keda 1955. aasta Riigilepinguga
tunnustatakse kui vähemusrahvustena. Kärtneri liidumaal võib kohati leiduda
vähemusrahvuste ja saksakeelse enamuse vahelisi pingeid, mida 1990. aastatel ja
2000. aastate esimesel poolel võimendas FPÖ

Põhja- ja Kesk-Saksamaalt lähtunud reformatsiooni järel kujunesid Austria ja
Baierimaa 16.-17. sajandil vastureformatsiooni tuumikaladeks. Habsburgide
monarhia nägi ennast kui katoliikluse kaitsjaid ning kehtestas ranged seadused
selle mõju taastamiseks ja levitamiseks. Olud hakkasid leevenema seoses 18.
sajandi valgustusega. 1781. aastal andis keiser Joseph II tolerantsuspatendi,
mis võimaldas teistele konfessioonidele piiratud tegevusvabaduse. Usuvabadus
deklareeriti konstitutsioonilise aktiga 1867. aastal, millega ühtlasi tunnustati
rooma-katoliku kiriku kõrval ka erinevaid ortodoksi (kreeka, serbia, rumeenia,
vene, bulgaaria) ja protestantlikke (luterlased, kalvinistid) kirikuid, samuti
juute. Pärast Bosnia ja Hertsegoviin annekteerimist 1912. aastal tunnustati
ametlikult ka islamit.

Tänapäeval käsitletakse kirikuid kui juriidilisi isikuid, mis alluvad riiklikule
seadusandlusele. Kokku on Austrias 14 ametlikult tunnustatud kirikut ja
religioosset kogukonda ning 10 registreeritud uskkonda. Ajalooliselt on olnud
mõjukaim katoliku kirik, ehkki alates 20. sajandi teisest poolest on aktiivsete
usklike arv pidevalt vähenenud. Jaanuar 2011 seisuga moodustasid registreeritud
katoliiklased 64,1% ja protestandid 3,8% elanikkonnast (20. sajandi lõpul
vastavalt 74% ja 5%). Traditsiooniliselt maksavad Austria kristlased kirikumaksu
(Kirchenbeitrag), mis moodustab u 1% nende sissetulekust.

Ligikaudu 340 000 inimest, peamiselt sisserändajad Türgist, Bosniast ja
Hertsegoviinast ning Kosovost, kuulub erinevatesse islamikogudustesse. Ortodoksi
kiriku liikmeid on umbes 180 000 (peamiselt serblased). 20 000 inimest kuulub
Jehoova tunnistajate kogudustesse. 20% rahvastikust ei tunnista ühtki
religiooni.

Austria juudi kogukond vähenes 1938. aasta 200 000-lt umbes 4500-ni Teise
maailmasõja järel. Umbes 65 000 Austria juuti hukkus holokaustis ning 130 000
emigreerusid. Suurem osa praegusest juudi kogukonnast rändas sisse Teise
Maailmasõja järgsetel kümnenditel, peamiselt Ida-Europast ja Kesk-Aasiast.
Religioosselt akiivseid juute leidub praegu umbes 8100.

Üldhariduse andmine on osalt liidumaade, osalt föderaalvalitsuse pädevuses.
Koolikohustus kestab 9 klassi, tavaliselt 15.-16. eluaastani. Eelharidus
(Kindergarten) on enamikel liidumaadel tasuta ja seda võimaldatakse soovi korral
kõigile lastele 3. ja 6. eluaasta vahel. Lasteaias käimine pole kohustuslik kuid
enamik vanemaid näeb seda lapse haridustee tavapärase osana. Igale
lasteaiarühmale on ette nähtud kvalifitseeritud õpetaja ja abiõpetaja.
Algharidus (Volksschule) kestab 4 aastat. Oluliseks peetakse tugevat sidet
õpetaja ja õpilaste vahel, seetõttu töötab sama õpetaja klassi kogu algkooli
vältel. Rõhku pannakse lugemis-, kirjutamis- ja arvutusoskusele. Kogu klass
järgib ühtset õppeprogrammi. Õpilased töötavad individuaalselt, projektiõpe on
vähem levinud. Antakse kodutöid. Seoses vanemate suurenenud tööhõivega korraldab
aina enam koole lastele tundide eelset või järgset järelvalvet.

Sarnaselt Saksamaaga on põhikoolis võimalik valida kahe suuna vahel, vastavalt
õpilase huvidele ja kalduvustele. Akadeemiliselt võimekamatele mõeldud
gümnaasiumi lõpul tuleb sooritada küpsuseksam (Matura), mis on eelduseks
õpingute jätkamiseks ülikoolis. Keskkool (Hauptschule) valmistab õpilasi ette
kutsehariduseks, kuid ka kõrgemaks tehnika-, ettevõtlus- vm hariduseks. Viimased
eeldavad samuti Matura sooritamist. Mõned koolid (Gesamtschule) kombineerivad
gümnaasiumi- ja keskkooli suunda. Varase võõrkeeleoskuse huvides õpitakse
mõnedes koolides osa aineid inglise keeles. Rohked kodutööd ja sagedased eksamid
on gümnaasiumis tavalised. Järgmisse klassi pääsemise (aufsteigen) eelduseks on
rahuldavad hinded. Koolivaheaja lõpus saab uuesti sooritada varem ebaõnnetunud
eksameid, mille tulemusest oleneb, kas õpilane jätkab järgmises klassis või peab
kordama eelmist (sitzenbleiben), vahel korduvalt. Peale kahe esimese
gümnaasiumiklassi läbimist valitakse edasiseks suunaks nn tavaline gümnaasium
(suurem humanitaaria osakaal) või reaalgümnaasium (suurem reaalteaduste
osakaal).

Austria kõrgharidussüsteem on kättesaadav igale õpilasele, kes on sooritanud
Matura. Teatud erialadel (nt meditsiin) võidakse nõuda sisseastumiseksameid.
Alates 2001. aastast kehtib avalik-õiguslikes ülikoolides kohustuslik õppemaks
(Studienbeitrag) 363.36€ semestri kohta. Euroopa Liidust pärit
välisüliõpilastele on õppimine Austria ülikoolides nominaalaja vältel
õppemaksuvaba, pärast selle ületamist rakendub sama õppemaks mis Austria
tudengitel.

Endise suurriigina panustasid Austria võimud oluliselt kultuuriellu, kõige enam
muusikakultuuri. Alates 16. sajandist hakkas Viin kujunema Euroopa mastaabis
kultuurikeskuseks. Sel ajal sai barokne õukonnamuusika mõjutusi slaavi ja ungari
rahvamuusikast. Kasutuse võeti uusi instrumente, muuhulgas lauto. Habsburgide
soosing aitab Viinil 18. ja 19. sajandil omandada Euroopa muusikapealinna maine,
eriti klassikalise muusika vallas. Wolfgang Amadeus Mozarti sünnikoht Salzburg
kuulus tollal iseseisvasse piiskopkonda Saksa-Rooma riigi koosseisus, kuid oli
kultuuriliselt tihedasti seotud Austriaga. Nii Mozart kui ka Ludwig van
Beethoven veetsid suure osa oma elust Viinis. Austrias sündisid ja töötasid ka
heliloojad Joseph Haydn, Michael Haydn, Franz Liszt, Franz Schubert, Anton
Bruckner, Johann Strauss vanem ja Johann Strauss noorem. Samuti tegutses seal nn
teine Viini koolkond (Arnold Schönberg, Anton Webern, Alban Berg).

Austria praegune hümn, mille viis omistatakse Mozartile, võeti kasutusele pärast
Teist maailmasõda, asendamaks traditsioonilist hümni, mille autor oli Joseph
Haydn.

Austrian Herbert von Karajan oli 35 aastat Berliini Filharmooniaorkestri
peadirigent. Teda peetakse üheks 20. sajandi kõige väljapaistvamaks dirigendiks,
kes mõjutas tugevasti klassikalise muusika arengut alates 1960. aastatest kuni
oma surmani.



https://et.wikipedia.org/wiki/Antarktis

Antarktis on Maa lõunapoolust ümbritsev manner. Antarktis paikneb lõunapoolkeral
Antarktika maailmajaos ja seda ümbritseb Lõuna-Jäämeri.

Mandri kogupindala on 14,0 miljonit ruutkilomeetrit, millega ta on kontinentide
hulgas eelviimasel kohal (Austraalia on väikseim).

Ligi 98% Antarktisest on kaetud mandrijääga, mille keskmine paksus on 1790 m
ning maksimaalne paksus üle 4500 m.

Antarktis on keskmiste näitajate poolest kõige külmem, kuivem, tuulisem ja
kõrgem kontinent. Antarktis on kõrb, kuna rannikupiirkonnas langeb sademeid
aastas vaid 200 mm ning sisemaal veelgi vähem.

Antarktisel puuduvad püsielanikud, kuid uurimisjaamades töötab aastaringselt
umbes 1100–4400 inimest.

Vaid külmale vastupidavad taimed ja loomad jäävad sellel mandril ellu ning nende
hulka kuuluvad pingviinid, loivalised, ümarussid, loimurid, lestalised, vetikad,
samblikud, samblad jt.

Müüdid ja spekulatsioonid Terra Australise kohta pärinevad juba antiikajast.
Antarktise avastas Fabian Gottlieb von Bellingshauseni ja Mihhail Lazarevi
juhitud uurimisrühm. Pärast avastamist jäi manner 19. sajandi lõpuni suuresti
hüljatuks karmide keskkonnatingimuste, ressursside puudumise ja isoleerituse
tõttu.

1959. aastal kirjutasid 12 riiki alla Antarktika lepingule; tänapäeval on
lepinguga ühinenud 48 riiki. Lepingu järgi on mandril keelatud igasugune
militaarne tegevus ja maavarade kaevandamine, lubatud on teaduslik uurimistöö
ning kaitstakse kontinendi riikkonda. Mitmesuguse teadustööga tegeleb seal üle
4000 paljudest rahvustest teadlase.

Nime Antarctica kasutas lõunamandri tähistamiseks esmakordselt šoti kartograaf
John George Bartholomew 1890. aastatel. Antarctica on ladinapärane kuju
vanakreeka sõnast ἀνταρκτικός antarktikos (ἀντ- ant- + ἀρκτικός arktikos), st
Arktika ehk põhja vastassuunas olev. Põhjasuunale omakorda andis nime põhjataeva
heledaim täherühm Suur Karu (ἄρκτος arktos – karu, ἀρκτικός arktikos –
karulähedane, põhja) ehk Suur Vanker. Eesti keeles nimetatakse Antarktikaks kogu
lõunapolaarala, mandri eristamiseks kasutatakse nime Antarktis.

Uskumus kauge lõunas asuva mandri (see pidi tasakaalustama põhjapoolkera
maamassiive) – Terra Australise – eksisteerimisest ulatub Ptolemaiose aegadesse
(1. sajand pKr). Lõunas asuva suure maa illustratsioonid olid kaartidel
tavalised kuni 18. sajandini, näiteks Türgi meresõitja ja kartograafi Piri Reisi
kaardil. Isegi 17. sajandi lõpus, pärast Lõuna-Ameerika ja Austraalia
avastamist, uskusid geograafid, et manner on tegelikust oluliselt suurem.

Euroopa päritolu kaartidel näidati hüpoteetilist maad, kuni James Cooki laevad
ületasid lõunapolaarjoone jaanuaris 1773 ja uuesti jaanuaris 1774. Kuigi Cook
jõudis Antarktisele lähemale kui varasemad meresõitjad, ei näinud ta mandrit oma
silmaga. Cooki laevad jõudsid jaanuaris 1773 Antarktise rannikust umbes 120 km
kaugusele, kuid pidid raskete jääolude tõttu tagasi pöörduma.

Mitme organisatsiooni (NSF, NASA, California Ülikool San Diegos jt) uuringute
järgi võib Antarktise esmanägemise 1820. aastal omistada kolme järgneva
laevakapteni meeskonnale: Fabian Gottlieb von Bellingshausenile (Eestis sündinud
baltisaksa päritolu meresõitja ja Vene admiral), Edward Bransfieldile (iiri
päritolu Briti laevastikus teeniv kapten) ja Nathaniel Palmerile (hülgekütt
USA-st). Bellingshausen nägi Antarktist 27. jaanuaril 1820, kolm päeva varem kui
Bransfield ja umbes kümme kuud varem kui Palmer. Bellingshauseni ja Mihhail
Lazarevi kahest laevast koosneva ekspeditsiooni liikmed nägid Antarktise ranniku
jääväljasid umbes 32 km kauguselt.

Esimese dokumenteeritud maabumise Antarktisel sooritas John Davis 7. veebruaril
1821, kuid mõned ajaloolased kahtlevad selle sündmuse toimumises.

Ameeriklaste 1838–1842 toimunud ekspeditsiooni käigus avastati detsembris 1839
Balleny saartest lääne pool asuv Antarktise osa, mida tänapäevani kutsutakse
Wilkesi maaks.

Maadeavastaja James Clark Ross möödus 1841 piirkonnast, mida tänapäeval tuntakse
Rossi merena, ja avastas Rossi saare (mõlemad said James Rossi järgi nime 1841.
aastal). Ta purjetas mööda suurest liustikust, mis nimetati hiljem tema järgi
Rossi šelfiliustikuks. Vulkaanid Erebus ja Terror said nimed James Rossi
ekspeditsioonis osalenud laevade nimede järgi.

Nimrodi ekspeditsiooni liikmed tõusid esimesena Tannatt Edgeworth Davidi
juhtimisel 1907. aastal Erebuse tippu ja jõudsid esimesena magnetilise
lõunapooluseni. Ekspeditsiooni juht Ernest Shackleton ja veel kolm rühma liiget
ületasid esimesena Rossi šelfiliustiku ja läbisid mööda Beardmore'i liustikku
Transantarktika mäestiku.

Roald Amundseni juhitud ekspeditsioon jõudis esimesena geograafilisele
lõunapoolusele 14. detsembril 1911. Kuu aega hiljem jõudis lõunapoolusele ka
Robert Falcon Scotti juhitud rühm, kelle kõik liikmed hukkusid tagasiteel.
Pärast Scotti rühma jõudsid järgmised inimesed (kelleks olid transpordilennukiga
maandunud USA mereväelased) lõunapoolusele alles 1956. aastal.

Richard Evelyn Byrd juhtis mitut lennureisi Antarktisesse 1930.–1940. aastatel.
Teda tunnustatakse mehhaniseeritud maatranspordi kasutuselevõtmise eest mandril
ning põhjalike geoloogiliste ja bioloogiliste uurimistööde eest.

Antarktis on meie planeedi lõunapoolseim kontinent, mis asub asümmeetriliselt
ümber lõunapooluse. Manner on ümbritsetud Lõuna-Jäämerega, mida kõik geograafid
ookeanina ei tunnusta. Seetõttu võib sama hästi väita, et Antarktist ümbritsevad
Vaikse, Atlandi ja India ookeani lõunapoolsed osad või maailmamere lõunapoolsed
veed. Mandri kogupindala on 14,0 miljonit ruutkilomeetrit, millega ta on
kontinentide hulgas eelviimasel kohal (Austraalia on väikseim). Rannajoone
pikkus on ligi 17 968 km ja seda iseloomustavad mitmesugused jäämoodustised.
Jäävaba ehk kaljurannikut on kokku umbes 900 km (5% kogupikkusest). Levinuim
rannikutüüp (44%) on šelfiliustik ehk veepinnal ujuv kinnisjää. Umbes 38%
Antarktise rannikust moodustab aluspõhjale toetuva mandriliustiku serv ning
ülejäänud 13% on jäävoolude või oruliustike ookeanisse ulatuvad servad ja otsad.

Transantarktika mäestik jagab mandri kitsamas osas kaheks: väiksemaks Lääne- ja
suuremaks Ida-Antarktiseks, viimane moodustab kolmveerandi mandri kogupindalast.

Umbes 98% Antarktise pindalast on kaetud jääkilbiga, mille keskmine paksus on
1790 m, maksimaalne aga üle 4500 m. Jääkilbi maht on 25 miljonit km³, mis
moodustab ligi 90% Maal olevast jää koguhulgast ja umbes 70% maailma
mageveevarudest. Kui kogu see jää sulaks, siis tõuseks maailmamere pind umbes 61
m võrra.

Mandrijää liigub kiirjalt ookeani suunas, sisemaal kiirusega mõni meeter,
šelfiliustikes kuni 2000 m aastas. Antarktise paljud liustikud, mis moodustavad
umbes 10% mandrijää mahust, toidavad šelfiliustikke, millest suurimad on Rossi
(pindala 472 960 km²) ja Filchner-Ronne šelfiliustik (422 420 km²).

Suuremas osas mandri sisemaal esineb sademeid väga väiksel hulgal, kuni 20 mm
aastas. Mõnes "sinise jääga" liustikupiirkonnas esineb sademeid vähem kui
liustik sublimatsiooni tõttu massi kaotab. McMurdo kuivad orud on säilinud sama
kliimaprotsessi tõttu.

Lääne-Antarktis on kaetud jääkilbiga. Globaalse soojenemise tõttu on tekkinud
väike, kuid reaalne oht, et jääkilp võib laguneda. Selle sulamisel võib
maailmamere pind tõusta mitme meetri võrra geokronoloogilisel skaalal
suhteliselt lühikeses vahemikus (võib-olla mõne sajandi jooksul).
Lääne-Antarktis on mandri idaosaga võrreldes liigestunum - suurem osa jääalusest
pinnast asub allpool meretaset.

Ida-Antarktis asub Transantartika mäestiku India ookeani poolsel küljel ja
hõlmab järgmisi piirkondi: Coatsi maa, Kuninganna Maudi maa, Enderby maa, Mac.
Robertsoni maa, Wilkesi maa ja Victoria maa. Peaaegu terve regioon asub
idapoolkeral. Ida-Antarktis on enamjaolt kaetud jääkilbiga.

Vinson (4892 m) on Antarktise kõrgeim mäetipp. See asub Ellsworthi mägedes.
Sisemaal ja mandrit ümbritsevatel saartel on veel palju mägesid. Rossi saarel
asub maakera lõunapoolseim tegevvulkaan. Tuntud on ka vulkaan Deceptioni saarel,
mis sai kuulsaks võimsa purske tõttu 1970. aastal. Väiksemad pursked esinevad
küllalt sageli ja viimastel aastatel on täheldatud ka laava voolamist. Mandril
ja lähisaartel on uinunud vulkaane, mis võivad tulevikus "ärgata". 2004. aastal
avastasid USA ja Kanada teadlased Antarktika poolsaare lähedal veealuse
vulkaani. Hiljutised uuringud näitavad, et see nimetu vulkaan võib olla
aktiivne.

Antarktisel on hinnanguliselt tuhandeid mandrijää alla jäänud järvi (neist on
avastatud üle 150). Neist suurim on 1996. aastal avastatud Vostoki järv (pindala
ca 14 000 km²), mis asub Venemaale kuuluva Vostoki polaarjaama all. Algselt
arvati, et järvevesi on olnud ligi 4 km paksuse jääkatte all muust maailmast
isoleerituna pool kuni mitu miljonit aastat, kuid hiljutised uuringud näitavad,
et jääalustes järvedes toimub jää suure surve tõttu aeg-ajalt veevahetus neid
ühendavate jõgede abil.

7. veebruaril 2008 alustas NASA uurimisrühm missiooni Ida-Antarktikas asuva
Untersee järve juurde. Rühma eesmärgiks on ekstremofiilide leidmine väga
aluselise reaktsiooniga järveveest. Untersee vesi on väga selge, lahustunud
hapnikuga üleküllastunud ning selle pH on 10,4. Järve põhjast (kuni sügavuseni
100 m) leiti koonilise kujuga stromatoliite, mis on peamiselt moodustunud
niitjatest tsüanobakteritest.

2013. aasta jaanuaris puuris USA uurimisrühm läbi Whillansi järve ligi 800 m
paksuse jääkatte. Allveeroboti abil võetud vee- ja setteproovid sisaldasid
mikroorganisme (veeproovides oli ca 1000 mikroobi 1 milliliitri kohta), kes
suudavad elada ilma päikesevalguseta. Sellises keskkonnas elavad mikroobid
peavad tootma energiat ilma fotosünteesi abita. Energiaallikaks võivad olla
orgaanilised materjalid või kivimid.

Rohkem kui 170 miljonit aastat tagasi oli Antarktis osa hiidmandrist Gondwana.
Aja jooksul Gondwana lagunes ning tänapäevane Antarktis hakkas välja kujunema
umbes 25 miljonit aastat tagasi.

Kambriumi ajastul oli Gondwanal leebe kliima. Lääne-Antarktis oli siis osaliselt
põhjapoolkeral ning sellel perioodil eraldus maakoore pealmisest kihist
erosiooni tõttu suures koguses liivakivi, lubjakivi ja kilta. Ida-Antarktis oli
ekvaatori läheduses, kus troopiliste merede põhjas elasid selgrootud ja
trilobiidid. Devoni algusperioodiks (416 MAT) oli Gondwana liikunud suurematele
lõunalaiustele ning kliima oli jahedam. Siiski on avastatud sellest perioodist
pärinevaid maismaataimede fossiile. Liiv ja aleuriit ladestusid Ellsworthi,
Horlicki ja Pensacola mägedes. Liustikud hakkasid moodustuma Devoni ajastu lõpus
(360 MAT), kui Gondwana paiknes ümber lõunapooluse. Kliima jahenes, kuigi
Antarktise taimestik jäi püsima. Permi ajastu jooksul domineerisid taimestiku
hulgas soodes kasvavad sõnajalgtaimed nagu Glossopteris. Aja jooksul moodustus
Transantarktika mäestiku piirkonnas soosetetest kivisüsi. Permi ajastu lõpuks
valitses Gondwanal kuiv ja väga soe kliima.

Pideva soojenemise tõttu sulasid jääkatted poolustel ja suurem osa Gondwanast
muutus kõrbeks. Ida-Antarktises kasvasid tänapäevaks väljasurnud taimed
Pteridospermatophyta ning sel perioodil ladestus suurel hulgal liivakivi ja
kilta. Sünapsiidid (imetajatesarnased roomajad) olid Antarktikas levinud
Hilis-Permi ja Vara-Triiase ajastul ning nende hulka kuulusid sellised loomad
nagu Lystrosaurus. Antarktika poolsaar hakkas moodustuma Juura ajastul (206–146
MAT) ning saared tõusid järk-järgult ookeanist. Sel perioodil olid hästi levinud
ginkgopuud ja palmlehiktaimed. Lääne-Antarktises domineerisid Kriidi ajastul
(146–65 MAT) okaspuumetsad, kuid Hilis-Kriidi ajastu lõpus hakkasid rohkem
levima lõunapöögid. Ammoniidid olid levinud meredes ümber Antarktise ja samuti
esines dinosauruseid, kuigi sellest ajastust on kirjeldatud ainult kolme
Antarktisel elanud dinosauruse perekonna esindajat. Sellel perioodil hakkas
Gondwana lagunema.

Antarktise jahtumine kulges järk-järgult, kui hiidmandri jagunemine muutis
pikkuskraadidesuunalist (ekvaatorilt poolustele) ja õhutemperatuure ühtlustavate
hoovuste liikumist laiuskraadidesuunaliseks, mis säilitas ja suurendas
laiuskraadidevahelist õhutemperatuuride erinevust.

Aafrika eraldus Antarktisest umbes 160 MAT, millele järgnes Kriidi ajastu
alguses Hindustani poolsaare eraldumine (u 125 MAT). Ligi 65 MAT oli Antarktika
veel ühenduses Austraaliaga ning seal valitses troopiline ja lähistroopiline
kliima, mille fauna oli rikkalikult esindatud kukkurloomadega. Umbes 40 MAT
eraldus Antarktisest Austraalia koos Uus-Guineaga, mille järel
laiuskraadidesuunalised hoovused isoleerisid Antarktise Austraaliast ning
hakkasid moodustuma esimesed jääkatted. Üleminekuperioodil eotseenist
oligotseeni (ca 34 MAT) oli süsihappegaasi atmosfääris ligi 760 miljondikosa
(ppm) ning varasema tasemega võrreldes (tuhanded ppm) oli see näitaja
märkimisväärselt vähenenud. Umbes 23 MAT avanes Drake'i väin Antarktise ja
Lõuna-Ameerika vahel, andes võimaluse läänetuulte hoovuse tekkeks ning
isoleerides mandri täielikult. Muutuste modelleerimine näitas, et CO2 tase
hakkas veelgi kiiremini vähenema. Jääkate laienes ning kadusid mandril kasvavad
metsad. Alates 15 MAT on suurem osa mandrist kaetud jääga. Oma tänapäevased
mõõtmed saavutas Antarktise jääkilp 6 MAT.

1986. aastal avastas Ohio Osariigi Ülikooli paleontoloogide rühm Antarktiselt
laialdaste parasvöötme metsade jäänused, mis kasvasid arvatavalt 3 miljonit
aastat tagasi lõunapoolusest 400 miili kaugusel.

Antarktise geoloogilist uurimist on tõsiselt takistanud asjaolu, et peaaegu kogu
manner on alaliselt paksu jääkilbi all. Siiski on uute tehnoloogiate, nagu
kaugseire, georadarid ja satelliidid, abil tehtud fotod aidanud uurida jääkatte
alla jääva pinnase struktuuri.

Geoloogiliselt on Lääne-Antarktise pinnamood sarnane Lõuna-Ameerika Andide
mäestiku omaga. Antarktika poolsaar moodustus merepõhjasetete tõusmisel ja
moondel Paleosoikumi lõpus ja Mesosoikumi alguses. Setete tõusmine toimus koos
tardkivimite moodustumise ja vulkaanilise aktiivsusega. Lääne-Antarktise kõige
tavalisemad kivimid on vulkaanilise päritoluga andesiit ja rüoliit, mis
moodustusid Juura ajastul. Vulkaaniline aktiivsus jätkus teatud piirkondades
(Marie Byrdi Maal ja Aleksander I saarel) ka pärast jääkilbi moodustumist.
Lääne-Antarktise ainus anomaalne piirkond on Ellsworthi mäed, mille
stratigraafia meenutab rohkem kontinendi idaosa.

Ida-Antarktis on geoloogiliselt mitmekesine, moodustunud Eelkambriumis, mõned
kivid on tekkinud ka rohkem kui 3 miljardit aastat tagasi. Aluskord koosneb
moonde- ja tardkivimitest, mis moodustavad kilbi. Aluskorral asuvad nooremad
kivimid nagu liivakivid, lubjakivid, kivisüsi ja kildad, mis ladestusid Devoni
ja Juura ajastul ning millest moodustus Transantarktika mäestik.
Rannikupiirkondades, nagu Shackletoni mäed ja Victoria maa, tekkisid murrangud.

Peamine mineraalne loodusvara on kivisüsi, mis avastati esmalt Beardmore'i
liustiku lähedalt ning praegu teatakse mitmeid madalakvaliteedilise kivisöe
leiukohti Transantarktika mäestikus. Prints Charlesi mäed sisaldavad
märkimisväärses koguses rauamaaki. Kõige väärtuslikumad Antarktise maavarad
(nafta- ja maagaasiväljad) avastati 1973. aastal Rossi mere alt. Kõikide
maavarade kaevandamine on keelatud Antarktika lepingu alusel kuni aastani 2048.

Antarktis on kõige külmem piirkond meie planeedil. Rekordiline negatiivne
õhutemperatuur −89,2 °C registreeriti Venemaale kuuluvas Vostoki polaarjaamas
21. juulil 1983. Võrdluseks on see temperatuur 11 °C võrra külmem kui
sublimeeruv kuiv jää (tahke süsihappegaas).

Ida-Antarktis on mandri lääneosast külmem suuremate maapinna kõrguste tõttu.
Tsüklonid sisemaale ei jõua, mistõttu on seal kuiv ja külm. Vaatamata sademete
vähesusele püsib sisemaa jääkate küllaltki stabiilsena. Ida-Antarktise platool
langevad talvekuude keskmised negatiivsed õhutemperatuurid kuni −35...–68 °C
(aasta keskmine −28...–55 °C), kõige soojem on aga Antarktika poolsaarel, kus
suvekuude keskmised õhutemperatuurid tõusevad kuni −2...+1 °C (aasta keskmine −5
°C).

Antarktis on külmakõrb, kus esineb sademeid väga vähesel hulgal. Sademeid esineb
peamiselt lumena. Pidevalt puhuvate tugevate tuulte tõttu on mahasadanud
lumehulga täpne mõõtmine väga raske. Ida-Antarktise platoo suurematel kõrgustel
esineb lund harva ning sademeteks on väiksed jääkristallid, mida esineb aastas
vaid paari sentimeetri jagu. Tsüklonite põhjustatud suurimad lumesajud esinevad
Antarktika poolsaare läänerannikul. Paari suvekuu jooksul on mandri
rannikupiirkondades sademeteks tavaliselt vihm.

Antarktisel viibivatel inimestel esineb sageli päikesepõletust, kuna valgelt
lumi- ja jääkattelt peegeldub tagasi peaaegu kogu sinna langev
ultraviolettkiirgus.

Kontinendi äärealadel puhuvad sageli polaarplatoolt laskuvad ja tormiks paisuvad
mäetuuled. Sisemaal on tuulekiirused tavaliselt siiski mõõdukad. Suviti langeb
24 tunni jooksul lõunapoolusele rohkem päikesekiirgust kui ekvaatorile, sest sel
perioodil on seal polaarpäev.

Antarktisel on külmem kui Arktikas peamiselt kahel põhjusel. Esiteks on suurem
osa mandrist rohkem kui kolm kilomeetrit kõrgemal maailmamere pinnast ning
kõrguse kasvuga vähenevad õhutemperatuurid. Teiseks laiub Arktikas
Põhja-Jäämeri, mille soojus kandub läbi jääkatte ning ei lase õhutemperatuuridel
Antarktisega võrreldes nii madalale langeda. Arvestades laiuskraade, polaarpäeva
ja polaarööd, on Antarktise kliima väga eripärane paljudes maailma paikades
elavate inimeste jaoks. Erilised on ka lõunapooluse lähedal sageli esinevad
virmalised, mida põhjustab päikesetuule kokkupõrge Maa atmosfääri osakestega.
Samuti võib selge ilma korral esineda maapinnalähedases õhukihis halosid, kui
seal on jääkristalle. Sagedased optikanähtused Antarktisel on ka valepäikesed
(eredad ja päikesesarnased halonähtused), mis esinevad siis, kui taevas on
päikese ümbruses kõrged õhukesed kiud- või kiudkihtpilved.

Antarktisel puudub püsiv inimasustus, kuid mitmed riigid hoiavad aastaringselt
või ainult suviti personali üle kogu mandri paiknevates polaarjaamades.
Teadusliku uurimistöö ja muude töödega tegelevaid inimesi on mandri ja selle
lähedal asuvate saarte uurimisjaamades suviti (detsembrist veebruarini) umbes
4400 ja talviti (juunist augustini) ligi 1100. Talveks jaamadesse tööle saabunud
inimesed töötavad tavaliselt ühe aasta, misjärel toimub personali vahetus.
Lisaks polaarjaamade personalile töötab Antarktise lähiümbruse vetes liikuvatel
laevadel veel ca 1000 inimest (laevameeskonnad ja teadlased).

Aastal 2009 oli Antarktise mandril ja selle lähisaartel 40 aastaringselt
töötavat polaarjaama. Riikidest oli kõige rohke polaarjaamu Argentinal (6),
Tšiilil (6), Venemaal (5), USA-l (3), Austraalial (3), Suurbritannial (2) ja
Hiinal (2). Ühte jaama haldasid aastaringselt Brasiilia, Prantsusmaa, Itaalia
(koos Prantsusmaaga), India, Jaapan, LAV, Lõuna-Korea, Norra, Poola, Saksamaa,
Ukraina, Uruguay ja Uus-Meremaa. Peale statsionaarsete jaamade elavad ja
töötavad paljud teadlased suviti telklaagrites, ajutistes ehitistes ja
mobiilsetes elamutes.

2004. aastal avati Venemaale kuuluva Bellingshauseni polaarjaama juures õigeusu
kirik, kus aastaringselt töötab üks kuni kaks preestrit, kes vahetuvad igal
aastal sarnaselt polaarjaamade töötajatega.

Emilio Marcos Palma sündis esimese inimesena Antarktise mandril 1978. aastal
Argentinale kuuluvas Esperanza polaarjaamas, mis asub Antarktika poolsaare
tipus. Argentina valitsus saatis koos Emilio vanematega Antaktisele veel seitse
lastega perekonda, et uurida pereelu võimalikkust mandril. 1984. aastal sündis
mandril ka esimene Tšiili päritolu laps. Mitmed polaarjaamad on nüüd koduks
perekondadele, kelle lapsed saavad kooliharidust polaarjaamades. 2009. aasta
seisuga on Antarktise mandril sündinud kokku 11 last, 8 Argentina Esperanza
uurimisjaamas ja 3 Tšiili polaarjaamas Base Presidente Eduardo Frei Montalva.

Antarktise kliima ei lase taimestikul laialdaselt levida. Taimede kasvu
takistavad mitmed koosmõju avaldavad kasvutingimused: väga madalad
õhutemperatuurid, vilets kasvupinnas, niiskuse puudujääk ja halvad
valgustingimused. Seetõttu suudavad maismaa taimeliigid (peamiselt samblad ja
samblikud) ellu jääda vaid rannikualadel ja oaasides. Autotroofsete taimede
hulgas domineerivad protistid. Antarktise floora koosneb peamiselt samblikest,
sammaldest, vetikatest ja seentest. Taimede kasvuperiood kestab suvel parimal
juhul mõned nädalad.

Taimeliikidest on kõige arvukamalt esindatud samblikud (rohkem kui 200 liigiga),
samblaid teatakse ligi 50 liiki. Rannikuvetes elutseb umbes 700 liiki vetikaid,
neist valdav osa on fütoplanktonid. Suveperioodil esineb rannikuvetes eriti
rohkesti koppvetikaid ja ränivetikaid. Õistaimedest kasvab Antarktika poolsaarel
kaks liiki: antarktika kastevars (Deschampsia antarctica) ja antarktika padikann
(Colobanthus quitensis).

Väga karmide kliimatingimuste tõttu pole Antarktise loomastik kuigi mitmekesine.
Suurem osa nendest on koondunud elama soojemas rannikupiirkonnas ja lähisaartel.
Antarktise mandrilt puuduvad seal püsivalt maismaal elavad selgroogsed loomad.
Selgrootutest loomadest on enamik mikroskoopilised ning elavad mullas ja
taimestikus. Nende hulgas on esindatud ainuraksed, keriloomad, loimurid,
ümarussid, lülijalgsed (neist peamiselt lestalised ja hooghännalised) jm.
Võrreldes teistel mandritel elutsevate putukatega on Antarktise putukad väiksed
ja vähelevinud. Kokku on mandril avastatud 67 putukaliiki, kellest suurem osa on
parasiidid ja väiksemad kui 2 mm.

Hiljutiste uuringute tulemustena on mandril avastatud erinevate bakterite
ökosüsteemid. Väga aluselise veega (pH 10,4) Untersee järve põhjas elavad
niitjad tsüanobakterid, kelle elutegevuse tulemusena moodustuvad koonilised kuni
poole meetri kõrgused lubiainest moodustised – stromatoliidid. Samuti on
avastatud liustike all, pimedas ja hapnikuta soolastes veekogudes elutsevad
bakterikolooniad, kes muundavad omale toitaineid vees sisalduvast rauast ja
väävlist. Veetemperatuur on seejuures −10 °C ning selle jäätumist ei toimu vaid
seetõttu, et vee soolsus on 3–4 korda suurem kui ookeanis.

Sisemaa polaarkõrbe mullastike fauna on kõige väiksema mitmekesisusega meie
planeedil. Seal võib elada vaid üks kuni kolm liiki ümarusse. Rannikupiirkonna
mullastikes kuuluvad ümarussid domineerivate liikide hulka.

Antarktika poolsaarel elav tiibadeta sääsk Belgica antarctica on kõige suurem
püsivalt mandril elutsev elusolend. Sääse pikkus on seejuures vaid 2–6 mm.

Teadaolevalt pesitseb Antarktisel vaid neli lennuvõimelist linnuliiki:
antarktika änn (Catharacta maccormicki), lumi-tormilind (Pagodroma nivea),
lääne-tuppnokk (Chionis alba) ja lõunatiir (Sterna vittata). Neist
lumi-tormilind võib oma pesa teha kõige kaugemale sisemaale (ligi 200 km).

Paljud Antarktise rannikuvetes elavad veeloomad sõltuvalt otseselt või kaudselt
fütoplanktonist. Mereloomadest on esindatud pingviinid, sinivaalad, mõõkvaalad,
hiidkalmaarid, merileopardid, merikarud, hülged jm.

Pingviinilisi ehk lennuvõimetuid linnuliike pesitseb mandril neli liiki: adeelia
pingviin (Pygoscelis adeliae), eeselpingviin (Pygoscelis papua), keiserpingviin
(Aptenodytes forsteri), valjaspingviin (Pygoscelis antarctica). Erinevalt
teistest pingviinidest pesitseb keiserpingviin talvel, kui õhutemperatuurid
võivad langeda kuni −60 °C.

USA ja Suurbritannia hülgeküttide intensiivse püügi tõttu vähenes 18. ja 19.
sajandil märkimisväärselt merikarude arvukus, keda jahiti peamiselt naha pärast.
Rannikupiirkonnas elav Weddelli hüljes on oma nime saanud James Weddelli järgi,
kes oli Briti meresõitja ja hülgekütt. Suurtes parvedes liikuvad ja
fütoplanktonist ning merejää all kasvavatest vetikatest toituvad Antarktika
krillid kuuluvad Lõuna-Jäämere ökosüsteemi võtmeliikide hulka. Krillidest
toituvad paljud mereloomad, -linnud ja kalad, kelle hulka kuuluvad: vaalad,
hülged, merileopardid, merikarud, kalmaarid, kalad, pingviinid, albatrossid jpt.
Viimastel aastakümnetel on erinevad uuringud näidanud, et krilli arvukus
väheneb. Vähenemise põhjusteks peetakse kliima soojenemisest tingitud jää
sulamist. Jää sulamine vähendab otseselt nooremate krillide peidukohti
röövloomade eest ja kuna krilli toidu hulka kuuluvad jääalused vetikad, siis
soojematel talvedel saavad krillid vähem toitu. Samuti ei talu krillid hästi jää
intensiivsel sulamisel vee soolsuse vähenemist. Soolsuse vähenemine soodustab
aga mantelloomade (Salpa thompsoni ja Ihlea racovitzai) paljunemist, kes
toituvad samuti fütoplanktonist, konkureerides otseselt krilliga. Lisaks
toituvad mantelloomad krilli vastsetest, mis samuti aitab kaasa Antarktika
krilli populatsiooni vähenemisele.

Paljud Antarktise piirkonnas elutsevad mereloomad rändavad umbes 12 000 km
kaugusele Arktikasse. Teadlased on kindlaks teinud vähemalt 235 sellist liiki.
Suuremad loomad nagu vaalalised ja linnud sooritavad edasi-tagasi rände ühel
korral aastas. Üllataval kombel on leitud mõlemat poolust ümbritsevates
ookeanides ka väiksemaid eluvorme, nt hulkharjasusse, meripurasid ja meres
elavaid tigusid. Mitmed soodsad faktorid võivad aidata nendel loomadel levida.
Nendeks on üsna stabiilsed ookeanitesügavuste veetemperatuurid, mis poolustel ja
ekvaatoril ei erine rohkem kui 5 °C võrra. Samuti aitavad liikidel rännata
maailmamere termohaliinne tsirkulatsioon ja hoovused, mis kannavad edasi mune ja
vastseid.

Antarktisel puuduvad valitsusorganid ning seetõttu on erinevad riigid esitanud
mitmetele mandri piirkondadele territoriaalseid nõudmisi. Vähesed riigid on
tunnustanud üksteise nõudmiste kehtivust, nende hulka kuuluvad: Austraalia,
Norra, Prantsusmaa, Suurbritannia ja Uus-Meremaa. Samas pole need nõudmised
rahvusvaheliselt tunnustatud.

1959. aastal sõlmitud ja tähtajatult kehtiva Antarktika lepingu alusel külmutati
kõik senised territoriaalsed nõudmised (kuid ei tühistatud) ja ei tunnustata
uusi nõudmisi. Mandrit loetakse poliitiliselt neutraalseks ning selle staatus on
määratletud Antarktika lepinguga ja teiste kokkulepetega, mida kutsutakse
Antarktika lepingu süsteemiks. Leping kehtib kogu maismaal ja šelfiliustikel
lõunapool 60° lõunalaiust. Lepingu sõlmimisel osalesid 12 riiki, tänapäevaks on
neile lisandunud veel 36 riiki (Eesti liitus mittekonsultatiivse liikmena aastal
2001). Aastas korra toimuval konsultatiivkohtumisel on hääleõigus vaid
konsultatiivsetel liikmetel. Lepingu järgi lubati Antarktisel teostada
teadusuuringuid, kuid keelati igasugune militaarne tegevus. See oli esimene
riikidevaheline relvastuskokkulepe külma sõja perioodil.

1982. aastal võeti vastu Antarktika mereliste elusressursside kaitse
konventsioon, mis reguleerib mereelustiku töönduslikku püüki ja kaitset
Antarktika vetes.

1983. aastal alustasid Antarktika lepingu osapooled läbirääkimisi maavarade
kaevandamise reguleerimiseks. Mitmete rahvusvaheliste organisatsioonide
koalitsioon eesotsas Greenpeace'iga alustas laialdast avalikkusele suunatud
kampaaniat, et Antarktise regioonis ära hoida igasugune loodusvarade ammutamine.
1988. aastal võeti vastu konventsioon, millega reguleeriti Antarktika
mineraalsete ressursside kasutamist. Järgmisel aastal teatasid Austraalia ja
Prantsusmaa, et ei ratifitseeri konventsiooni, ja pakkusid välja kõikehõlmava
keskkonnakaitset reguleeriva dokumendi vastuvõtmise. 1991. aastal koostati
Madridis Antarktika lepingu keskkonnakaitse protokoll (või lihtsalt Madridi
protokoll), mis jõustus 1998. aastal. Selle protokolli järgi kehtestati
Antarktika lepingu kehtivuspiirkonnas üliranged keskkonnareeglid. Protokolli
järgi on mandril ja rannikuvetes keelatud igasugune maavarade ammutamine.
Protokolli lisade järgi on sätestatud keskkonnamõju hindamine, loomastiku ja
taimestiku kaitse, jäätmete kõrvaldamine, merereostuse vältimine ning
piirkondlik kaitsekorraldus.

Antarktika lepingu järgi on mandril keelatud igasugune militaarne tegevus, mille
hulka kuuluvad baaside ja kaitserajatiste rajamine, sõjaväe manöövrid,
relvastuse (sh tuumarelvade) katsetamine ja radioaktiivsete jäätmete
ladustamine. Sõjaväe personali või varustust on lubatud kasutada ainult
teaduslikes uurimistöödes ja teiste mittemilitaarsete tegevuste täitmisel.

Argentina, Suurbritannia ja Tšiili nõudmised kattuvad, mis on tekitanud
hõõrdumisi riikidevahelistes suhetes. Austraalia ja Uus-Meremaa nõuded kuulusid
enne nende riikide iseseisvumist Suurbritanniale. Kõige suuremat territooriumi
Antarktisest soovib saada Austraalia. Riikidest tunnustavad üksteise nõudmisi
Austraalia, Norra, Prantsusmaa, Suurbritannia ja Uus-Meremaa, kuid
rahvusvaheliselt pole need nõuded tunnustatud.

Kuigi mandril on avastatud mitmeid mineraalseid loodusvarasid, nagu
süsivesinikke, rauamaaki, plaatina, vaske, kroomi, niklit, kulda jm, on nende
kaevandamine raskete tingimuste ja väikeste koguste tõttu majanduslikult
mitteotstarbekas. Samuti keelab 1998. aastal jõustunud keskkonnakaitse protokoll
igasuguste maavarade ammutamise Antarktisel. Keeld kehtib kuni aastani 2048, mil
see võidakse üle vaadata ja mõningaid parandusi sisse viia. Antarktise
majanduslik aktiivsus on peamiselt koondunud mereloomade kommertspüügile ja
turismile.

Antarktika krilli (Euphausia superba) kommertspüüki alustati 1972. aastal.
Aastase väljapüügi suurim maht (üle 400 000 tonni) saavutati 1980. aastate
alguses. Püügihooajal 2006–2007 püüti välja 109 000 tonni krilli. Kuigi
tänapäeva püügimahud jäävad veel 1980. aastatele alla, on huvi krilli vastu
järjest kasvamas.

Jaapani vaalapüügilaevad püüavad Antarktise vetest aastas ca 1000 vaala
(peamiselt liik Balaenoptera bonaerensis).

Antarktise lähivete kalapüük on keskendunud peamiselt kolmele järgnevale
liigile: patagoonia kihvkala (Dissostichus eleginoides), antarktika kihvkala
(Dissostichus mawsoni) ja Champsocephalus gunnari. Koos krilliga oli väljapüük
hooajal 2008–2009 (1. juulist kuni 30. juunini) kokku 141 147 tonni. Suurt
probleemi valmistab patagoonia kihvkala illegaalne püük.

Hooajal 2008–2009 külastas Antarktika lepinguga määratletud territooriumi 37 858
turisti, aasta varem oli neid rohkem – 46 265. Peaaegu kõik turistid saabuvad
suveperioodil reisilaevadel või jahtidel. Kruiisilaevad on peamiselt väiksema
või keskmise suurusega, millel on reisijatekohti 45–280. Harva külastavad
mandrit ka suuremad, kuni 960 turistile mõeldud laevad.

Peale laevareiside on võimalik Antarktist jälgida ka õhust. Lennufirma Qantase
abil on võimalik sooritada ühepäevaseid lennureise üle Antarktise. Lennureise
Antarktise kohale ei tehtud 1979. aastast kuni 1990. aastateni, sest 1979. aasta
novembris kukkus Erebuse vulkaani nõlvadele Air New Zealandi lennuk, mille
tagajärjel hukkusid kõik pardal viibinud 257 inimest.

Turismi hüppeline kasv on teinud murelikuks keskkonnakaitsjad ja teadlased,
kelle arvates avaldab massiturism kahjulikku mõju mandril pesitsevatele
linnupopulatsioonidele.

Muu maailma ühendus Antarktisega toimib mere- ja õhutranspordi abil. Mandril on
kokku 26 lennuvälja, millest viiel on maandumisrada pikem kui 3047 m ja kuuel
lühem kui 914 m. Kõikidel polaarjaamadel on vähem või rohkem ettevalmistatud
helikopterite maandumisplatsid. Enamusel rannikul asetsevatest polaarjaamade
läheduses on olemas ankrualad (rannalähedased veealad, kus laevu hoitakse
ankrus), vaid vähestel jaamadel on olemas kaid.

Mandril toimub transport mitmesuguste spetsiaalsete, kohalike tingimustega
sobivate sõidukite abil. Koerarakendite kasutamine on Antarktika lepingu alusel
keelatud alates 1993. aastast.

Igal aastal viivad 27 erinevast rahvusest teadlased Antarktisel läbi
ainulaadseid eksperimente. Suveperioodil töötab mandril ja selle lähedastel
saartel asuvates polaarjaamades rohkem kui 4000 teadlast, talvel aga veidi üle
1000. Polaarjaamadest suurim on USA-le kuuluv McMurdo teadusjaam, kus viibib
suvel üle 1000 ja talvel ligi 250 töötajat. Umbes nelja ruutkilomeetri suurusel
polaarjaama territooriumil paikneb ligi 100 hoonet.

Polaarjaamades töötavad erinevaid teadusharusid uurivad teadlased: bioloogid,
geoloogid, okeanograafid, arstid, astronoomid, glatsioloogid, meteoroloogid jt.
Geoloogid uurivad eelkõige laamtektoonikat, meteoriite ja hiidmandri Gondwana
lagunemise jälgi. Glatsioloogid uurivad liustikke ja nende liikumist, jääkilpi
ja lund. Bioloogid uurivad lisaks kohalikule loodusele ka karmide
ilmastikutingimuste ja inimese kohaloleku mõju erinevatele organismidele. Arstid
on teinud avastusi viiruste leviku ja inimorganismi reageerimisvõimekuse kohta
ekstreemsete madalate õhutemperatuuride korral. Amundsen-Scotti polaarjaama
astrofüüsikud uurivad taevasfääri ja kosmilist mikrolaine reliktkiirgust.
Paljusid astroloogilisi uuringuid on parem teha Antarktise sisemaal, kus maapind
on merepinnast oluliselt kõrgemal. Sisemaal puudub valgusreostus ning suuremate
kõrguste tõttu on õhem atmosfääri kiht. Samuti väheneb madalamate
õhutemperatuuride tõttu veeauru sisaldus atmosfääris. Kõigi nende soodsate
tingimuste tõttu on kosmose vaatlemine seal selgem kui kuskil mujal Maal. Meie
planeedi kõige suurem neutriino-teleskoop ehitati lõunapoolusele, umbes kahe
kilomeetri sügavusele jääkilbi sisse.

1970. aastatest alates on Antarktisel läbiviidud teadusuuringutes tähtsal kohal
olnud atmosfääri osoonikihi uuringud. 1985. aastal avastasid briti teadlased
osoonikihis osooniaugu. Uuringute abil tehti kindlaks, et osoonikihi hõrenemist
põhjustasid inimeste poolt õhku paisatud freoonid. Pärast freoonide kasutamise
keelustamist Montréali protokolli alusel 1989. aastal loodeti, et osoonikiht
taastub aastaks 2065. Septembris 2006 mõõtis NASA satelliit rekordilise
osooniaugu suuruseks 27,5 miljonit km2.

Igal aastal tekib Antarktise kohale väga madala kontsentratsiooniga osoonikiht
(ehk nn osooniauk), mis katab kogu mandrit ja saavutab suurima ulatuse
septembris. 2008. aastal püsis osooniauk kuni detsembri lõpuni, mis on
osooniaugu registreeritud kestustest üks pikemaid. 1985. aastal avastatud
osooniauk suurenes iga järgneva aastaga. Alles viimastel aastatel on osooniaugu
suurenemine peatunud.

Mõned teadlased väidavad, et osooniaugu tekkimine on mänginud olulist rolli
viimaste aegade kliimamuutustes mandril ja selle ümbruses. Osoon absorbeerib
stratosfääris suures koguses ultraviolettkiirgust. Osoonikihi kadumine võib
põhjustada Antarktise kohal oleva stratosfääri jahtumist umbes 6 °C võrra, mis
omakorda suurendab ümber mandri liikuvate läänesuunaliste tuulte tugevust. Need
õhuvoolud takistavad aga lõunapooluse lähedusse koondunud külmemate õhumasside
liikumist. Selle tulemusena jäävad külmemad õhumassid Ida-Antarktise jääväljade
kohale, rannikualadel ja Lääne-Antarktises (eriti Antarktika poolsaarel) toimub
aga intensiivne kliima soojenemine. Arvutusmudelid näitavad, et viimasel ajal on
rannikupiirkondades sama kliimaefekti tulemusena suurenenud paakjää kogused.

Suurt huvi on teadlastele pakkunud Antarktise mandri kliima soojenemine, seda
eriti mandri lääneosas. Antarktika poolsaarel on viimase 40 aasta jooksul kliima
soojenenud rohkem, kui kusagil mujal meie planeedil. Tugevad läänetuuled suruvad
soojemat õhku üle poolsaare loodusliku barjääri, milleks on ligi kahe kilomeetri
kõrgune piki poolsaart paiknev mäestik. Viimase 40 aasta keskmised
õhutemperatuurid on poolsaare tipus olnud 2,2 °C, kuid tugevate soojade tuulte
mõjul tõusevad temperatuurid 5...10 °C võrra. Sellise soojenemise tõttu satuvad
mägedelt laskuvad sulaveed liustikulõhedesse ning põhjustavad selle purunemist,
nagu juhtus Larsen A (aastal 1995) ja Larsen B (2002) šelfiliustikuga.

2002. aastal kaotas Larsen B šelfiliustik 35 päevaga oma pindalast 3250 km2,
viie eelneva aastaga kokku 5700 km2, mis oli seni suurim registreeritud
šelfiliustiku purunemine. Liustiku paksus oli ligi 220 meetrit ning selle vanust
hinnati 5000 – 12 000 aastale. Alates 1940. aastate lõpust on õhk Antarktika
poolsaare kohal oluliselt soojenenud ning selle tõttu kaotasid poolsaare
šelfiliustikud ajavahemikul 1974–2002 oma kogupindalast 13 500 km2. 2008. aastal
murdus osaliselt ka Wilkinsi šelfiliustik. Poolsaare õhutemperatuuri märgatav
soojenemine on toimunud eriti talve- ja kevadperioodil. Mandril valitseva kliima
soojenemist on mõneti tasakaalustanud Ida-Antarktise kliima jahenemine
sügisperioodil.

NASA satelliitidelt saadud mõõtmisandmed näitavad, et õhutemperatuur Antarktisel
on tõusnud kiirusega 0,12 °C 10-aastase ajavahemiku kohta perioodil 1957–2006.
Poole sajandi jooksul on õhutemperatuur tõusnud mandril rohkem kui 0,5 °C.
Lääne-Antarktises toimub see protsess oluliselt kiiremini – 0,17 °C aastakümne
kohta. Kuigi Ida-Antarktise teatud piirkondades on viimastel aastakümnetel
kliima mõnevõrra jahenenud, näitab pikem trend siiski õhutemperatuuride tõusu
tervel kontinendil. Eriti suures ohus võib olla Lääne-Antarktise jääkilp, mis
paikneb enamasti allpool merepinda ning seda ümbritsevad hõljuvad ja juba
osaliselt lagunevad šelfiliustikud. Kui Lääne-Antarktise jääkilp laguneks ja
sulaks, siis tõuseks maailmamere veepinna tase 5–6 m võrra.

Antarktiselt leitud meteoriidid annavad olulist infot Päikesesüsteemi varasema
ajaloo kohta. Enamus meteoriite pärineb asteroididelt, vähesed ka suurematelt
planeetidelt või nende kaaslastelt. Esimesed meteoriidid leiti Antarktiselt
aastal 1912. Kuni aastani 1969 leiti vaid 6 eksemplari, Jaapani ekspeditsiooni
liikmed leidsid 1969. aastal peaaegu juhuslikult 9 meteoriiti. Tänapäevaks on
mandrilt leitud rohkem kui 16 000 meteoriiti. Suurem osa meteoriitidest on
langenud Antarktise jääkilbile viimase 1000 – 700 000 aasta jooksul (vanus
määratud isotoopide mõõtmistega). Jääkilbi liikumise tõttu jõuavad meteoriidid
koos jääga ookeani või jäävad jää liikumist takistavate mägede taha pidama. Jää
sublimeerumise tõttu jõuavad meteoriidid mäenõlvade juures jää pinnale, kust
neid on ka kõige rohkem avastatud. Võrreldes teiste meie planeedilt leitud
meteoriitidega, on Antarktisele langenud meteoriidid üsna hästi säilinud.
Seetõttu pärineb suurem osa meteoriitide kohta käivast informatsioonist just
Antarktisele langenud näidistelt.

Meteoriitidelt on võimalik saada mitmesugust informatsiooni Päikesesüsteemi
taevakehade päritolu, evolutsiooni ja koostise kohta. Mõned eksemplarid on üsna
haruldased. Nende hulka kuulub näiteks fragment meteoriidist, mis pärineb Kuult.
Maale sattus see näidis arvatavalt pärast suurema asteroidi kokkupõrget Kuu
pinnaga. Et kivitükk jõuaks sellisel moel Kuult Maale, pidi selle liikumiskiirus
olema umbes 8750 km/h. Veelgi tähelepanuväärsem on Marsilt pärineva meteoriidi
(ALH84001) leid. Selle eksemplari kiirus pidi olema ca 18 000 km/h.
Elektronmikroskoobi all uuritud ALH84001 fragmentidelt avastati baktereid
meenutavaid fossiile, mis tekitas teadlaste hulgas diskussiooni varasema
mikroorganismide elu võimalikkusest sellel planeedil.

2006. aastal avastati NASA satelliitide abil Ida-Antarktisest ligi 480 km
läbimõõduga Wilkesi maa meteoriidikraater, mis asub üle kilomeetri paksuse
jääkilbi all. Meteoriit langes meie planeedile umbes 250 miljonit aastat tagasi,
Permi-Triiase väljasuremise perioodil, mil Maalt kadusid peaaegu kõik
loomaliigid. Nii võimas meteoriidiplahvatus võis põhjustada ka Austraalia
eraldumise Gondvana hiidmandrist. Wilkesi maa kraater on rohkem kui kaks korda
suurem Chicxulubi kraatrist, mille tekitanud meteoriidiplahvatuse tõttu surid
arvatavalt välja dinosaurused.

Kuna Antarktis paikneb ümber lõunapooluse, langeb mandrile suhteliselt vähe
päikesekiirgust. Väga külma kliima tõttu esineb suurem osa veest jääna.
Peamiselt lumena esinev sademete hulk on väga väike, mistõttu peetakse
Antarktist kõrbeks. Mahasadanud lumi hakkab järk-järgult tihenema ning sellest
moodustub kõigepealt firn ning seejärel jää. Jääst koosnev suur Antarktise
jääkilp liigub kiirjalt ookeani poole. Jääkilp toidab rannikulähedasi liustikke
ning need omakorda ookeanis hõljuvaid šelfiliustikke. Talveperioodil moodustub
mereveest madalate õhutemperatuuride tõttu ranniku lähedal ka merejää, millest
enamus sulab järgmisel suveperioodil ning need sulaveed ei mõjuta maailmamere
veetaset. Talvel moodustuva merejää ulatus Antarktise ümbruses on jäänud
viimastel aastakümnetel üsna ühesuuruseks, kuigi selle paksuse muutumise kohta
pole usaldusväärseid andmeid.

Šelfiliustikest eraldub pidevalt jäämägesid ookeani ning seda kadu on siiani
kompenseerinud jääkilbile langev sademete hulk. Viimastel aastakümnetel on aga
hakanud purunema mitmed üsna eakad Antarktika poolsaare šelfiliustikud (Larsen
A, Larsen B, Wilkinsi šelfiliustik ). Purunevate šelfiliustike tõttu võivad
kiireneda neid toitvate liustike ja jääkilbi enda liikumiskiirused, mille tõttu
hakkaks tõusma maailmamere veetase.

Kogu mandrit kattev jääkate sisaldab ligi 70% maailma mageveevarudest. Jääkilp
kasvab pidevalt temale langeva lume tõttu ning kahaneb jää jõudmisel ookeanini.
Lääne-Antarktise jääkilp kaotab tänapäeval rohkem jääd kui juurde tekib. See
protsess tõstab ajapikku maailmamere veetaset. 1992–2006 tehtud teaduslike
uurimistööde abil arvatakse, et jääkilp kaotas sel perioodil oma massist ühe
aasta jooksul umbes 50 gigatonni (Gt), mille tõttu tõusis maailmamere veepinna
tase 0,14 mm võrra. Amundseni merre laskuvate liustike oluliselt kasvanud
liikumiskiirus 2006. aastal on arvatavasti suurendanud ligi kaks korda eelnevalt
väljatoodud veetaseme tõusu aasta kohta. Kogu Lääne-Antarktise jääkilbi
lagunemisel ja sulamisel tõuseks maailmamere veepinna tase 5–6 m võrra.

Veel mõned aastad tagasi arvati Ida-Antarktise jääkilbi mass olevat veidi
kasvamas või tasakaalus, kuid 2009. aastal tehtud satelliituuringute tulemusena
leiti, et mandri idaosa jääkilp on alates 2006. aastast kaotanud massi tempoga
57 Gt aastas. Samal ajal on Lääne-Antarktise jääkilbi massikaotus aastas tõusnud
kuni 132 Gt ning võrdluseks kaotab Gröönimaa jääkilp ühe aastaga oma massist
juba 273 Gt. Seni veel üsna ebatõenäoline kogu Ida-Antarktise jääkilbi sulamine
tõstaks maailmamere veetaset 50–60 m võrra.



https://et.wikipedia.org/wiki/Teine_maailmas%C3%B5da

Teine maailmasõda (1. september 1939 – 2. september 1945) oli ülemaailmne
sõjaline kokkupõrge, millesse oli kistud suurem osa maailma rahvastest. Sõja
käigus mobiliseeriti üle 100 miljoni sõjaväelase, mis teeb selle kogu ajaloo
kõige laialdasemaks sõjaks. "Totaalse sõja" olukorras paigutasid peamised
osavõtjad kogu oma majandusliku, tööstusliku ja teadusliku võimsuse sõja
teenistusse, kaotades tsiviilsete ja sõjaväeliste ressursside vahe. Sõjas tapeti
üle 70 miljoni inimese, enamik neist tsiviilisikud, mis teeb sellest inimajaloo
kõige verisema kokkupõrke.

Üldiselt loetakse Teise maailmasõja alguskuupäevaks 1. septembrit 1939, mil
Saksamaa tungis kallale Poolale. Samas võidakse maailmasõja alguseks lugeda ka
vahejuhtumit Marco Polo sillal 7. juulil 1937, mis tõi kaasa teise Hiina-Jaapani
sõja või isegi 3. oktoobrit 1935, mil algas Itaalia invasioon Abessiinias.
Loobudes euroopakesksest maailma mõistest, on maailmasõja alguseks hakatud
pidama ka Mandžuuria kriisi ehk Mukdeni vahejuhtumit 1931. aasta septembris,
millega algasid Jaapani Hiinasse tungimise vahejuhtumid ja nendest tulenevalt ka
1932. aastal alanud NSV Liidu–Jaapani piirisõjad (Niall Ferguson; Normann
Davies).

Niisamuti on erinevaid tõlgendusi sõja lõpu kuupäeva osas. Selleks võidakse
lugeda nii Jaapani kapituleerumist 2. septembril 1945 kui ka relvarahu päeva 14.
augustil 1945. Euroopa jaoks lõppes sõda 7. (Saksamaa kapitulatsioon Reimsis),
8. (kapituleerumine Berliinis) või 9. mail (Berliini kapitulatsioon Moskva aja
järgi) 1945. Rahuleping Jaapaniga sõlmiti alles 8. septembril 1951 San
Franciscos ning NSV Liidu ja Jaapani vahelise sõja lõpetas alles
ühisdeklaratsioon 19. oktoobril 1956. Saksamaa jaoks aga lõpetas sõja alles 12.
septembril 1990 Moskvas sõlmitud 2+4 leping, mis lubas Saksamaal taasühineda.
Niall Ferguson toob maailmasõja lahingutegevuste lõpuna välja Korea sõja lõpu
1954. aastal.

On vaidlusi selle kohta, kas Teist maailmasõda pidada esimese jätkuks või mitte,
aga sõja algatajate Nõukogude Liidu ja Saksamaa olukorda ning sealseid hoiakuid
mõjutas see kindlasti määravalt. Enamik keisririigile järgnenud Weimari
vabariigi ajast (1919–1933) olid Saksamaal majandusliku kriisi aastad, hõlmates
hüperinflatsiooni 1920. aastate algul ja 1929. aastal Ameerika Ühendriikide
börsikrahhist alguse saanud ülemaailmse suure majanduskriisi.

Natsionaalsotsialistliku partei (NSDAP) populaarsuse ja valimisvõidud tagas
selle loosungite radikaalsus, erinevalt teiste parteide ettevaatlikkusest, ning
uudsus, ehkki 1933. aasta valimistel hääli juba kaotati. Reparatsioonide osas
olid Suurbritannia ja Prantsusmaa 1930. aastatel valmis järele andma Hitleri
nõuetele ja nende osas läbi rääkima. Reparatsioonide teemal lasti majanduskriisi
alates vaikselt unustusse vajuda. NSDAP populaarsust suurendas asjaolu, et
Saksamaa võidud (Saarimaa ja Sudeedimaa liidendamine, Anschluss) saavutati just
rahumeelsel teel.

Kollektiivse julgeoleku organisatsioon Rahvasteliit, mis sõltus selle liikmete
tahtest teiste kaitseks jõudu kasutada, ei osutunud elujõuliseks Ameerika
Ühendriikide kõrvalejäämise tõttu. Ühendriikide Kongress ei ratifitseerinud
lepingut, mis oleks taganud riigi osalemiseRahvasteliidus. Juba Etioopia ja
Mandžuuria kriisi ajal ilmnes Rahvasteliidu nõrkus. 1933. aastal astusid sealt
desarmeerimisalaste läbirääkimiste nurjumise ettekäändel välja Saksamaa ning
samuti Jaapan. NSV Liit heideti välja sõja alustamise pärast Soome vastu 30.
novembril, 1939, vastavalt Molotovi-Ribbentropi paktile. Vastavalt leninlikule
kontseptsioonile pidid kapitalistid tulevases sõjas iseennast hävitama. Teise
maailmasõja eelprooviks peetakse mõnikord Hispaania kodusõda 1936–1939, mille
võitis kindral Franco juhtimisel konservatiivne-natsionalistlik leer.

Briti ajaloolane Liddel Hart kirjutas 3. septembril 1949 ajalehes Picture Post:
"Hitler tahtis kõike muud, kuid mitte ainult maailmasõda... Pärast sõja lõppu
langesid tähtsamad Saksa arhiivid meie kätte ja meil on võimalik saada selget
ettekujutust sellest, kui erakordselt suurt hirmu tunti Saksamaa juhtivates
ringkondades sõja ees... Inglismaa suhtumise ootamatu, täieliku muutumisega
muutus ka sõda vältimatuks".

Erinevalt Sudeedimaa liitmisest Saksamaaga Müncheni lepingu (1938) kohaselt,
millele võis tahtmise korral kleepida peale teatud legitiimsuse sildi (rahvuslik
enesemääramine), oli Tšehhi alade liitmine 1939. aasta märtsis Suur-Saksamaaga
puhas agressioon ning nii seda Suurbritannias ka nähti. Saksamaa liitis Tšehhi
alad, tuues ettekäändeks sealse sisemise ebastabiilsuse. Slovakkia jäi Jozef
Tiso juhtimisel sisuliselt Saksa protektoraadi staatusesse kuni 1945. aastani.

ÜK(b)P juhitud Nõukogude Liidu eesmärgiks oli peale Venemaal teostatud
revolutsiooni maailma vallutamine ja sotsialistliku/kommunistliku maailmakorra
kehtestamine. Lenin oli kirjutanud: "Ühes riigis võidu saavutanud sotsialism ei
välista veel kõiki sõdu. Vastupidi, ta eeldab neid. Lenin oli juba 1914. aastal
vastu võtnud programmi Euroopa Ühendriikide loomisest teise imperialistliku sõja
tulemusel. Bresti rahu kommenteeris Kominterni esimees Grigori Zinovjev: Kui
Venemaa sõlmib rahu, jääb see rahu ainult vaherahuks. Sotsialistlik revolutsioon
võidab Venemaal vaid siis, kui teda ümbritsevad sotsialistlikud sõsarvabariigid.
Rahu, mis on sõlmitud imperialistliku Saksamaaga, on ajutine. See annab aega
hingetõmbeks, mille järel puhkeb jälle sõda!"

Tõeline ettevalmistumine Teiseks maailmasõjaks algas pärast Stalini ainuvõimu
kindlustamist. 1927. aastal kuulutas Stalin, et teine imperialistlik sõda on
täiesti vältimatu ja sama vältimatu on Nõukogude Liidu astumine sellesse sõtta.
Kuid Stalin ei soovinud alustada ise sõda, nagu kinnitab tema lause: Me astume
sõtta, kuid astume viimastena, et heita kaalukausile viht, mis suudab üles
kaaluda kõik.

Stalin algatas industrialiseerimise, mille peaeesmärgiks oli sõjatööstuse
viimine sellisele tasemele, mis suudaks käigus hoida tohutut armeed, mis on
võimeline vallutama kogu Euroopa ja hiljem ka maailma. Kogu Nõukogude Liidu
majandus töötas alates 30. aastate keskpaigast sõjatööstuse võimsuse
suurendamise heaks.

Kui 1923. aastal oli Punaarmees 550 000 meest, siis 19. augustil 1939 oli neid 2
miljonit ja 21. juunil 1940 6 miljonit. 1941. aastal oli Nõukogude Liit ainus
riik, kes tootis rasketanke. 1940. aasta juunist 1941. aasta juunini formeeris
Nõukogude Liit 61 uut tankidiviisi, igaühes 375 tanki. Võrdluseks astus Saksamaa
1939. aasta septembris sõtta vaid 6 tankidiviisiga.

1939. aasta septembrist 1941. aasta juunini formeeris Nõukogude Liit 295 uut
laskurdiviisi. 1940. aastast 1941. aasta juunini moodustati Nõukogude Liidus 79
uut lennuväediviisi, 30 uut motoriseeritud diviisi ja 756 suurtükipolku.

19. augustil 1939 Poliitbüroo salajasel istungil[viide?] võeti vastu sisuline
otsus Euroopa vabastamisest. Juhinduti põhimõttest: tõmmata Euroopa sõtta,
jäädes ise neutraalseks, seejärel aga, kui vastased on verest tühjaks jooksnud,
paisata lahingusse kogu Punaarmee võimsus. Stalin oli seda ideed kandnud 1927.
aastast, tänu oma võimutäiuse kasvule intensiivsemalt aga 1934. aastast.

Pärast 19. augustit 1939 teatas Stalin diplomaatiliste kanalite kaudu Hitlerile,
et kui viimane tungib Poolasse, ei jää Nõukogude Liit mitte ainult neutraalseks,
vaid ka abistab Saksamaad. Diplomaatilises kitsikuses viibiv Hitler neelaski
konksu alla. Saksa Riigi välisminister Joachim von Ribbentrop tuli Moskvasse ja
23. augustil kirjutas ta koos NSV Liidu välisasjade rahvakomissari Vjatšeslav
Molotoviga alla Mittekallaletungilepingule Saksamaa ja Nõukogude Sotsialistlike
Vabariikide Liidu vahel, millega jagati kogu Vahe-Euroopa.

Juba aastal 1938 nägi USA president Franklin Delano Roosevelt ette suurendada
sõjalennukite aastatoodangut 10 000-lt 20 000-le ja mais 1940 kuni 50 000-le.
USA ei sõdinud tollal, kuid valmistus sõjaks.

Hitleri eesmärgiks oli Suur-Saksamaa loomine ning sellega tegi ta algust 1938,
okupeerides Austria. Austerlased vastupanu ei osutanud ning riigist sai Saksamaa
osa (Austria liitumist nimetatakse ka "anschlussiks" (saksa Anschluss
'liitmine'). Hitleri positsioon tugevnes, teda toetas Itaalia, Suurbritannia
lootis järeleandmisega sakslaste indu jahutada ning Prantsusmaa ei julgenud
üksinda sõtta astuda. Kuna austerlaste hulgas oli tollal märkimisväärne hulk
Saksa-meelseid, ei paistnud ühendamine vägivaldsena.

1938 nõudis Hitler Tšehhoslovakkialt sakslastega asustatud alade loovutamist;
selle tõttu muutus olukord väga teravaks – Tšehhoslovakkia, Prantsusmaa,
Suurbritannia ja Saksamaa hakkasid valmistuma sõjaks.

Lahenduse leidis Suurbritannia peaminister Neville Chamberlain, kes pakkus välja
kokkuleppe, mis takistas kogu Tšehhoslovakkia minekut Saksamaa võimu alla. 29.
septembril 1938 sõlmitigi Suurbritannia, Prantsusmaa, Saksamaa ning Itaalia
vahel Müncheni kokkulepe, millega Saksamaa sai loa okupeerida Sudeedimaa.
Ungarlastega asustatud alad anti Ungarile. 1. oktoobril 1938 hõivas Poola
Tšehhoslovakkia põhjaosas asuva Dečini. Poolale ei pannud keegi seda
pahaks.[viide?]1939 vallutasid sakslased terve Tšehhoslovakkia, väites, et riik
on lagunemas; Tšehhimaa kuulutati Saksa riigi kaitse ja kontrolli all olevaks,
Slovakkias aga moodustati Saksamaast sõltuv vasallriik. Suurbritannia ega
Prantsusmaa ei teinud midagi ning kokkulepe osutus Tšehhoslovakkia reetmiseks,
sellal kui Hitler esines "rahukaitsjana" ning saavutas Saksamaa eesmärgid
sõjalise jõuta. Sama aasta kevadel nõudis Saksamaa aga Poolalt Gdański (Danzigi)
ning Leedult Klaipėda (Memeli) loovutamist, mis olid mõlemad enamjaolt
saksakeelse asustusega. Euroopat ootas ees uus sõda.

Pärast Tšehhoslovakkiat mõisteti, et järeleandmised ei rahusta Saksamaad ning
sellest poliitikast loobuti; Poolale lubati Suurbritannia ja Prantsusmaa poolt
osutada igakülgset abi Saksamaa rünnaku korral. Sakslased üritasid aga Poolalt
saada mitte ainult Gdański, vaid ka neid piirkondi, kus elasid sakslased.
Olukorra muutis keeruliseks ka Nõukogude Liidu surve Poolale. Jossif Stalin
lubas Poolale kaitset, nõudes vastutasuks luba viia Punaarmee Poola aladele.
Poolakad ei tahtnud aga kummalegi alluda, vaid säilitada iseseisvust ning tänu
Saksamaa ja Nõukogude Liidu vaenutsemisele oli see ka võimalik. Kuid kõik muutus
ootamatult. 30. augustil 1939 tegi Adolf Hitler Poolale viimase pakkumise,
korraldada "Poola koridoris" järgmise 24 kuu jooksul rahvusvahelise kontrolli
all rahvahääletus. Poola ei vastanud sellele ja kuulutas välja
üldmobilisatsiooni. Nii muutus sõda möödapääsmatuks.

1939 hakkasid kahe suurriigi omavahelised suhted ootamatult soojenema ning 23.
augustil 1939 kirjutasid kahe riigi välisministrid Vjatšeslav Molotov ja Joachim
von Ribbentrop Moskvas alla mittekallaletungilepingule, mida tuntakse
Molotovi-Ribbentropi pakti nime all. Sellega kohustusid nad säilitama
erapooletuse, kui teine lepingupool mõne kolmanda riigiga sõtta astub. Lepingul
oli ka salajane protokoll, millega NSV Liidu mõjusfääri oleks pidanud minema
Soome, Eesti, Läti, Poola idaosa (Lääne-Ukraina ja Lääne-Valgevene) ning
Rumeeniale kuulunud Bessaraabia ja Põhja-Bukoviina. Saksamaale pidid jääma Poola
lääneosa ja Leedu.

Teine maailmasõda algas 1. septembril 1939, kui Saksamaa koos liitlastega tungis
kallale Poolale. Hitler lootis, et lääneriigid ei sekku, kuid kaks päeva hiljem
kuulutasid nii Suurbritannia kui Prantsusmaa Saksamaale sõja. Sellele vaatamata
ei alanud sõjategevus kohe ning Poola vallutamist ei suudetud ära hoida.
Liitlaste eesmärk ei olnudki niivõrd Poola kaitsmine, kui Natsi-Saksamaa
purustamine, mida tõendas nende tegevusetus kummagi Poola ründaja vastu.

17. septembril tungis Poolale kallale ida poolt ka Punaarmee, kes vallutas riigi
idaosa. Septembri lõpuks andsid poolakad alla. Lääne-Ukraina 8 piirkonda: Rivne
oblast, Ivano-Frankivski oblast, Lvivi oblast, Volõõnia oblast, Tšernivtsi
oblast, Ternopili oblast, Taga-Karpaatia ja Žitomõri oblast, mis olid läinud
Poola riigi koosseisu pärast 1920. aasta sõda Nõukogude Venemaaga, liideti
Ukraina NSV ja Valgevene NSV koosseisus NSV liitu. 28. septembril 1939 sõlmiti
NSV Liidu ja Saksamaa vahel sõprusleping (Договор о дружбе и границе между СССР
и Германией), millega Poola, kui riik kaotati, alad jagati kahe riigi vahel ning
Leedu läks MRP lisaprotokolli muutmisega NSV Liidu mõjusfääri.

Nõukogude Liit alustas 1939. aasta 30. novembril sõda Soome vastu, mida
nimetatakse Talvesõjaks. Soomel õnnestus küll säilitada iseseisvus, kuid ta pidi
vastavalt 12. märtsil allkirjastatud rahulepingule loobuma maa-aladest Karjala
kannasel, Laadoga Karjalas ja Viena Karjalas, kokku umbes 13% kogu Soome
territooriumist.

Saksamaa alustas 9. aprillil 1940 operatsiooni "Weserübung" Norra ja Taani
vallutamiseks. Taani alistus mõne tunniga, lahingud Norras kestsid 10. juunini
ning Norra kuningas ja valitsus jätkasid võitlust Saksamaa vastu eksiilis.

10. mail alustas Saksamaa operatsiooniga "Fall Gelb", mille eesmärk oli
purustada Prantsusmaa löögiga läbi Hollandi, Belgia ja Luksemburgi. Pealöök oli
suunatud läbi Ardennide metsade Calais' poole. Hollandi valitsus alistus 14.
mail, kuid Hollandi kuninganna Wilhelmina moodustas Suurbritannias
eksiilvalitsuse ning Hollandi kolooniad jätkasid vastupanu. Kuna Prantsusmaa
väejuht uskus, et sakslased kasutavad Maginot' liinist möödumiseks sama
taktikat, mida Esimeses maailmasõjas, ja grupeeris oma paremad väeüksused Belgia
piiri äärde. Madalmaadega oli enne sõlmitud kokkulepe, mille kohaselt
Prantsusmaa väed sisenevad Saksamaa rünnaku korral Hollandi ja Belgia
territooriumile, et ühiselt pealetung seisma panna. Selle tulemusena jäid
sakslaste pealöögi suunale vaid teisejärgulised Prantsuse väeosad ning 20. mail
jõudsid Saksa esimesed väeüksused Noyelles'i juures mereni, lõigates sellega ära
Belgias ja Põhja-Prantsusmaal opereerivad liitlasväed. Britid algatasid 26. mail
operatsiooni "Dynamo", mille käigus evakueeriti Dunkerque'ist ja selle randadelt
338 226 piiramisrõngasse jäänud liitlasarmee sõdurit.

Belgia alistus 28. mail ja 10. juunil lahkus Prantsuse valitsus Pariisist,
kuulutades selle avatud linnaks. Itaalia kuulutas Prantsusmaale sõja 10. juunil.
Prantsusmaa alistus 22. juunil 1940, sõlmides kokkuleppe Compiegne'i metsas,
kohas, kus 1918 Saksamaa oli pidanud Antandile alistuma. Kaks kolmandikku
riigist sattus Saksa okupatsioonitsooni, ülejäänud osas tegutses Saksa-sõbralik
valitsus. Charles de Gaulle rajas Suurbritannias vastupanuliikumise Vaba
Prantsusmaa.

NSV Liit jätkas samal ajal vastavalt Molotovi-Ribbentropi paktile NSV Liidu
mõjusfääri liigitatud piirkondade hõivamist, kasutades selleks diplomaatilisi ja
sõjalisi hirmutusvahendeid ning hõivas 1940. aasta juunis Eesti, Läti ja Leedu
ning augustikuus 1940 annekteeris need riigid NSV Liidu koosseisu. Punaarmee
okupeeris 28. juunil 1940 Rumeenia Bessaraabia ja Põhja-Bukoviina piirkonna ning
need alad annekteeriti NSV Liidu koosseisu.

Suurbritannia jäi mõneks ajaks ainsaks Saksamaa ja Itaalia vastu võitlejaks ning
keeldus alistumast. Hitler valmistas Suurbritannia alistamiseks ette
meredessanti koodnimega "Seelöwe", mis aga jäeti ära, kuna ei suudetud saavutada
ülekaalu õhus Suurbritannia kohal (Õhulahing Britannia pärast). Samal ajal
toimusid lahingud Põhja-Aafrikas, kus Itaalia ja Saksa väed üritasid vallutada
Briti asumaid.

Hitler valmistas ette plaane kallaletungiks Nõukogude Liidule, tugevdades
sidemeid Itaalia ja Jaapaniga ning 1940. aasta sügisel sõlmiti kolme riigi vahel
nn Kolmikpakt, millega tõotati üksteist igati toetada. Samal aastal tungis
Itaalia kallale Kreekale, kuid kreeklaste ägeda vastupanu tõttu sattusid
itaallased hätta ning appi kutsuti Saksamaa. Saksa väed tungisid Kreekasse ja
Jugoslaaviasse ning varsti olid riigid alistatud.

Jugoslaavia armee Horvaatia diviisid tõstsid Horvaatia iseseisvuse toetuseks
mässu ning sakslaste kontrolli all loodi Horvaatia riik. Sloveenia ja Horvaatia
andsid Saksamaale Nõukogude Liidu vastaseks sõjaks täiendavat sõjaväge,
Relva-SSiga ühines piisaval arvul Bosnia moslemeid, et võimaldada neist omaette
diviis moodustada. Serbia oli lõhenenud monarhistlike ja kommunistlike
partisanigrupeeringute vahel, kes peamiselt võitlesid pigem teineteise kui Saksa
ja Itaalia okupatsioonijõudude vastu.

Lootuses lõpetada sõda Saksamaa ja Ühendkuningriigi vahel, lendas Hitleri
asetäitja, Natsionaalsotsialistliku Saksa Töölispartei sekretär Rudolf Heß 1941.
aastal eraviisilise rahumissiooniga salaja Suurbritanniasse, kuid R. Heß
vangistati.

Molotovi-Ribbentropi paktiga lubasid Saksamaa ja Nõukogude Liit teineteist mitte
rünnata, kuid kumbki ei kavatsenud tegelikkuses seda sätet täita. Algul puudutas
see eelkõige Nõukogude Liitu, kes plaanis oodata ära, mil Saksamaa ja
Suurbritannia on omavahelistes lahingutes ehk nõrgestanud ja sekkuda Saksamaa
vastu sõtta suure propagandakäraga "Euroopa vabastajana". Kui Nõukogude Liit
okupeeris 1940. aasta kevadsuvel aga Bukoviina, mis asus Rumeenias asuvatest
Saksamaa naftavarudest vaid paarisaja kilomeetri kaugusel, avas see Saksamaa
silmad. Selle tulemusena hakkas Saksamaa aduma Nõukogude poolt lähtuvat ohtu
ning hakkas senini Suurbritannia vastu kavandatud sõja plaanimise asemel
kavandama sõda Nõukogude Liiduga.

Nii tekkis 1940. aasta kevadsuvel plaan Barbarossa – Saksamaa-poolne ennetav
rünnakuplaan Nõukogude Liidu vastu, et hoida ära Nõukogude Liidu kavandatav
esmarünnak Saksamaa vastu. 22. juunil 1941 tungis Saksamaa kallale Nõukogude
Liidule, ennetades arvatavat Nõukogude Liidu rünnakut Saksamaa vastu umbes kahe
nädala võrra. Oletatav Punaarmee rünnakupäev Päev "M" oli 6. juuli 1941.

Saksa saadik Moskvas von Schulenberg andis 1941. aasta 22. juuni varahommikul
kell 4.30 Molotovile üle dokumendid, millega Saksamaa kuulutas Nõukogude Liidule
sõja. Sama tegi ka Saksa välisminister Joachim von Ribbentrop, kes Berliinis
andis Nõukogude Liidu suursaadikule Dekanozovile üle samasisulised dokumendid.

Nõukogude Liidus hakati sõjategevust Teise maailmasõja Saksa-Nõukogude Liidu
vahelisel Idarindel nimetama Suureks Isamaasõjaks, vaikides maha selle rünnaku
tegelikud põhjused ja endapoolsed Saksamaa-suunalised ründekavatsused koos
sellega kaasnenud grandioossete ettevalmistustega.

Hitler ennetas kommuniste kõigest paari nädalaga, teades, et kui Stalin ründab
esimesena, pole Euroopal mingit lootust. Esimeses vahetult Nõukogude Saksamaa
piiril olnud 170 Punaarmee diviisist purustati täielikult juuli 1941 keskpaigaks
(kolme nädalaga) 28 diviisi. 70 diviisi kaotasid oma koosseisust ja tehnikast
üle 50%. Eriti suuri kaotusi kandsid Läänerinde väed kuhu kuulus 24 purustatud
diviisi 28-st. Selle rinde ülejäänud 20 diviisi olid kaotanud 50...90 % oma
koosseisudest ja tehnikast.

Purustades sõja esimeste nädalate jooksul tohutud vene väeüksused, langes saksa
arhiivide andmetel esimestel sõjakuudel vangi 3,9–4,2 miljonit punaarmeelast.
Punaarmee lihtsalt keeldus kommunismi nimel võitlemast. Enamik järele jäänud 1,2
miljonist sõdurist langes rindel. Komissarid hakkasid tõkendvägedega tapma kõiki
Nõukogude soldateid, kes tõrkusid edasi tormamast. 1941. aasta lõpuks oli
Punaarmee kaotanud kogu oma esimese ešeloni väed, mis olid hästi väljaõpetatud
ja komplekteeritud parima ohvitseridekaadriga.

Saksamaa sõjalised kaotused samal ajal olid 40% tanke sellest lahingukaotused
20%, 900 lennukit, 4 miinitõrjelaeva 2 torpeedokaatrit ja 1 hävitaja Läänemerel.
Umbes 100 000 sõdurit ja ohvitseri langenute ja haavatutena ning 27 teadmata
kadunut.

Kuna ei Nõukogude Liit ega ka Saksamaa ei olnud kumbki valmistunud kaitseks,
vaid ainult ründeks, sai tohutu eelise 1941. aasta suvel see, kes ründas
esimesena. Seepärast hõivas Saksamaa suure osa NSV Liidu Euroopa osast,
sealhulgas ka Baltimaad. Saksamaa rünnakutempo rauges alles 1941. aasta teisel
poolel, kui põrkuti kokku Punaarmee teise ja kolmanda ešeloni vägedega kelle
olemasolust saksa luurel aimugi ei olnud. Omad raskused tekitas ka karm talv
milleks saksa armeel puudus varustus. Saksamaal ei õnnestunud kiirkampaania
käigus vallutada ei Moskvat ega ka Leningradi. 1941. aasta lõpus toimus Moskva
all esimene murdelahing, millega Punaarmee sundis sakslased pealinna alt
taganema. Umbes samal ajal algasid USA ja Suurbritannia regulaarsed
suuremahulised abisaadetised Nõukogude Liidule (nn lend-lease), mis andsid suure
panuse Nõukogude sõjalise võimsuse tugevdamisele ning Nõukogude Liidu edasisele
edule sõjas.

Maailma tähelepanu oli koondunud Euroopale ning Jaapan kasutas seda ära, et
kehtestada oma ülemvõim Ida-Aasias. 7. detsembril 1941 ründas Jaapan Hawaii
saarestikus asuvat Pearl Harbori mereväebaasi. Sellega oli ameeriklastele
kuulutatud sõda ning ka Saksamaa ja Itaalia teatasid oma vastuseisust USA-le.
Ameeriklased kandsid sõjas raskeid kaotusi ning jaapanlased saavutasid Vaiksel
ookeanil ülekaalu. Poole aastaga suutsid nad hõivata kõik lääneliitlaste
tähtsamad tugipunktid Kagu-Aasias ning Indohiina, Birma, Malaisia, Singapuri,
Filipiinid ja Indoneesia.

Nõukogude Liit sattus Hitleri-vastasesse leeri, kui Saksamaa tungis kallale
NL-ile ning Briti peaminister Churchill hakkas Stalinis vaenlase asemel nägema
liitlast. 1941. aasta juulis sõlmiti Nõukogude Liidu ja Suurbritannia vahel
ühise sõjategevuse kokkulepe ning USA president Roosevelt pakkus Stalinile
sõjavarustust.

Tihenes ka USA ja Suurbritannia vaheline koostöö ning 1941 augustis kirjutasid
Roosevelt ja Churchill alla Atlandi hartale, milles sõnastati sõja eesmärgid
ning sõjajärgne maailmakorraldus. Riigid teatasid, et ei otsi omakasu ning
lubasid taastada kõigi sõjas sõltumatuse kaotanud riikide iseseisvuse.

1942 alguses kirjutasid 26 Kolmikpaktiga sõdivat riiki Washingtonis alla
deklaratsioonile, millega kohustusid kasutama oma jõudu vaenlasriikide vastu.
Neid riike ja ka deklaratsiooniga hiljem liitunuid hakati nimetama Ühinenud
Rahvasteks.

1942. aasta sügisel alustasid Briti väed vastupealetungi Egiptuses ning koos
neile appi tulnud ameeriklastega sunniti Saksa-Itaalia väed Põhja-Aafrikas
alistuma. Idarindel oli sakslaste suurim ebaõnnestumine Stalingradi lahing 1942
lõpul ja 1943 algul. Umbes 300 000 Saksa sõdurit sattus venelaste
piiramisrõngasse ning verised lahingud lõppesid sakslaste lüüasaamisega; 90 000
meest langes vangi. Pärast Stalingradi lahingut õnnestus Saksa kindral Erich von
Mansteinil rinne taas stabiliseerida.

1943. aasta suvel tegid sakslased katse samuti suurt Punaarmee koondist ümber
piirata. Kurski lahingus tuli esimesel nädalal edukas pealetung siiski
katkestada, kuna USA ja Briti väed olid maabunud Sitsiilias.

Itaalia kuningas tagandas Mussolini ning uus valitsus sõlmis vaherahu. 1943
sügisel jõudsid liitlasväed ka Itaalia lõunapiirkondadesse. Saksa jõud hõivasid
vastukaaluks Põhja- ja Kesk-Itaalia, moodustades seal Mussoliniga eesotsas
fašistliku vabariigi; Itaalia kuningriik aga kuulutas Saksamaale sõja.

Pärast Kurski lahingut asusid venelased pealetungile. Mõne kuuga vallutas
Punaarmee tagasi kaks kolmandikku okupeeritud NL-i alasid. Nõukogude rünnakud
kestsid kogu suve ja sügise. Kiiev vallutati ning talve saabudes lõid venelased
Dnepri paremal kaldal tugialad.

1943 lõpul toimus Iraani pealinnas Teheranis konverents, kus kohtusid
esmakordselt Stalin, Roosevelt ja Churchill. Konverentsil otsustati Prantsusmaal
teise rinde avamine ning pealetungi alustamine sakslaste vastu Normandias,
Nõukogude sõjavägi pidi liitlasi toetama pealetungiga idast. NSV Liit võttis ka
kohustuse kuulutada pärast Saksamaa purustamist Jaapanile sõda. Liidrid jõudsid
kokkuleppele Saksamaa jaotamise ja Poola tulevaste piiride suhtes ning USA ja
Suurbritannia tunnustasid NSV Liitu 1941. aasta piirides. Sellega sattusid
Baltimaad taas Nõukogude Liidu võimu alla.

1944 alguses alustas Punaarmee pealetungi piki Nõukogude–Saksamaa rindejoont.
Pealetungi käigus murti 27. jaanuaril Leningradi blokaad, mille tagajärjel oli
hukkunud 650 000 linnaelanikku. Lääneliitlased aga tungisid edukalt edasi
Itaalias ja vallutasid Rooma. 6. juunil 1944 maabusid USA, Suurbritannia, Kanada
ja Poola sõjajõud Normandias. Liitlasvägede saabumine muutis Saksamaa
lüüasaamise paratamatuks ning nende kaitse hakkas lagunema. Lääneliitlased
alustasid liikumist Saksamaa poole; lääneriikide ja Punaarmee edu aitas kaasa
vastupanuliikumise elavnemisele Saksamaa poolt okupeeritud riikides.

1944 teisel poolel vabastasid liitlased Prantsusmaa ning jõudsid Saksamaa
piirile. Punaarmee pealetung oli sama võimas; pealöök anti Valgevenes ning
sügiseks jõuti Ida–Preisimaa piirini. Põhja pool taganesid Soome väed Karjalast
ning septembris sõlmitud rahulepinguga lõppes ka Jätkusõda. Septembris–oktoobris
vallutati ka Mandri-Eesti ja Ida-Läti ning 1945 Poola pealinn Varssavi.

1945 veebruaris toimus Jaltas konverents, millest võtsid jällegi osa Stalin,
Roosevelt ja Churchill. Seal kooskõlastati Saksamaa purustamine ning sõjajärgne
maailmakorraldus. Määrati kindlaks ka Ühinenud Rahvaste Organisatsiooni
asutamiskonverentsi aeg ja koht, milleks sai 1945 aprillis San Francisco.
Konverentsi viimasel päeval kirjutasid osalejad alla ÜRO põhikirjale, mis
jõustus 24. oktoobril 1945. Sama aasta kevadtalvel alustati Saksamaa lõplikku
purustamist. Selleks ajaks oli riik jäänud ilma liitlastest ning võimsad
õhurünnakud purustasid Saksa linnu. Aprillis alistusid Itaalias viimased Saksa
üksused. Samal kuul kohtusid Nõukogude Liidu ja lääneliitlaste väed Jalta
konverentsil määratud joonel – Elbe jõel.

7. – 8. mail 1945 kirjutasid Saksa ülemjuhatuse esindajad (Hitler oli selleks
ajaks enesetapu teinud) alla Saksamaa tingimusteta kapituleerumise aktile.
Järgnevatel päevadel purustas Punaarmee viimased Saksa üksused Tšehhis. Sõda
Euroopas oli lõppenud.

Saksamaa jagati Suurbritannia, Prantsusmaa, USA ja Nõukogude Liidu vahel
okupatsioonitsoonideks ning Berliin neljaks sektoriks. 1945 juulis toimunud
Potsdami konverentsil arutasid neli riiki Saksamaa sõjajärgse haldamise
küsimusi.

1942. aasta juunis toimunud Midway lahing oli jaapanlastele hävitav. USA jätkas
vastaste hõivatud alade tagasivallutamist. Jõudude ülekaal Vaiksel ookeanil läks
üha kindlamalt ameeriklaste kätte. Pärast Saksamaa alistumist muutus peamiseks
sõjatandriks Kaug-Ida. 1945. aastal alustas USA rünnakut Jaapani vastu. Ehkki
Jaapani olukord oli lootusetu, ei nõustunud ta kapituleerumisega. Jaapanlased
üritasid oma maad kaitsta. Seepeale otsustas USA kasutada tuumapommi, mis
heideti kahele Jaapani linnale – 6. augustil 1945 Hiroshimale ja 9. augustil
Nagasakile. 260 000 inimest sai surma ning jaapanlaste vastupanu oli murtud.

Nõukogude väed tungisid Mandžuuriasse ja Koreasse, purustades Jaapani
miljonilise armee. Pärast seda olid juhid nõus tingimusteta alla andma ning 2.
septembril 1945 allkirjastasid Jaapani ning USA esindajad Ameerika sõjalaeva
Missouri pardal Jaapani kapitulatsiooniakti. Teine maailmasõda oli ametlikult
lõppenud.

Pärast sõja lõppu korraldati Saksamaal Nürnbergis kohus sõjasüüdlaste üle, seda
tehti vastavalt Potsdami konverentsi otsusele. 24 Saksamaa riigitegelast ja
sõjaväelast astusid Rahvusvahelise Sõjatribunali ette. Neid süüdistati
vallutussõdade pidamises, sõjaroimades ning kõige rängemates inimsusvastastes
kuritegudes. 12 Saksamaa kõrget riigiametnikku mõisteti surma, teised said
pikaajalisi vanglakaristusi.

Nõukogude Gulagi vangilaagrites hukkus palju okupeeritud riikide, nagu Eesti,
Läti, Leedu ja Poola kodanikke, samuti Saksa sõjavange ja Nõukogude kodanikke,
kes olid võidelnud kommunismi vastu.

Saksamaa natsionaalsotsialistliku partei juudivastast poliitikat nimetatakse
holokaustiks.

Churchill ja Roosevelt kohtusid üheksal korral. Stalin osales üheksast
tippkohtumisest kolmel: Teheranis, Jaltas ja Potsdamis.



https://et.wikipedia.org/wiki/Markko_M%C3%A4rtin

Markko Märtin (sündinud 10. novembril 1975 Tartus) on Eesti ettevõtja ja endine
autorallisõitja.

Markko on esimene eestlasest rallisõitja, kes on võitnud autoralli
maailmameistrivõistluste etapi (2003 Kreekas). Hiljem võitis ta etappe veel
2003. aastal Soomes ning 2004. aastal Mehhikos, Prantsusmaal ja Hispaanias.

Võistlemist alustas ta 1994. aastal Lada Samaral. Aastal 1995 võitis oma esimese
Eesti meistritiitli. 1997 ja 1998 tuli ta Eesti meistriks A-rühma autol.
Aastatel 2001–2003 võitis Markko kolm korda järjest E.O.S. Rally.

Kuni 2000. aastani oli Markko kaardilugejaks Toomas Kitsing, pärast seda Michael
Park. Märtin ja Park polnud pelgalt ühe meeskonna liikmed, vaid ka väga head
sõbrad .

18. septembril 2005 hukkus Park Walesis sõidetud Suurbritannia ralli 15.
kiiruskatsel teelt väljasõidu tagajärjel. Auto sõitis täiskiirusel vasakkurvis
teelt välja vastu puud. Auto parempoolne uks sai tugeva löögi ja Park sai
kohapeal surma. See oli WRC-s üle kümne aasta esimene võistleja surmaga lõppenud
õnnetus.

Märtin oli sügavas šokis ja toimetati haiglasse. Silmaga nähtavaid vigastusi tal
polnud. Ta üksnes lonkas pisut paremat jalga. Saadud põrutus tekitas talle ka
ajutisi probleeme nägemisega.

Õnnetuse tõttu katkestas Märtin 2005. aasta hooaja üldarvestuses 4. kohalt.
Peugeot' tehasetiimis jätkas hooaega tema asemel rootslane Daniel Carlsson.

2005. aasta lõpus panid Märtin ja Eesti Autospordi Liit kokku erameeskonna.
Selle nimeks sai Subaru – E.O.S Rally Team. 2007. aasta hooajal oli meeskonna
nimi Subaru – Finest Rally Team. Meeskond sõitis Inglismaal Prodrive'i tehases
toodetud Subarutega. Võisteldi N-rühmas.

Esimesel hooajal kuulusid meeskonda Rainer Aus ja Martin Rauam. Aus oli noor ja
andekas 18-aastane rallisõitja, kes oli tulnud 2005. aastal Lada VFTS-iga Eesti
meistriks ning varem kahel aastal (2003 ja 2004) noorte meistriks. Ausi
kaardilugejaks oli esimesel hooajal kogenud Toomas Kasak. Teine võistleja oli
21-aastane Martin Rauam, kelle kaardilugeja oli Kristo Kraag.

Meeskond tõestas end juba esimesel võistlusaastal. Esimese võistlusena osaleti
2006. aasta Viru rallil. Ralli üldvõidu võtsid N-rühma autol Rainer Aus ja
Toomas Kasak. See oli Ausile alles kolmas ralli nelikveolise autoga. Teine võit
tuli juba järgmiselt rallilt, milleks oli Lõuna-Eesti ralli. Seal võitsid
N-rühma pingelises heitluses Martin Rauam ja Kristo Kraag, kusjuures viimasel
katsel läks Rauamil käigukast katki ning ta pidi sõitma pool katset viienda
käiguga. Sellest hoolimata kindlustas ta endale N-rühma võidu. Martin Rauam tuli
sel hooajal Eesti meistriks ja Rainer Aus oli viies.

2007. aastal jätkasid tiimis Aus, kelle kaardilugejaks sai endine Rauami
paarimees Kristo Kraag. Rauami vahetas välja Egon Kaur, kelle kaardilugejaks on
Simo Koskinen. Rauam sõitis 2007. aastal PWRC sarjas.

11. aprillil 2007 sai teatavaks, et Märtin ostis umbes 50 miljoni Eesti krooni
eest AS Pleione, mis seni oli müünud Chevrolet' autosid. Seni oli AS Pleione
kuulunud Sandu Hubanile ja Gabriel Kasele. Sama aasta 4. juunist hakkas AS
Pleione kandma uut ärinime AS Autospirit. Septembri keskpaigas sai Autospirit
õiguse Nissani sõidukeid Eestis edasi müüa.



https://et.wikipedia.org/wiki/Eesti_kunstnike_loend

Siin on loetletud Eestist pärit, Eestis elanud, Eesti kodakondsusega ja eesti
rahvusest kunstnikke. Keraamikud on loetletud ka Eesti keraamikute loendis.
Disainerid on loetletud ka Eesti disainerite loendis.

Artiklitele Eesti ja eesti kunstnike kohta lisatakse kategooria Eesti
kunstnikud.

Mari Aakre • Anne Aare • Reio Aare • Liis Aarne • Heinrich Aasamaa • Käty Aasmäe
• Edgar Aavik • Priidu Aavik • Virve Aben • Natalja Abramova • Christian
Ackermann vanem • Amandus Adamson • Ida Emilie Adamson • Jaak Adamson • Mari
Adamson • Adamson-Eric • Maria Ader • Ingrid Agur • Eduard Ahas • Ellinor Aiki •
Arnold Akberg • Hans von Aken • Johann Aken • Erik Alalooga • Aino Alamaa •
Arnold Alas • Valdek Alber • August Albo • Viktor Aleksejev • Enn Allik • Enno
Allik • Ingrid Allik • Paul Allik • Peeter Allik • Tiiu Allikvee • Raimund
Alling • Efraim Allsalu • Vano Allsalu • Toomas Altnurme • Tiina Alver • Ene
Ammer • Katrin Amos • Anders • Aet Andresma-Tamm • Linda Andreste • Siim-Tanel
Annus • Vladimir Anšon • Ida Anton-Agu • Malle Atson • Karin Elle Aren • Peet
Aren • Linda Arike • Joachim Armbrust • Lea Armväärt • Arno Arrak • Eevart Arrak
• Erich Arrak • Helmi-Elfriede Arrak • Henno Arrak • Jüri Arrak • Melanie Arrak
• Urve Arrak • Jaak Arro • Sofi Aršas • Inga Aru • Tiiu Aru • Vello Asi • Ada
Aspe • Epp Asper • Ann Audova • Arvo Aun • Anton Aunma • Virve Aunre • Reet Aus

Aino Bach • Igor Balašov • Irina Baleva • Matz Balk • Nikolai von Baranoff •
Franz von Bazan • Gert Bavendamp • Hans Becker • Anžela Beljakova • Bert
Bennicker • Johann Rudolph Berendhoff • Heinrich von Bergen • Nikolai James
Bergholz • Endel Bergmann • Piret Bergmann • Werner Birkenfeldt • Pilvi
Blankin-Salmin • Blum • Lilja Blumenfeld • Edmond Arnold Blumenfeldt • Gregor
Alexander Heinrich von Bochmann • Georg Bogatkin • Ludwig Bohnstedt • Magda
Bormeister • Marju Bormeister • Märt Bormeister • Märt Bormeister noorem •
Andreas Bornemann • Johann Brauer • Ülle Braun • Erna von Brinckmann • Irina
Bržeska • Carl Friedrich Christian Buddeus • Tatjana Buhhenskaja • Karl Burman
noorem • Karl Burman vanem • Kristi Burman • Paul Burman • Gottfried Böhme

Jan van der Capelle • Merike Christensen • Michael Ludwig Claus • Engelhard
Corjus

Jakob Dam • Erna Josephine von Deeters • Tamara Ditman • Nelly Drell • Juri
Dubov • Jüri Dubov • Franz Burchard Dörbeck • Arved Erich Dörwald • Eugen Gustav
Dücker

Imbi Ebrus • Anthony Eckmeyer • Herald Eelma • Kaarel Eelma • Sirje Eelma • Õnne
Eelma • Kertu Ehala • Mihkel Ehala • Ole Ehelaid • Kaisa Eiche • Tiia Eikholm •
Mai Einer • Eduard Einmann • Johannes Einsild • Jaan Elken • Liidia Elken •
Aleksander Eller • Valli Eller • Voldemar Eller • Herlet Elvisto • Ülo Emmus •
Aivar Dominiq Ennet • Leopold Ennosaar • Leesi Erm • Illu Erma - Eike Eplik •
Marje Ernits • Albert Eskel • Juta Eskel • Osvald Eslon • Nigul Espe • Kadi
Estland • Merike Estna • Made Evalo • Tönnies Evers noorem • Erki Evestus •
Johann Gottfried Exner • Ainikki Eiskop

Johannes Leopold Gahlnbäck • Helle Gans • Taevo Gans • Eduard Karl Franz von
Gebhardt • Theodor Gehlhaar • Berent Geistman • Julius Gentalen • Aleksander
Otto Gern • Anna Gerretz • Gerd Ghercke • Lambert Glandorf • Gori • Johann
Michael Graff • Johannes Greenberg • Tõnis Grenzstein • Aleksander Grinev •
August Grünberg • Jaan Grünberg • Maile Grünberg • Elsa Grünverk • Nikolai Guli
• Albert Gulk • Elisabeth Gurjeva • Toomas Rudolf Gutmann • Faina Gutmann-Kuma

Ulvi Haagensen • Eerik Haamer • Voldemar Haas • Margus Haavamägi • Roman
Haavamägi • Lygia Habicht • Hedda Hacker • August Matthias Hagen • Julie
Wilhelmine Hagen-Schwarz • Erika Haggi • Enno Hallek • Eve Hallenberg • Ehalill
Halliste • Herman Halliste • Ernst Hallop • Hans de meler • Aime Hansen • Albert
Hansen • Ellen Hansen • Hermann Eduard Hartmann • Marquard Hasse • Jean Francois
Xavier Hattenberger • Eduard Hau • Johannes Hau • Woldemar Hau • Lehti Heapost •
Luule Heapost • Henning van der Heide • Ruth Heidok • Herman Heinla • Tobias
Heintze vanem • Lüdert Heissman • Maie Helm • Albrecht von Hembsen • Eha Henning
• Helmi Herman • Karl-August Herman • Iir Hermeliin • Johannes Georg Heroldt •
Hugo Hiibus • Karl August Hermann Hindrey • Anu Hint • Minna Hint • Gustav Adolf
Hippius • Alfred Hirv • Helgi Hirv • Indrek Hirv • Johannes Hirv • Friedrich
Voldemar Hist • Zinovi Hmelnitski • Alfred Hoffmann • Dolores Hoffmann • Oskar
Georg Adolf Hoffmann • Alo Hoidre • Hilja Hollas • Edith Holm • Enno Holm •
Franz Hoppenstätt • Paul Horma • Vello Hubel • Ruth Huimerind • Mare Hunt •
Endel Härm • Lilian Härm • Louis Höflinger • Riho Hütt • Hynrik byldensnyder

Otto Friedrich Ignatius • Aleksander Igonin • Leida Illend • Jarõna Ilo • Leida
Ilo • Voldemar Ilus • Aapo Ilves • Indrek Ilves • Kadri Ilves • Piret Ilves •
Aleksander Ipsberg • Raivo Ird • Anni Irs • Lagle Israel • Sergei Isupov • Anu
Ivask • Udo Ivask • Udo-Nestor Ivask • Ülle Ivask-Voosalu

Silva Jaanberg • Elmar Jaanimägi • Hillar Jaanus • Jacob snitker • Kirsti Jahilo
• Lilli Jahilo • Géza Jakó • Ilona Jakó • Eduard Magnus Jakobson • Vaike
Jakobsoo • Aleksander Jakovlev • Kaspar Jancis • Valve Janov • August Jansen •
Amanda Jasmiin • Aleksei Jastrebov • Andrei Jegorov • Jüri Jegorov • Gennadi
Jeltsov • Jaan Jensen • Karl Alfred Jentson • Vjatšeslav Jeršov • Joachim meler,
snitker • Annelie Joandi • Andrus Johani • Johanken snitker • Enn Johannes •
Elsie Johanson • Andrus Joonas • Vanda Juhansoo • Maie Juhkam • Osvald Jungberg
• Maila Juns-Veldre • Ants Juske • Anu Juurak • Loit Jõekalda • Virge Jõekalda •
Ann Jõers • Helga Jõerüüt • Ernst Jõesaar • Valter Jõeste • Silvia Jõgever •
Eha-Pilvi Jõgi • Lydia Jõõts • Eeva-Aet Jänes • Pille Jänes • Zoja Järg • Villu
Järmut • Mai Järmut-Winnal • Eduard Järv • Elo-Reet Järv • Monika Järvekülg •
Mai Reet Järve-Vomm • Raivo Järvi • Külliki Järvila • Aldo Järvsoo • Kadri
Jäätma • Leida Jürgen • Hans Jürgens • Eero Jürgenson • Leo Jürisson • Aime
Jürjo • Irene Jürna • Reet Jürna • Tiit Jürna

Jüri Kaarma • Mari Kaarma • Melanie Kaarma • Voldemar Kaarma • Aleksander Kaasik
• Elna Kaasik • Ivar Kaasik • Kristiina Kaasik • Tiiu Kadak • Kiira-Marianne
Kadarik • Margus Kadarik • Kelli Kagovere • Anatoli Kaigorodov • Krista Kajandu
• Kaie Kal • Kristin Kalamees • Silvi Kalda • Kalli Kalde • Inga Kalistru • Kai
Kaljo • Richard Kaljo • Stella Kalkun • Mariann Kallas • Olimar Kallas • Oskar
Kallis • Bogdan Gottlieb Friedrich Kally • Anu Kalm • Helmi Kalm • Karin
Kalman-Erm • Arnold Kalmus • Marie Kalmus • Toomas Kalve • Andreas Kam • Paul
Kamm • Hilda Kamron • Esta Kamsen • Mari Kanasaar • Juhan Kangilaski • Ott
Kangilaski • Kirke Kangro • Tauno Kangro • Voldemar Kangro-Pool • Hans Kanklowe
• Aarne Kann • Voldemar Kann • Aino Kapsta • Rene Kari • Edith Karlson • Hille
Karm • Mati Karmin • Viktor Karrus • Mari Kartau • Arnold Karu • Leontine
Karu-Lind • Jüri Kase • Flo Kasearu • Jass Kaselaan • Andrus Kasemaa • Markus
Kasemaa • Saskia Kasemaa • Erki Kasemets • Alfred Kask • Eugen Kask • Eve Kask •
Ferdinand Adolf Kask • Jüri Kask • Kaido Kask • Margot Kask • Jüri Kass • Erich
Kattenberg • Helen Kauksi • Anne Keek • Ida Keerdo • Viivi-Ann Keerdo • Avo
Keerend • Liina Keevallik • Toomas Kelder • Elmar Kell • Raivo Kelomees • Mare
Kelpman • Rein Kelpman • Heli Kelt-Saarnak • Tõnis Kenkmaa • Jüri Kerem • Marje
Kerem • Piret Kerem • Jüri Kermik • Riina Kermik • Maret Kernumees • Raoul
Kernumees • Aida Kersna • Heino Kersna • Kaija Kesa • Ando Keskküla • Kaja
Kesler • Albert Kesner • Sirje Keva • Kristiina Kibe • Kaia Kiik • Virve Kiil •
Eve Kiiler • August Kilgas • Miljard Kilk • Ilmar Kimm • Georg Ludwig Herman
Kind • Hans Kindler • Mariliin Kindsiko • Andres Kingissepp •
Elfriede-Margarethe Kingo-Espenberg • Edda Kingu • Ernst Kirs • Salme Kirsimäe •
Artur Kirsipu • Tiiu Kirsipuu • Elmar Kits • Kaja Kits-Karm • Linda Kits-Mägi •
Esti Kittus • Alfred Kivi • Signe Kivi • Vello Kivi • Heino Kivihall • Pille
Kivihall • Aili Kivioja • Riina Kivirüüt • Richard Kivit • Hallan Kivisaar •
Kiwa • Halja Klaar • Concordia Klar • August Philipp Klara • Leida Klaus •
Julius Sergius von Klever • Kairi Kliimand • Jaan Klõšeiko • Alexander Julius
Klünder • Matz Knop • Ernő Koch • Aleksander Koemets • Liis Koger • Eve Koha •
Raoul Koik • Epp Maria Kokamägi • Luulik Kokamägi • Ellen Kolk • Ernst Kollom •
Paul Kondas • Heiki Kongi • Alfred Kongo • Gert Koningk • Andres Koort • Enn
Koort • Jaan Koort • Friedrich Koppel • Johanna Koppel • Kai Koppel • Liive
Koppel • Andrei Kormašov • Jaana Kormašov • Nikolai Kormašov • Orest Kormašov •
Paul Kormašov • Luule Kormašova • Raivo Korstnik • Heinrich Johann Kosakowsky •
Katrin Koskaru • Alma Mathilde Koskel • Aino Kosk-Schmidt • Mark Kalev Kostabi •
Hans Kotke • Johann Wilhelm Krause • Kreg A-Kristring • Erna Kreischmann •
Rudolf Kriisa • Sirje Kriisa • Erik Krije • Aleksander Richard Voldemar Krims •
Peeter Krosmann • Georg Krug • Otto Krusten • Õie Krusten • Ilmar Kruusamäe •
Agur Kruusing • Ludvig Kruusmaa • Imbi Kruuv • Woldemar Friedrich Krüger • Epp
Kubu • Inge Kudisiim • Maret Kuke • Melanie Kukk • Viive Kuks • Ilme Kuld • Riho
Kuld • Leili Kuldkepp • Aleksander Kulkoff • Helle Kull • Nikolai Kull • Hilja
Kulles • Toivo Kulles • Andreas Kulpesu • Helene Kuma • Nikolai Kummits • Laine
Kunnberg-Bortnikov • Rein Kuresoo • Kaarel Kurismaa • Mari Kurismaa • Elisabet
Kurre • Ede Kurrel • Aivar Kurvits • Raoul Kurvitz • Eduard Kutsar • Aime
Kuulbusch • Edgar Johan Kuusik • Hans Kuusik • Kai Kuusing • Andres Kuusk •
Sirje Kuuskmann • Peeter Kuutma • Harri Kõiva • Meeli Kõiva • Endel Kõks •
Andrus Kõresaar • Helga Kõrge • Toomas Kõrvits • Ülle Kõuts • Mari Käbin • Tiina
Käesel • Irja Kändler • Henno Käo • Uno Kärbis • Enn Kärmas • Ivika Kärmik •
Kaja Kärner • Siim Kärner • Johann Köler • Kölni meister • Ive-Maria
Köögard-Ruus • Endel Kübarsepp • Kadi Kübarsepp • Gerhard Franz von Kügelgen •
Ferdinand von Kügelgen • Konstantin von Kügelgen • Sally von Kügelgen • Wilhelm
Georg Alexander von Kügelgen • Ernst Gustav Kühnert • Mari-Liis Küla • Neeme
Külm • Ella Külv • August Künnapu • Allex Kütt • Mati Kütt • Õie Kütt • Urve
Küttner • Lembit Küüts • Jan Kytz

Ilmar Laaban • Ahto Laadoga • Jaanus Laagriküll • Tarrvi Laamann • Kirsti
Laanemaa • Tõnis Laanemaa • Vello Laanemaa • Märt Laarman • Ivi Laas • Lydia
Laas • Lia Laasberg • Diana Laev • Riho Lahi • Anita Laigo • Arkadio Laigo •
Tõnu Laigu • Ants Laikmaa • Marco Laimre • Silja Lamp • Krista Laos • Leonhard
Lapin • Heldur Laretei • Anders Larsson • Tiiu-Maret Lass • Arnold Laugus • Tõnu
Lauk • Maia Laul • Rein Laur • Tiiu Laur • Peeter Laurits • Ilmi Laur-Paist •
Mihhail Lebedev • Abel Lee • Kristel Leedjärv • Ilse Leetaru • Aino Lehis • Enno
Lehis • Pille Lehis • Friedrich Leht • Jeguda Leiba • Katrin Leis • Malle Leis •
Silvia Leitu • Alfred Leius • Juta Lember • Valli Lember-Bogatkina • Leo Leola •
Mati Leon • Armand Lepik • Hugo Lepik • Rudolf Lepik • Ilse Lepikson • Raimond
Lepiste • Esko Lepp • Elmar Leppik • Mati Leppik • Erich Leps • Pauline Elfriede
Leps-Estam • Rudolf Lepvalts • Ly Lestberg • Elga Leškin • Liivia Leškin •
Viktor Leškin • Galina Leškina • Silvia Liiberg • Kaarel Liimand • Elo Liiv •
Ferdinand Liiv • Vello Liiv • Silvi Liiva • Nette Liivak • Paul Liivak • Lola
Liivat • Ado Lill • Annika Lill • Ivo Lill • Evelin Lill • Eva Limberg • Imbi
Lind • Elise Lindsaar • Taivo Linna • Epp Linnaks • Lilian Linnaks • Peeter
Linnap • Ilmar Linnat • Peeter Linzbach • Ernst Friedrich von Liphart • Lea-Tuti
Livšits • Saima Loik • Valerian Loik • Artur Lokk • Eve Lokk • Signe Lomp •
Ernst Wilhelm Londicer • Heiki Looman • Berent Lorentz • Paul Luhtein • Kai
Luiga • Eve Luik • Jaan Luik • Kaie Luik • Boris Lukats • Maie Lukats •
Herbert-Joachim Lukk • Regina Lukk • Regina Lukk-Toompere • Meelis Luks • Ann
Lumiste • Karin Luts • Ene-Mai Luur • Lembit Lõhmus • Tiina Lõhmus • Andres Lõo
• Liia Lüdig • Neeme Lüdimois • Ella Lüüs

Luule Maar • Ruuda Maarand • Tõnu Maarand • Eduard Maaser • Maasike Maasik •
Mirjam Maasikas • Karl Ludwig Maibach • Endel Maisaar • Maximilian Maksolly •
Ilmar Malin • Inge Malin • Jaan Malin • Guido Mamberg • Elfriide Maran • Olav
Maran • Helga Maranik • Aadu Mardi • Keesi Mardisalu • Eevi Mardna • Epp
Marguste • Mihkel Maripuu • Georgi Markelov • Reda Marks • Ülle Marks • Karl
Leopold Marley • Jüri Marran • Krista Matsu • Fritz Matt • Mattis snitker •
Jutta Matvei • Eveline Adelheid von Maydell • Friedrich Ludwig von Maydell •
Raul Meel • Kristine Mei • Lydia Mei • Natalie Mei • Leonardo Meigas • Lylian
Meister • Ülle Meister • Voldemar Mellik • Herkki-Erich Merila • Aarne Mesikäpp
• Hillar Mets • Mall Mets • Rein Mets • Tiia Mets • Gunnar Meyer • Andreas
Michaelson • Michel snitker • Aino Migul • Konstantin Mihhailov • Artur
Mihkelsoo • Aarne Miikmaa • Reet Miitel • Olev Mikiver • Urmas Mikk • Maanus
Mikkel • Hilda Mikkelsaar • Lepo Mikko • Mare Mikof • Maie Mikof-Liivik •
Aleksander Mildeberg • Jüri Mildeberg • Piret Mildeberg • Jaan Miljan • Nicolaes
Millich • Hugo Mitt • Valentin Mokijevski • Marge Monko • Eléonore de
Montesquiou • Reet Moor • Peet Moorats • Andreas Mor • Maiu Mooses • Gustav
Mootse • Maire Morgen-Hääl • Rauno Thomas Moss • Johanna Mudist • Peeter Mudist
• Hando Mugasto • Juhan Muks • Ants Murakin • Tanja Muravskaja • Arnold Murd •
Oskar Murdmaa • Maarit Murka • Urmas Muru • Marju Mutsu • Leili Muuga • Aarne
Mõttus • Liili Mõtuste • Märt Mõtuste • Eino Mäelt • Ulvi Mäesalu • Marko
Mäetamm • Anni Mäger • Berta Mäger • Konrad Vilhelm Mägi • Mai Mägi • Taso Mähar
• Kadri Mälk • Liidia Mälksoo • Merike Männi • Olav Männi • Maire Männik •
Eduard Mässo • Ella Mätik • Ants Mölder • Arseni Mölder • Helene Mölder • Krista
Mölder • Signe Mölder • Voldemar Mölder • Mirjam Mölder-Mikfelt • Hans
Möldermann • Aleksander Möldroo • Otto Friedrich Theodor von Möller • Reinhold
von Möller • Rudolf Julius von zur Mühlen • Aleksander Mülber • Heino Müller •
Meiu Münt • Tiiu Mürk • Evelyn Müürsepp

Winandt Nack • Kalju Nagel • Lemming Nagel • Johann Naha • Ave Nahkur •
Navitrolla • Gunnar Neeme • Ilme-Anu Neemre • Pille Neeve • Carl Timoleon von
Neff • Naima Neidre • Nerva • Eevi Nerva • Stanislav Netšvolodov • Johann
Dietrich Neuhausen • Juho Nikkarinen • Ivo Nikkolo • Lydia Nirk-Soosaar • Viive
Noor • Lydia Nordentoft Lavrov • Aleksander Normak • Kristina Norman • Monica
del Norte • Bernt Notke • Katja Novitskova • Mall Nukke • Siiri-Merike Nummert •
Kaire Nurk • Ain Nurmela • Harry Nurmet • Madis Nurms • Henriete Nuusberg •
Ingrid Nõges • Juhan Nõmmik • Roman Nyman

Jaan Oad • Erik Obermann • Valdur Ohakas • Ilmar Ojalo • Pilvi Ojamaa • Jüri
Ojaver • Terje Ojaver • Evald Okas • Jüri Okas • Anke Oks • Anne Oks • Kai-Mai
Olbri • Eduard Ole • Eva Ole • Kaido Ole • Aet Ollisaar • Kaire Olt • Mihkel Olt
• Maret Olvet • Henrik Olvi • Uno Ong • Eino Ootsing • Mart Org • Hilda Orgusaar
• Urmas-Jüri Orgusaar • Linda Ormesson • Villem Ormisson • Ludvig Oskar •
Susanna Otema • Boris Ottenberg

Anu Paal • Dagmar-Viive Paalamäe • Jaan Paavle • Juhan Paberit • Tõnis Paberit •
Aulo Padar • Tiiu Pai • Avo Paistik • Priit Pajos • Otto Paju • Miralda Pajumaa
• Veevi Pajupuu • Rein Pakk • Al Paldrok • Clemens Pale • Richard Pallas • Tiiu
Pallo-Vaik • Hille Palm • Jüri Palm • Lembit Palm • Endel Palmiste • Leida Palu
• Vello Paluoja • Lembit Paluteder • Adam Pampe • Priit Pangsepp • Rudolf
Pangsepp • Anne-Reet Paris • Edith Paris • Rudolf Johannes Paris • Väino Paris •
Anne Parmasto • Ene Pars • Kaie Parts • Arent Passer • Minni Patune • Illimar
Paul • Louis Pavel • Erika Pedak • Urmas Pedanik • Virve Pedari • Ede Peebo •
Andrus Peegel • Aleksander Peek • Agu Peerna • Erich Pehap • Karl Pehme •
Voldemar Peil • Katrin Pere • Peeter Pere • August Georg Wilhelm Pezold •
Leopold von Pezold • Lorenz-Heinrich Petersen • Agu Pihelga • Helge Pihelga •
Liina Pihlak • Vella Pihlak • Evald Piho • Juss Piho • Ellinor Piipuu • Juta
Piirlaid • Tiina Piisang • Ene Pikk • Alar Pikkorainen • Aleksander Pilar • Agu
Pilt • Varmo Pirk • Tiiu Pirsko • Axel Plath • Maimu Plees • Rihet-Urmas
Ploomipuu • Imbi Ploompuu • Eduard Poland • Helmut Polberg • Liane Polberg •
Ellen Polli • Heitti Polli • Kaljo Polli • Garibaldi Pommer • Hans Pops • Valter
Pormeister • Maria Posledova • Marju Pottisep • Herbert Felix Prees • Saima
Priks • Aleksander Promet • Sirje Protsin • Leonhard-Florentin Pruul • Heldur
Pruuli • Rait Prääts • Harri Pudersell • Urmas Puhkan • Tuuli Puhvel • Mart
Pukits • Aapo Pukk • Kersti Pukk • August Pulst • Anu Purre • Arville
Puström-Uus • Vello Puujalg • Eeva Puustak • Jutta Puustak • Kaisa Puustak • Anu
Põder • Helle Põld • Aino Põldra • Hellekai Põldra • Enn Põldroos • Kaljo Põllu
• Made Põlluaas • Anna Põllusaar • Arvo Pärenson • Matti Pärk • Jaan Pärn •
Priit Pärn • Milvi Pärnamägi • Karl Pärsimägi • Leila Pärtelpoeg • Mari
Pärtelpoeg • Voldemar Päts • Vida Pääbo-Juse • Tiit Pääsuke • Vaike Pääsuke •
Juhan Püttsepp • Kustav-Agu Püüman

Haivi Raadik • Ülle Raadik • Rein Raamat • Nora Raba • Anthony Rabe • Johann
Valentin Rabe • Qirinus Rabe • Eha Raend • Riina Raheltšik • Mare Raidma • Toivo
Raidmets • Svea Raidna • Mark Raidpere • Raul Rajangu • Ülle Rajasalu • Felix
Randel • Saima Randjärv-Berlokko • Gunta Randla • Remo Randver • Robert Rannast
• Voldemar Rannus • Balthasar Raschky • Evi Rass • Haidi Ratas • Kersti Rattus •
Mark Raidpere • Anu Raud • Gustav Raud • Kristjan Raud • Paul Raud • Piret Raud
• Annela Raud Selge • Iivi Raudsepp • Juhan Raudsepp • Loomet Raudsepp • Õie
Raudsepp • Päären Raudvee • Silvia Raudvee • Helve Raun • Ludvig Raun • Maie-Ann
Raun • Ane Raunam • Oskar Raunam • Salme Raunam • Urmo Raus • Mati Rautso •
Elmar Rebane • Elgi Reemets • Paul Reeveer • Friedrich-Valdemar Reigo • Helga
Reimo • Adele Reindorff • Günther Reindorff • Kristina Reineller • Tiina
Reinsalu • Alvar Reisner • Tiiu Reissar • Sirje-Mall Reitav • Eha Reitel • Kalju
Reitel • Voldemar Reiter • Jane Remm • Joosep Remme • Eldor Renter • Maria Reppo
• Reynken • Salme Rosalie Riig • Tõnu Riit • Aulin Rimm • Hermen Rode • Georg
Rogožkin • Leo Rohlin •Jüri Ristna . Esther Roode • Henn-Olavi Roode • Liina
Roomet • Henn Rooneem • Enn Roos • Reet Roos • Lembit Roosa • Igor Roosaar •
August Roosileht • Tarmo Roosimölder • Maks Roosma • Märt Roosma • Mari Roosvalt
• Uno Roosvalt • Nikolai Root • Fideelia-Signe Roots • Linda Rosin • Rait Rosin
• Axel Bernhard Rossman •Lembe Ruben • Piia Ruber • Peeter Rudaš • Sirje Runge •
Friedrich Nikolai Russow • Hando Ruus • Artur Ruuser • Albert-Jaan Ruutsoo •
Andrus Rõuk • Ilme Rätsep • Irina Rätsep • Mari Rääk • Eduard Rüga

Kamille Saabre • Tõnis Saadoja • Sven Saag • Johannes Saal • Aino Saan • Martin
Saar • Astrid Saare • Mare Saare • Raimo Saare • Endel Saarepuu • Rudolf Saaring
• Tiina Saarmann • Joann Voldemar Saarniit • Lembit Saarts • Richard Sagrits •
Evald Sagur • Rudolf Sajor • Ivar Sakk • Martin Saks • Reti Saks • Alfred Saldre
• Robert Johann Salemann • Aleksander Salmin • Tatjana Salmre • Eduard Salu •
Britt Samoson • Heino Sampu • Ulla-Britta Sampu • Anne Sander • Georg Sander •
Krista Sander • Mart Sander • Ferdinand Sannamees • Carl Sarap • Henn Sarap •
Lembit Sarapuu • Veera Sarapuu • Malle Sasi • Alexander Georg Schlater • Georg
Friedrich Schlater • Ernst Hermann Schlichting • Erik Schmidt • Ivi-Els
Schneider • Karl Friedrich Schnell • Hermann Friedrich von Schrenck • Franz
Schrutek von Monte Selva • August Friedrich Schuch • Juri Sedõhh • Maie-Hele
Segerkrantz • Valev Sein • Eve Selisaar • Ene-Liis Semper • Karl August Senff •
Karl Julius Senff • Sven Senka • Paul Sepp • Rudolf Sepp • Ülo Sepp • Ahti
Seppet • Herko-Rasmus Servet • Liina Siib • Aune Siim • Ludmilla Siim • Rein
Siim • Karin Siim-Juse • Olev Siinmaa • Jaan Siirak • Sille Sikmann • Merle Sild
• Lauri Sillak • Aivar Simson • Arnold Simson • Krista Simson • Mari Simulson •
Laine Sinivee • Viktor Sinjukajev • Lilia Sink • Peeter-Adolf Sink • Arvi
Siplane • Külli-Kerttu Siplane • Clawes van der Sittow • Michel Sittow • Ardo
Sivadi • Mirja-Mari Smidt • Tõnu Smidt • John Smith • Valeri Smirnov • Vello Soa
• Anu Soans • Jaak Soans • Katrin Soans • Olev Soans • Vitali Sobolev • Velda
Soidla • Oksana Solovjova • Anne Sonne • Taimi Soo • Tõnu Soo • Martin Sookael •
Leida Soom • Ilme Soonsein • Ülo Sooster • Mare Soovik-Lobjakas • Piia Sork •
Theodor Albert Sprengel • Otto Magnus von Stackelberg • Vladimir Staniševski •
Vladislav Staniševski • Elsa Starčenko • Anton Starkopf • Hannes Starkopf •
Wilhelm Siegfried Stavenhagen • Alise Stein-Anvelt • Johannes Stenrat •
Friedrich Sigismund Stern • Sándor Martin Stern • Eugen Sterpu • Viive Sterpu •
Hugo Sturm • Olev Subbi • Juuli Suits • Vaida Suits • Killu Sukmit • Ella
Summatavet • Mait Summatavet • Maksim Surin • Naima Suude • Aleksander Suuman •
Imat Suumann • Henning Sweder • Linda Sõber • Bruno Sõmer • Saima Sõmer • Ants
Säde • Oskar Sädek • Meeri Säre • Richard Sööt • Konstantin Süvalo • Symon
snitker, tafelmaker

Boris Šestakov • Juri Šestakov • Jüri Illimar Šestakov • Heli Šestakova • Kaie
Šestakova • Natalie Šišajeva • Siima Škop

Klara Zeidler • Magnus Zeller • Salomon Zeltrecht • Eduard Zentšik • Heikki
Zoova

Aune Taamal • Martin Taevere • Marget Tafel • Ivi Tafel-Maasikamäe • Vladimir
Taiger • Malle Taimre • Andres Tali • Erich Tali • Kaire Tali • Herman Talvik •
Ellen Tamm • Hando Tamm • Herbert Tamm • Vello Tamm • Väino Tamm • Tea Tammelaan
• Otto Tammeraid • Tiina Tammetalu • Külli Tammik • Rein Tammik • Erika Tammpere
• Jaan Tammsaar • Anne Tamverk • Airike Taniloo-Bogatkin • Endel Taniloo •
Woldemar Tank • Ester Tartlan • Linda Tartland • Eduard Taska • Aleksander Tassa
• Heljo Tassa • Elve Tauts • Roman Tavast • Annika Teder • Kristjan Teder • Ülo
Teder • Gita Teearu • Ave Teeäär • Eva Teemant • Enn Tegova • Maiju Tehver • Ülo
Telgmaa • Tiiu Tepandi • Olga Terri • Harry Tertsius • Milvi Thalheim • Elert
Thiele • Albert Thomson • Evi Tihemets • Ernst Tiido • Mariina Tiidor • Erika
Tiisler • Romulus Tiitus • Elle Tikerpäe • Kaie Tilk • Eduard Timbermann •
Osvald Timmas • Roman Timotheus • Aurora Tippe • Elin Tober • Lembit Tolli •
Tuulikki Tolli • Vive Tolli • Andres Tolts • Balder Tomasberg • Voldemar
Tomassov • Bruno Tomberg • Mall Tomberg • Riina Tomberg • Krista Tool • Marili
Toome • Peet Toome • Tarvo Kaspar Toome • Jaan Toomik • Anne Tootmaa • Villu
Toots • Ville Tops • Milvi Torim • Kersti Tormis • Ilmar Torn • Salome Trei •
Ruth Treimut • Roman Treuman • Hans Treumann • Nikolai Triik • Hans Tsirk •
Milvi Tšesnokov • Nadežda Tšernobai • Vilma Tugi • Katrin Tukmann • Ruth Tulving
• Viktor Turp • Hannele Turu • Välko Tuul • Jaan Tuuling • Aleksander Tuurand •
Endla Tuutma • Küllike Tuvikene • Aino Tõnisson • Väino Tõnisson • Allan
Tõnissoo • Ivar Tõnurist • Rita Tänav • Eduard Tüür

Uno Uibo • Johannes Uiga • Sigrid Uiga • Maria-Kristiina Ulas • Peeter Ulas •
Adele Ulm-Augustas • Ernst Markus Ulprecht • Udo Umberg • Maarja Undusk • Karl
Johann Emanuel von Ungern-Sternberg • Aime Unt • Liina Unt • Riho Unt • Vilve
Unt • Britt Urbla • Peeter Urtson • Teodor Ussisoo • Virve Uudre • Helge Uuetoa
• Aleksander Uurits • Sirje Uusbek • Beatrice Daisy Uusmaa • Anu Uustalu •
Erik-Arne Uustalu • Naima Uustalu • Richard Uutmaa

Kai Vaarandi • Ado Vabbe • Lydia Johanna Elisabeth Wademan-Jans • Emmi Vahelaid
• Erik Vaher • Ingi Vaher • Ivo Vaher • Miramii Maarja Vaher • Priit Vaher •
Roman Vaher • Helle-Reet Vahersalu • Kuulo Vahter • Jaan Vahtra • Sirja-Liisa
Vahtra • Albert Vahtramäe • Juta Vahtramäe • Aili Vahtrapuu • Silver Vahtre •
Argo Vaikla • Katrin Vaikla • Elina Vainik • Anna-Maria Vaino • Eugen Vaino •
Urmas Vaino • Kersti Vaks • Tiiu Valdma • Eevi Valdov • Felix Valdvere • Heinz
Valk • Mall Valk • Endel Valk-Falk • Ott Vallik • Lüüdia Vallimäe-Mark • Edgar
Valter • Ene Valter • Lea Valter • Edmund S. Valtman • Helmut Valtman • Heljo
Vanamõis • Karl Vanaveski • Riina Vanhanen • Maimu Vannas • Maarja Vannas-Raid •
Kalev Vapper • Aleksander Vardi • Oivi Vare • Raivo Vare • Valentin Vare • Ain
Vares • Ants Vares • Jaan Vares • Eveli Varik • Matti Varik • Urve Varik • Annes
Varjun • Valli Varjun • Jaana Varkki • Taavi Varm • Andres Varustin • Aarne
Vasar • Richard Martin Vasard • Silvia Vasmuth • Benjamin Vasserman • Lev
Vassiljev • Jaak Vaus • Agathe Veeber • Ferdinand Veeber • Kuno Bernhard Veeber
• Renaldo Veeber • Maija Veelma • Tanel Veenre • Mati Veermets • Ivar Veermäe •
Saima Veidenberg • Tõnu Veimer • Edgar Velbri • Teno Velbri • Oskar Veldemann •
Tea Vellerind • Asta Vender • Einar Vene • Linda Vernik • Piret Veski • Eve
Vetemaa • Helle Videvik • Arno Vihalemm • Arnold Peeter Vihvelin • Ants
Viidalepp • Helve Viidalepp • Edgar Viies • Urmas Viik • Aleksei Viilup • Helga
Viilup • Tiina Viirelaid • Heldur Viires • Ants Viitmaa • Erna Viitol • Tiiu
Vijar • Tiia-Lena Vilde • Mart Viljus • Franz Karl Theodor von Villebois • Raili
Vinn • Vello Vinn • Valeri Vinogradov • Aili Vint • Maara Vint • Mare Vint •
Toomas Vint • Tõnis Vint • Krista Virkus • Tõnu Virve • Hendrik Vitsur • Vilja
Volens • Enn Volmere • Ants Erik Vomm • August Vomm • Udo Vool • Ene Voore •
Esta Voss • Johan Vowsack • Johannes Võerahansu • Reimo Võsa-Tangsoo • Everi
Vähi • Ekke Väli • Leida Väli • Valdemar Väli • Silvi Väljal • Viive Väljaots

Lydia Johanna Elisabeth Wademan-Jans • Carl Sigismund Walther • Lilly Walther •
Tamara Waskoff • Johann Heinrich Wedekind • Friedrich Weiss • August Weizenberg
• Gottlieb Welté • Georg Westenberg • Constanze von Wetter-Rosenthal • Eduard
Wiiralt • Ilon Wikland • Karl von Winkler • Andres Winter • Joachim Winter •
Karl Wohlfahrt • Richard Constantin Aleksander Wunderlich • Hans Wyborch



https://et.wikipedia.org/wiki/Eesti_linnad

Eestis on 47 linna. Neist suurima elanike arvuga on pealinn Tallinn (393 222
elanikku) ja väikseima elanike arvuga Mõisaküla (825 elanikku, 2011. aasta
rahvaloenduse andmetel).

Eesti keskaegsed linnad on Haapsalu, Narva, Paide, Pärnu, Rakvere, Tallinn,
Tartu, Toompea, Vana-Pärnu ja Viljandi. 1296. aastal mainis Helmold de Lode
kirjas Lübecki raele oma linnu Lodenrodet ja Koilat, mille kohta puuduvad muud
andmed.

19. sajandi alguseks said linnaõigused veel Kuressaare, Paldiski, Valga ja Võru.

18. sajandi lõpul domineerisid Eesti linnades puithooned. Leidus ka erandeid:
Tallinnas ja Kuressaares moodustasid kivihooned vastava ehitusmaterjali piisava
olemasolu tõttu ligi poole hoonestusest. 1820. aastail võis näha järgmist pilti:

1. mail 1938 oli Eestis koos eelnimetatutega kokku 33 linna: Tallinn (pealinn),
Tartu (esimese astme linn), Narva, Pärnu, Nõmme, Viljandi, Valga, Rakvere (teise
astme linnad), Võru, Haapsalu, Kuressaare, Petseri, Tapa, Paide, Türi, Mustvee,
Põltsamaa, Tõrva, Mõisaküla, Jõhvi, Otepää, Kunda, Sindi, Elva, Kallaste,
Antsla, Kärdla, Kilingi-Nõmme, Jõgeva, Suure-Jaani, Keila, Mustla ja Paldiski
(kolmanda astme linnad).

Eesti linnad koos rahvaarvuga viimaste rahvaloenduste (1979., 1989., 2000. ja
2011. a) andmeil. 2012. aastal on Eestis 47 linna, neist 5 vallasisesed.

Linnad on järjestatud vastavalt rahvaarvule, kuid klõpsates veerupäistes
noolekestel saab tabeli ridu sortida ka erinevalt.



https://et.wikipedia.org/wiki/Astronoomia

Astronoomia ehk täheteadus on teadusharu, mis uurib kosmilisi objekte ja
universumit tervikuna.

Erinevalt paljudest teistest teadustest ei ole astronoomia nimetuse lõpus
"-loogia", vaid "-noomia" kreeka sõnast nomos 'seadus'. Nimetuse esimene osa
tuleb vanakreeka sõnast astēr 'täht, taevakeha'. Astroloogiat peetakse
pseudoteaduseks.

Astrofüüsikaks nimetatakse tavaliselt astronoomilisi uuringuid, mis on seotud
füüsikaga. Tänapäeval on aga valdav osa astronoomiast füüsikaga seotud ning
seetõttu astronoomiat ja astrofüüsikat sageli samastatakse.

Astronoomiaga on tihedalt seotud füüsika ja matemaatika. Need kolm teadust on
üksteist oluliselt mõjutanud. Füüsikateooriaid saab paljudel juhtudel
kontrollida ainult kosmilistes mastaapides või kosmilistel energiarikastel
objektidel. Astronoomiale vajalikud arvutused on olnud arvutusmatemaatika ja
andmetöötluse arengu oluliseks motiiviks.

Traditsiooniline on olnud astronoomia koostöö geodeesiaga (astrogeodeesia, koha
määramine, aja määramine, taustsüsteemid, navigatsioon), ajaarvamisega ja
kalendriarvutusega (astronoomiline kronoloogia) ning optikaga (astronoomiliste
instrumentide ja andurite areng). Astronoomilised instrumendid ja meetodid on
tihedalt seotud ka tehnika, kosmonautika ja matemaatikaga (mõõteriistad,
satelliiditehnika, taevakehade trajektooride modelleerimine). Geodeetilisi
meetodeid on rakendatud ka peale Maa ka teiste taevakehade gravitatsioonivälja
ja kuju kindlakstegemiseks.

Viimastel kümnenditel on üha tähtsamaks muutunud ka koostöö geoloogia ja
geofüüsikaga, sest maateaduse uurimisala kattub osalt planetoloogia omaga.
Mineraloogia analüüsib Maa mineraale sarnaste meetoditega nagu teiste
taevakehade omi. Kosmosekeemia on keemia haru, mis uurib keemiliste elementide
ja keemiliste ühendite jaotust universumis ja keemilist evolutsiooni.
Eksobioloogia uurib maavälise elu tekke ja olemasolu asjaolusid.

Interdistsiplinarsed uuringud toimuvad ka astronoomia ja humanitaarteaduste
koostöös. Astronoomiaajalugu kui ajalooteaduse oda uurib astronoomia ajalugu.
Esi- ja varajase ajaloo arheoloogilisi leide tõlgendab astronoomia valguses
paleoastronoomia. Et astronoomia tegeleb kosmoloogia raames ka universumi tekke,
ajaloo ja lõpu küsimustega, on ta seotud teoloogia ja filosoofiaga.

Algul tähendas astronoomia üksnes palja silmaga nähtavate taevakehade liikumise
vaatlusi ja ennustusi nende liikumise kohta.

Vana-Kreekas leiutati tähesuuruste süsteem ning määratleti kaheteistkümnest
tähtkujust koosnev sodiaak.

Renessansiajal esitas Kopernik Päikesesüsteemi heliotsentrilise mudeli, mida
kaitsesid, arendasid edasi ja korrigeerisid Galilei ja Kepler. Viimane rajas
esimesena süsteemi, mis kirjeldas õigesti planeetide tiirlemist ümber Päikese.
Planeetide liikumise põhjuse avastas Newton, kellelt pärineb
gravitatsiooniseadus ja taevamehhaanika. See oli esimene samm astrofüüsikas, mis
põhineb eeldusel, et füüsikaseadused on ühesugused nii Maal kui ka kosmoses.

Avastati, et tähed on väga kauged taevakehad. Spektroskoopia abil tõestati, et
tähed sarnanevad Päikesega, kuid nende temperatuur, mass ja mõõtmed võivad olla
väga erinevad.

20. sajandil tõestati, et meie Galaktika (Linnutee) on vaid üks paljudest
galaktikatest ning et Universumi paisumise tõttu enamik galaktikaid eemaldub
meist.

20. sajandil arenes tormiliselt kosmoloogia. Suure Paugu mudel on astronoomias
kinnitust leidnud reliktkiirguse ja Hubble'i seaduse põhjal.



https://et.wikipedia.org/wiki/Venemaa

Venemaa piirneb loodes Norra ja Soomega, läänes Eesti, Läti, Leedu, Poola
(viimase kahega Läänemere-äärse eksklaavi Kaliningradi oblasti kaudu), Valgevene
ja Ukrainaga, edelas Gruusia ja Aserbaidžaaniga, lõunas Kasahstani, Hiina ja
Mongooliaga, kagus Põhja-Korea ja Jaapaniga ning idas Ameerika Ühendriikidega
(viimase kahega meritsi).

Venemaa pikk rannajoon (37 653 km) ulatub Põhja-Jäämerest Vaikse ookeani
lääneosani ning hõlmab veel Musta mere, Kaspia mere ja Läänemere ranniku.
Venemaa on pikima maismaapiiriga riik (kokku 20 257 km), piirnedes 14 riigiga.

1991. aastani oli Venemaa (Vene NFSV) Nõukogude Liidu pindalalt suurim
liiduvabariik. Venemaa on Nõukogude Liidu õigusjärglane. Venemaa on endisi NSV
Liidu liiduvabariike ühendava SRÜ juhtiv liige.

Venemaa praeguse riigi ametlik nimi on eesti keele normi järgi Venemaa
Föderatsioon. Laialt on levinud nimekuju Vene Föderatsioon, sealhulgas
diplomaatias. Nimekuju Vene Föderatsioon kasutati ka NSV Liitu kuulunud Vene
NFSV lühendnimena.

Venemaa kui idaslaavlaste riik sai alguse 13. sajandil, kui moodustati Moskva
Vürstiriik, millest arenes ekspansiooni ja territooriumi laiendamise tulemusena
põhja, ida, lõuna ja läänesuunas Moskva suurvürstiriik, Moskva tsaaririik,
Venemaa keisririik, Venemaa Nõukogude Vabariik, Venemaa Sotsialistlik
Föderatiivne Nõukogude Vabariik, Venemaa Nõukogude Föderatiivne Sotsialistlik
Vabariik ja Venemaa Föderatsioon.

Venemaa on vastavalt põhiseadusele föderatiivne presidentaalne vabariik,
riigipea on president. Seadusandlik organ on parlament, mis koosneb kahest
kojast: Riigiduumast ja Föderatsiooninõukogust.

Freedom House klassifitseerib Venemaa mittevabaks riigiks. Venemaa praegust
riigikorda on nimetatud ka juhitavaks demokraatiaks.

Venemaa on maailmas üks korrumpeerunumaid riike. Transparency Internationali
korruptsioonitajumise indeksi järgi oli Venemaa 180 uuritud riigi seas 2007.
aastal 143. kohal. Sama uuringu järgi jagas Venemaa 2010. aastal 154.–163. kohta
178 riigi seas. 2014. aastal oli Venemaa 136. kohal 175 riigi seas.

Venemaa jaotub halduslikult 85 föderatsiooni subjektiks (1. järgu
haldusüksuseks):

Lääneriigid ei ole tunnustanud Ukrainale kuulunud Krimmi Vabariigi ja
Sevastopoli annekteerimist 2014. aasta märtsis.

Peale selle on Venemaa jaotatud kaheksaks föderaalringkonnaks, mis aga ei ole
Venemaa Föderatsiooni subjektid.

Venemaa riigikaitse aluseks oli pärast 1991. aastal NSV Liidu lagunemist
põhiliselt Venemaa territooriumile jäänud NSV Liidu relvajõud ja selle koosseisu
kuulunud relvaliigid Venemaa Föderatsiooni relvajõud: maaväed, merevägi,
lennuvägi ja väeliigid: strateegilised raketiväed, kosmoseväed ja
õhudessantväed. Relvajõudude juhtorganiks on Venemaa Föderatsiooni Relvajõudude
Kindralstaap.

Venemaa sisejulgeoleku tagamise aluseks on Venemaa julgeolekuasutuste ühendus,
mille juhtorganiks on Venemaa Julgeolekunõukogu. Julgeolekuasutuste ühenduse
koosseisu kuuluvad:

Venemaa rahvaarv on 141,9 miljonit , maailma riikide seas on Venemaa rahvaarvult
üheksas. Rahvastiku tihedus on 8,3 inimest ruutkilomeetri kohta (2007).
Rahvastik on väga ebaühtlaselt jaotunud. Valdav osa elab Venemaa Euroopa osas
(2004. aastal 78%), Siberis ja Kaug-Idas on suured alad peaaegu inimtühjad.

Venemaal on demograafiline kriis. Rahvastik vähenes 2010. aastani negatiivse
loomuliku iibe tõttu. ÜRO keskmise prognoosi järgi elab 2050. aastal Venemaal
113 miljonit inimest. Rahvastik on vananev (keskmine vanus 2008. aastal oli 37,7
aastat). Üle 65-aastaste osakaal on 14,4%. Alla 15-aastaste osakaal on 14,2%.
Linnarahvastiku osakaal on 73% (2007). Sündimus on 10,4‰, suremus 15,2‰ (2006).
Loomulik iive on −4,8‰. Naise kohta on 1,39 sündi. Keskmine oodatav eluiga on
naistel 75 ja meestel 62,9 aastat (2009). 1000 mehe kohta on 1158 naist (46,3%
mehed, 53,7% naised). Laste suremus on 1,53%.

Venemaa rahvaarv on alates 1993. aastast alkoholismiga seotud põhjustel
vähenenud 6,6 miljoni inimese võrra ning väheneb ÜRO Arenguprogrammi prognoosi
kohaselt 2025. aastaks veel 11 miljoni võrra.

Viimane rahvaloendus toimus Venemaal 2010. aastal, toimunud rahvaloendusel
loendati esialgsetel andmetel 143,2 miljonit inimest, samas kui 2002. aasta
rahvaloendusel saadi elanike koguarvuks 145 miljonit.

20. sajandi jooksul on Venemaalt toimunud mitu väljarändamislainet, mille
põhjusteks olid poliitilised muutused Venemaal. 1917. aastal pärast Venemaal
võimu haaramist VSDT(b)P poolt lahkusid Venemaalt – rahvastiku kõrgkiht,
aadlikud, haritlased ja teadlased. 1918. aastal saadeti VK(b)P KK ostusega välja
veel allesjäänud intelligentsi esindajad, kes ei toetanud bolševike võimu (sh
kirjanikud Ivan Bunin (hilisem Nobeli kirjandusauhinna laureaat ja Vladimir
Nabokov; lennukikonstruktor Igor Sikorski ja tänapäevase teleri leiutaja
Vladimir Zvorõkin; parimad humanitaarteadlased (nn Filosoofide laevaga);
poliitikud, kaupmehed, kunstnikud (Marc Chagall) ja artistid (Fjodor Šaljapin);
2. emigratsioonilaine oli Venemaalt pärast NEP-i lõpetamist ja
sundkollektiviseerimise algust; 3. emigratsioonilaine oli Teise maailmasõja
ajal, kui sõjaolukorras või Saksa okupatsioonivägede poolt sundkorras ära viidud
Venemaa elanikud võimaluse korral ei naasnud NSV Liitu (umbes 1 000 000); 4.
emigratsioonilaine toimus Leonid Brežnevi valitsemisajal 1970.–1980. aastatel
"juudi perekondade taasühinemise" ettekäändel (umbes 2 000 000 elanikku); 5.
emigratsioonilaine oli 1980. aastate lõpus ja 1990. aastate alguses, NSV Liidu
lagunemise ja Venemaa ajutise demokraatliku arenguetapi ajal; 6.
emigratsioonilaine algas pärast 2000. aastat ja Vladimir Putini poolt "juhitud
demokraatia" juurutamist Venemaal.

Venemaal elab üle 160 rahvuse. Venelased moodustasid 2002. aasta rahvaloenduse
andmetel ligi 79,8% rahvastikust. Suuremad vähemusrahvused on tatarlased (3,8%),
ukrainlased (2%), baškiirid (1,2%), tšuvašid (1,1%), tšetšeenid ja armeenlased.

2010. aasta rahvaloenduse ajal tekkis ida pool Uurali mägesid (Tjumeni, Omski,
Novosibirski, Kemerovo, Krasnojarski, Irkutski, Barnauli ja Jakutski) Siberi
piirkonna elanike loendusel fenomen, kus NSV Liidu ajal Siberisse suunatud või
elama asunud elanikud ei identifitseeri ennast enam kui venelasi, vaid
siberlasi, vastandades end moskvalastele, kes käituvad nagu kolonisaatorid
Ameerikas – ahnitsedes kokku kõik, mis nad saavad, ja jättes kohalikud pika
ninaga.

Venemaa võttis ristiusu vastu 988. aastal. Valdav osa venelastest on
õigeusklikud, kes kuuluvad Vene Õigeusu Kirikusse, mille juht on Moskva ja kogu
Venemaa patriarh – Kirill.

Mitmed suuremad vähemusrahvused (tatarlased, tšetšeenid, baškiirid) on valdavalt
muslimid.

2011. aastal Venemaa SKP kasvab eelarve järgi 4,3 protsenti, 50,29 triljonile
rublale. Venemaa sissetulekuteks kavandatud 8,8 triljonit rubla, millest nafta-
ja gaasitooted annavad peaaegu poole ehk 4,4 triljonit rubla. Venemaa on 74
miljardi barrelini hinnatavate tõestatud naftavarude poolest maailmas
seitsmendal kohal. Uudisteagentuuri Ria Novosti andmetel riigi julgeolekunõukogu
koosolekuks ettevalmistatud materjalide kohaselt on Venemaa naftavarudest on
juba enam kui pool ära kasutatud. Elektrienergia- ja gaasitööstuse võimsustest
on kasutusel 60% ning nafta ümbertöötlemises 80%. 2009. aastal tõusis Venemaa
494 miljoni tonniga maailma suurimaks naftatootjaks (vt Venemaa naftatööstus).

Venemaa 2012. aasta riigieelarve defitsiidiks on kavandatud 1,81 triljonit rubla
ehk 3,6 protsenti SKP-st, 2012. aastal on arvestatud eelarvedefitsiidina 1,73
triljonit ehk 3,1 protsenti ja 2013. aastal 1,79 triljonit rubla ehk 2,9
protsenti SKP-st.

Venemaa tähtsaimad ekspordipartnerid olid 2010. aastal Saksamaa 8,2%, Holland
6%, Ameerika Ühendriigid 5,6%, Hiina 5,4% ja Türgi 4,6%.

Venemaa tähtsaimad impordipartnerid olid 2010. aastal Saksamaa 14,7%, Hiina
13,5%, Ukraina 5,5%, Itaalia 4,7% ja Valgevene 4,5%.

Vanimaid arheoloogilisi leide tänapäeva Venemaa territooriumilt on leitud vanema
paleoliitikumi ajajärgust Kaukaasiast, keskmisest paleoliitikumist ka Volgogradi
lähedalt, Uurali keskosast, Oka äärest ja Desna ülemjooksult; Siberi vanimad
leiud (Altaist ja Amuuri jõgikonnast) on Aasia-pärased.

Kaudsete dokumentaalsete tõendite alusel oli 8.-9. sajandil tänapäeva loode- ja
põhja-Venemaa territooriumil Kaubatee varjaagide juurest kreeklasteni ääres
viikingite valitsetud, kuid erinevaid hõime (balti, slaavlased, soome-ugri,
türgi hõimud ja skandinaavlasi) ühendanud Vene khaaniriik (en), mille keskus
asus arvatavalt kaubatee ääres Laadoga järve juures Aldeigoburgis.

Esimene ida-slaavlaste riiklik moodustis tänapäeva Venemaa territooriumil loodi
862. aastal, kui poolmüütilise varjaagi valitseja Truvori moodustatud Novgorodi
vürstiriik, mille järgmine valitseja Oleg aga jätkas vallutusi ning 882 vallutas
ta Smolenski ja Ljubegi linnad ja rikka kaubalinna Kiievi koos Kiievi
suurvürstiriigiga, liitis need alad vanima slaavlaste riigi Novgorodi
vürstiriigiga ning viis riigi pealinna üle Kiievisse, kus ta moodustas
põhjaslaavlasi ja osa lõunaslaavlasi ühendava Kiievi-Vene riigi.

Kiievi-Vene suurvürstiriigi tuumiku moodustasid Kiievi, Tšernigovi ja
Perejaslavli vürstiriigid. Oleg pani aluse Rjurikute dünastiale, mis valitses
pika aja jooksul tänapäeva Venemaa, Ukraina ja Valgevene, niisiis slaavi aladel
eksisteerinud vürstiriikides, millest tuntuimad olid Tšernigov, Perejaslav,
Polotsk, Rostov ja Ljubetš. Vürstiriikide kuulumine Kiievi suurvürstiriiki ja
lahkulöömine sellest toimus vahelduva eduga kuni 12. sajandi keskpaigani, mil
moodustus umbes 20 rahvusgrupist ja hõimust koosnev suurvürstiriik.
Kiievi-Venemaa lagunemise põhjustasid 12. sajandi keskel Tšingis-khaani juhitud
mongolite vallutused Euroopas ja suurvürstiriigi koosseisu kuulunud
vürstiriikide vürstide iseseisvumispüüded.

13. sajandil olid idapoolsed vene vürstiriigid mongolite Kuldhordi vasallriigid
ning vürstiriikide valitsejad said vürstiriikides valitsemise õiguse Mongolite
riigi suurkhaanilt. Edela-Venemaa Novgorodi vürstiriik ja Pihkva vürstiriiki
mongoli vallutuskäigud ei ulatunud, kuid piirkonda toimusid Rooma-katoliku
kiriku poolt suunatud Põhjala ristisõjad, mis tõrjuti edukalt.

Mongoli Kuldhordi kuulunud Venemaal kujunes endise Kiievi/Vladimiri-Suzdali
vürstiriigi asemel uueks keskuseks Moskva vürstiriik, Moskva vürst Juri
Danilovitš sai 1318. aastal diplomaatilisi vahendeid kasutades õnnestus tal
saavutada poolehoid Kuldhordis ja abielluda Kuldhordi khaanitütrega ning
saavutada, ka enda tunnistamist Kuldhordi poolt Venemaa vürstide vanemana. 1319.
aastal tunnistati Kuldhordi poolt Moskva vürst Juri Danilovitši Vladimiri
suurvürstina (endise Kiievi-Vene suurvürstiriigi uus pealinn oli Vladimiri
linnas). Uue suurvürstiriigi (Moskva suurvürstiriik) pealinnaks määras Ivan I
Moskva linna, samuti sai ka Vene Õigeusu Kiriku metropoliidi asukohaks Vladimiri
linna asemel Moskva. Suurvürst Ivan I Kalita jätkas väiksemate vene maade ja
vürstiriikide ühendamist Moskva võimu alla, kasutades selleks Kuldhordi toetust,
kes soodustas tugeva vasallvõimu loomist Venemaal. Ivan kasutas suurvürstiriigi
piiride laiendamiseks nii sõdu (1332 Novgorodiga, 1340 Smolenskimaal) kui ka
maade ja linnade ostmist (Beloozjorsk, Galitš, Uglitš) vaesunud osalis- ja
naabervürstidelt.

14. sajandi teisel poolel, pärast Kuldhordi nõrgenemist sisemise võimuvõitluse
käigus Moskva suurvürsti juhitud Kulikovo lahingus (1380) saavutasid Vene väed
esimese võidu mongoli-tatari vägede üle ja 1480. aastal vabanes Venemaa
mongoli-tatari ikkest.

15. sajandi II veerandil puhkenud sõda riigi jagunemise pooldajatega, kelle
eesotsas seisid Galiitsia vürstid, lõppes Vassili II võiduga. 1478. aastal
liidendati Novgorodi Vabariik, 1485 Tveri Vürstiriik, 1510 Pihkva Vürstiriik,
1514 Smolenski Vürstiriik ja arvatavasti 1521 Rjazani Vürstiriik. Ivan III ja
Ivan IV Groznõi ajal tsentraliseeriti riigi haldus, loodi prikaasid. Enne
Venemaal asuvate feodaalriikide allutamist Moskva vürstiriigile olid
Lääne-Venemaal Galiitsia-Volõõnia piirkonnas Leedu, Vene ja Žemaitija
Suurvürstiriiki kuulumise ajal välja kujunenud piiratud keskvõimuga ning
aadlike-šlahta ja suurnike suurte vabadustega vürstiriigid; Novgorodis ja
Pihkvas suure kaubandus- ja majandusvõimuga vabariik, ainult Moskva
suurvürstiriigiga liidetud vürstiriikides valitses tsentraliseeritud keskvõim ja
suurvürsti ainuvõim. Tsaar Ivan IV viis lõpule põhiliselt idaslaavlastega
asustatud vene alade koondamise Moskva tsaaririigiks (1547).

15.–17. sajandil pidas Moskva keskne tsentraliseeritud Venemaa läänesuunal
sagedasi sõdu teise slaavi elanikkonnaga suurriigi katoliikliku Poola
kuningriigi ja Leedu, Vene ja Žemaitija Suurvürstiriigi ühisriigi Rzeczpospolita
vastu, mille koosseisu kuulusid endised Kiievi-Vene suurvürstiriigi maa-alad
koos vene õigeusku alamatega; Läänemere ääres Liivimaa-Moskva sõda ja Liivi
sõda. Idasuunal pidas Moskva tsaaririik pidevaid sõdu Kuldhordi lagunemisel
Musta mere piirkonnas moodustunud islamiusku khaaniriikidega (Astrahani, Krimmi,
Kaasani khaaniriik) ning suurriigi Osmani impeeriumiga.

17. sajandi keskel alustas Venemaa tsaar Aleksei Mihhailovitš Venemaa
moderniseerimist, mida jätkas 18. sajandi alguses Venemaa tsaar Peeter I, kes
majanduslike ja poliitiliste ambitsioonide mõjul sekkus Euroopas
Rzeczpospolita–Rootsi kuningriigi – Taani kuningriigi vahelisse sõtta. Põhjasõja
tulemusel saavutas Venemaa strateegilist tähtsust omava rannikuala Läänemere
ääres ja sõnaõiguse suures Euroopa poliitikas.

19. sajandil osales Venemaa juba suurriigina kõigis Euroopa poliitilistes
sündmustes (Napoleoni sõdades, Viini kongress, Poola jagamised jne). 19.
sajandil jätkus ka Venemaa keisririigi laienemine ida- ja läänesuunas.

19. sajandi teisel poolel tekkisid Venemaal esimesed poliitilised liikumised,
mille tegevus oli suunatud keisri isevalitsemise vastu ja rahva elukvaliteedi
tõusu parandamiseks (Venemaal kaotati pärisorjus alles 1861. aastal).
Poliitiline tegevus ja vabameelsus oli aga ülikonvservatiivses Venemaa
keisririigis range kontrolli all, mida jälgis 1826. aastal moodustatud Tema
Keiserliku Majesteedi Isikliku Kantselei Kolmas Osakond.

Keisri ainuvalitsemise vastased poliitilised liikumised ja kodanikevabaduste
nõuded päädisid 1905. aasta revolutsiooni ja selle survel välja antud 1905.
aasta 17. oktoobri manifestiga, millega võimaldati elanikkonnale poliitilised
õigused.

1914. aastal Euroopas alanud Esimeses maailmasõjas liitus Venemaa keisririik
Antandi riikidega, kuid 1917. aastal toimunud veebruari ja sellele järgnenud
oktoobrirevolutsiooniga tõugati Venemaa troonilt viimane Romanovite dünastia
keiser Nikolai II, kui ka loodud Venemaa Vabariigi Ajutine Valitsus.

1917. aastal haaras võimu Venemaal äärmuslikult meelestatud sotsiaaldemokraatlik
VSDT(b)P ning võimu haaranud "bolševike" ja nende vastaste vahel algas Vene
kodusõda. Viis aastat kestnud kodusõja tulemusel võitsid bolševike juhitud
Punaarmee väed erineva suunitlusega (monarhistid, konstitutsioonilised
demokraadid jne) Vene valgekaartlaste vägesid ning kehtestasid Venemaal Venemaa
Nõukogude Vabariigi (1917–1918) ning seejärel pärast VK(b)P ainuparteisüsteemi
kehtestamist Vene SFNV (1918–1937), mis 1937. aastal nimetati Vene NFSV-ks
(1937–1991).

1922. aastal moodustati Vene SFNV Rahvakomissaride Nõukogu esimehe ja VK(b)P KK
sekretäri Vladimir Lenini juhtimisel Vene SFNV baasil koos teiste sotsialistlike
vabariikidega ühine Nõukogude Sotsialistlike Vabariikide Liit, mis eksisteeris
aastatel 1923–1991.

Pärast NSV Liidu lagunemist 1991. aastal tunnistas Venemaa Boriss Jeltsini
juhtimisel oma omariiklust Venemaa Föderatsioonina 25. detsembril 1991.

Venemaa on rahvusvahelise klassifikatsiooni järgi mittevaba riik. Suuremad
meediakanalid on riigi kontrolli all. Valitseb osaline poliitiline tsensuur.
Sõltumatuid kanaleid on sunnitud sulgema või müüma oma aktsiad Kremli kontrolli
all olevatele ettevõtetele. Rahvusvahelise õiguskaitseorganisatsiooni „Piirideta
reporterid” 2007. aasta aruandes on Venemaa sõnavabaduselt 169 riigi seas 149.
kohal. Mitu juhtivat ajakirjanikku on mõrvatud (Paul Klebnikov, Anna
Politkovskaja).

Suurema levikuga ajalehed on Pravda, Sport-Ekspress ja Komsomolskaja Pravda.
Tähtsam valitsust kritiseeriv ajaleht on kaks korda nädalas ilmuv Novaja Gazeta.



https://et.wikipedia.org/wiki/Bulgaaria

Bulgaaria (ametlik nimi Bulgaaria Vabariik) on riik Kagu-Euroopas Balkani
poolsaare idaosas, Musta mere läänerannikul. Tema naabrid on põhjas Rumeenia,
läänes Serbia ja Makedoonia ning lõunas Kreeka ja Türgi.

Ida-lääne suunas kulgev mäeahelik Stara planina jagab riigi kaheks. Need mäed
tõusevad kohati küll 2100 m kõrgusele merepinnast, kuid neil on ümarad tipud ja
nad ei jäta sakilist muljet. Stara planinat läbib mitu kuru.

Stara planinast põhja pool on Doonau jõe ümber Valahhia madalik ehk Alam-Doonau
madalik.

Stara planinaga rööbiti kulgeb lõuna pool Sredna Gora mäeahelik. Sredna Gorast
lõuna poole jääb Traakia tasandik, mille moodustab Maritsa jõe lai org ning kus
on Bulgaaria parim põllumaa.

Bulgaaria edelaosas on suur mägine ala, kuhu kuuluvad Rila, Pirini läänes ja
Rodope mäed lõunas. Bulgaaria kõrgeim mäetipp Musala Rila mägedes on 2925 m
kõrge. Rodope mäed moodustavad piiri Kreekaga.

Ainsad madalikud peale Alam-Doonau madaliku ja Traakia tasandiku on Musta mere
ääres (Musta mere rannikumadalik) ning maa lääneosas Sofia ümbruses.

2011. aasta rahvaloenduse andmetel oli Bulgaaria rahvaarv 7 364 570. Elanikest
oli bulgaarlasi 84,8%, türklasi 8,8%, mustlasi 4,9%, venelasi 0,15% ja
armeenlasi 0,1%.

Osaline loend: Asenovgrad - Blagoevgrad - Botevgrad - Burgas - Čepelare - Čirpan
- Dobrič - Elhovo - Gabrovo - Harmanli - Haskovo - Ivajlovgrad - Jambol -
Kajnardža - Kǎrdžali - Kazanlǎk - Kjustendil - Kotel - Kubrat - Kula - Lǎki -
Loveč - Malko Tǎrnovo - Momčilgrad - Montana - Nova Zagora - Novi pazar -
Omurtag - Pazardžik - Pernik - Pleven - Plovdiv - Pomorie - Preslav - Razgrad -
Ruse - Sevlievo - Silistra - Slǎnčev brjag - Sliven - Sofia - Stanke Dimitrov -
Stara Zagora - Svilengrad - Svištov - Šumen - Zlatni pjasǎci - Zlatograd -
Tǎrgovište - Topolovgrad - Varna - Veliko Tǎrnovo - Vidin

Blagoevgradi piirkond - Burgasi piirkond - Dobriči piirkond - Gabrovo piirkond -
Haskovo piirkond - Jamboli piirkond - Kǎrdžali piirkond - Kjustendili piirkond -
Loveči piirkond - Montana piirkond - Pazardžiki piirkond - Perniki piirkond -
Pleveni piirkond - Plovdivi piirkond - Razgradi piirkond - Ruse piirkond -
Silistra piirkond - Sliveni piirkond - Smoljani piirkond - Sofia piirkond -
Sofija-grad - Stara Zagora piirkond - Šumeni piirkond - Tǎrgovište piirkond -
Varna piirkond - Veliko Tǎrnovo piirkond - Vidini piirkond - Vraca piirkond

Eelajaloolised kultuurid hakkasid Bulgaaria alal arenema neoliitikumis. Varna
linna lähedal matmispaigas on avastatud maailma vanima aarde, väljakaevatud
esemed pärinevad 4. aastatuhandest eKr. Matmispaik on vanem kui Vana-Egiptuse ja
Mesopotaamia matmispaigad. Antiikajal elasid aladel traaklased ja hiljem
pärslased, kreeklased ja roomlased.

Alates 5. sajandist asustasid maa järk-järgult slaavlased, kes hakkasid 7.
sajandil Kesk-Aasiast Balkani poolsaarele rännanud turgi päritolu bulgaaride
järgi ka ennast hiljem bulgaarlasteks nimetama. Bulgaaria ajalugu ühtse riigina
algas, kui 681. aastal loodi Esimene Bulgaaria riik. See hõlmas lisaks tänapäeva
Bulgaariale ka enamikku Balkanist. Bulgaaria ajaloo tähtsündmusteks loetakse
slaavi kirja loomist vendade Kyrillose ja Methodiose poolt ning vürst Borisi ja
terve Bulgaaria ristiusustamist kümme aastat hiljem, õigeusku. See muutis
Bulgaaria Balkani maade kultuurikeskuseks.

Teise Bulgaaria riigi langusega 1396. aastal läks territoorium ligi viieks
sajandiks Osmanite võimu alla. Eksisteeris vasallriik Bulgaaria vürstiriik.

Vene-Türgi sõda (1877–1878) viis Kolmanda Bulgaaria riigi moodustamiseni. 1946.
aastal sai Bulgaariast üheparteiline sotsialistlik riik Nõukogude Liidu
mõjusfääris (Bulgaaria Rahvavabariik). 1989. aastal said võimalikuks mitme
parteiga valimised, misjärel toimus Bulgaaria üleminek demokraatiale ja
turumajandusele.



https://et.wikipedia.org/wiki/Keila

Keila on linn ja omavalitsusüksus Harju maakonna lääneosas Keila jõe ääres,
Tallinnast 25 km edelas. Linn on Keila valla keskus.

Keila piirneb kirdenurgast Harku valla Kumna külaga, idas Saue valla Valingu
külaga, lõunas Keila valla Ohtu ja Kulna külaga, lõunas ja läänes Keila valla
Niitvälja külaga ning põhjas Keila valla Valkse ja Tõmmiku külaga. Keila idapiir
kulgeb valdavalt mööda Keila jõge.

Keila pindala on 11,25 km² ja elanike arv 2016. aasta alguse seisuga oli 9577.
Linn on elanike arvult Harju maakonnas Tallinna ja Maardu järel kolmas.

Esmakordselt mainiti Keilat (Keikæl) kirjalikes allikates 1241. aastal kümne
adramaa suuruse külana. Hiliskeskaegses Eestis oli Keila üks viieteistkümnest
linnaprivileegideta alevist. Liivi sõja ajal sai see tõsiselt kannatada ning
pärast sõda jäi Keilasse vaid kirikuküla. 1925. aastal sai Keilast alev ja 1938.
aastal kolmanda astme linn.

Keila oli keskajal lähipiirkonna põllumajanduslik keskus. 20. sajandi algul
arenes seal tekstiilitööstus ning Nõukogude ajal üldine tööstustootmine.
Tänapäeval on suurimad tööandjad AS Harju Elekter, PKC Eesti AS, Ensto Ensek AS
ja AS Draka Keila Cables.

Tähelepanuväärseks hooneks võib pidada Keila kirikut, mis on Harjumaa suurim
keskaegne maakirik ja mille kirikutorn on Põhja-Eesti maakirikute seas üks
kõrgemaid (50 meetrit). Keilas asus vasallilinnus, millest on tänapäeval alles
ainult varemed. Linnusega oli seotud Keila mõis, mis kujunes üheks tähtsamaks
Liivi ordu tugipunktiks Tallinna ümbruses. Alates 1989. aastast tegutseb mõisa
peahoones Harjumaa Muuseum.

Linna läbib elektrifitseeritud Tallinna–Keila raudteeliin, mis hargneb seal
Paldiski ja Riisipere liinideks. Raudteejaam ise pärineb 1870. aastast ja see on
mänginud olulist rolli linna arengus.

Keilat on Taani hindamisraamatus 1241 mainitud kujul Keikæl (see kõlas
arvatavasti nagu "Keikälä" või "Keikala"). Nüüdseks on nimi lühenenud. Soomes on
tänapäevalgi kohanimed "Käikkälä" ja "Keikkala".

Nime tähendus pole selge. Soome keele läänemurdeis tähendab käikäle või käikälä
tükki või osa. Nime aluseks või vahendajaks võib olla ka algupäralt selgusetu
isikunimi.

Saksa keeles on Keila nimi olnud Kegel, vene keeles Кегель. Selle nime järgi sai
ka Keilat läbinud raudtee hüüdnimeks "keeglirada" (saksa keeles "Kegelbahn").
Esimene Eestisse jõudnud elektrirong Stadler FLIRT sai Keila raudteejaama
ajaloolise nime järgi nimeks Kegel.

Suur osa Keilast paikneb Keila mäel, mis on voort meenutav paest tuumikuga
enam-vähem tasase harjaga loode-kagu-suunaline kõrgendik. Selle ja kogu
ümbruskonna kõrgeim looduslik punkt absoluutse kõrgusega veidi üle 48 m on linna
loodeosas. Selle punkti vahetus läheduses paikneb tehisküngas, mille absoluutne
kõrgus on ligi 58 m. Linna lõunaosa asub kõrgendiku laugjal nõlval ja idaosa
paikneb Keila jõe tasastel kallastel. Linna läänepoolseim osa asub Keila mäe ja
Paldiskisse viiva raudtee vahelisel madalamal tasandikul, millele on tekkinud
Niitvälja soo.

Keila asub Ida-Euroopa platvormi äärealal. Kristalse aluskorra pealispind asub
Keila kohal 150–180 meetrit allpool merepinda. Keila ala kerkis merest umbes
8000 aastat tagasi.

Keila alune kohati maapinnani ulatuv paekivi kuulub Keila lademesse. Keila
paemurrus asuval tüüppaljandil paljandub vaid kolmemeetrine sein lademe
keskmisest osast. Keila põhjaservas Keila jõe orus avanduvad ka Haljala ja
Kukruse lade.Kvaternaarisetete kattekiht (paerähkne liivsavi) on Keila linnas
õhuke (0–3 m).

Liivase ja kruusase pinnasega kõrgendikud on endised rannavallid, mis tekkisid
Antsülusjärve kallastele 8000–9500 aastat tagasi.

Selles peatükis on kasutatud Eesti Meteoroloogia ja Hüdroloogia Instituudi
(EMHI) Tallinn-Harku aeroloogiajaama andmeid, mis asub Keilast linnulennult ligi
14 km kaugusel.[m 1] Keila hüdromeetriajaamas mõõdetud sademete ja
õhutemperatuuride andmed pole avalikud ning seal on õhutemperatuure
registreeritud alles 2007. aastast.[m 2]

Perioodil 1981–2010 oli Harku jaamas mõõdetud aasta keskmine õhutemperatuur 5,9
°C (Eesti keskmine samal ajal vahemikus 4,9–7,1 °C). Registreeritud õhu
absoluutne maksimumtemperatuur oli +34,3 °C ja miinimumtemperatuur −31,4 °C.
Veebruari keskmine minimaalne õhutemperatuur oli −7,1 °C ja juuli keskmine
maksimaalne õhutemperatuur oli +21,9 °C.

Aasta keskmine sademete hulk nimetatud perioodil on olnud 704 mm, Eestis samal
ajal vahemikus 578–766 mm. Maksimaalne ööpäevas registreeritud sademete hulk
78,3 mm. Suhteline õhuniiskus on aasta jooksul keskmiselt 81%.

Keskmine tuule kiirus perioodil 1981–2010 oli 3,5 m/s, maksimaalne aga 28 m/s
(101 km/h). Päikesepaistet esines aastas keskmiselt 1826 tundi (76 ööpäeva).

Keila idaosa asub Keila jõe kallastel. Keila jõge uuriti 1993. aastal
kompleksselt mitmes lõigus, sealhulgas Keila kohal. Jõe laius oli Keilas 15 m ja
sügavus 0,3–0,6 (enamasti 0,5) m. Ligikaudne vooluhulk oli Keila linnas 1000
l/s. Kaldad olid Keilas osalt tasased ja osalt järsud. Jõepõhi oli Keilas
kruusane-kivine, paiguti pealt mudastunud. Jõe aasta üldvooluhulgast Keila linna
kohal moodustab lumesulamisvesi 33%, vihmavesi 32% ja põhjavesi 35%.

Linnaga piirnevast jõelõigust on püütud jõesilmu, haugi, angerjat, särge, turba
ja roosärge, harva ka lõhet ja vimba.

Tõllaaugu lähedal paikneb Keila jõe lahknemiskoht, moodustades jõe parem- ja
vasakpoolse haru. Ühinemiskoht asub Linnuse tänava silla lähedal. Harude vahele
jääb Jõesaar.

Alates 1955. aastast on maaparanduslikel eesmärkidel koostatud kaks Keila jõe
süvendamise projekti Tallinna–Paldiski maantee sillast ülesvoolu kuni
Tallinna–Pärnu maantee sillani. 1960. aastatel teostatud Keila jõe parempoolse
haru süvendamine tõi kaasa vasakpoolse haru veetaseme alanemise. Linnuse tänava
sild likvideeriti ning asendati pinnasest valliga, mis muutis vasaku haru
umbseks ja veevool peatus. 1980. aastate uuringud on välja selgitanud, et Keila
jõe parempoolse haru põhi on kohati sügavamaks kaevatud, mistõttu vasakpoolne
jõe säng jäi kuivale. Selle tulemusel supluskohad hävinesid.

2012. aastal taasavati Keila jõe vasakharu ning taastati vee läbivool. Kuna
puhastus- ja süvendustöid tehti kuni paekivini, siis jääb see jõeharu ikkagi
suvel peaaegu kuivaks, sest paremharu on süvendatud tunduvalt rohkem.

Endisel Keila jõe saarel asub looduskaitse all olev Jõepark. Teised linna
tähtsamad pargid on endise kalmistu kohal asuv Keskpark ja muinsuskaitse all
oleva Keila algkooli hoone taga asub Männik.

Linna lääneosas asub Keila mäe lõunanõlval Keila tammik. Linna piiril kahe
raudteeharu vahel (Kulna küla territooriumil) kasvab looduskaitse all olev
Liivaaugu tamm. Teine looduskaitse all olev põlispuu on 150 aasta vanune Loigu
keerdkadakas.

Linna lääneosa soodes ja niitudel on looduskaitse all olevate taimeliikide
kasvupaikasid. Käpalistest kasvavad Keilas balti sõrmkäpp, hall käpp, harilik
käoraamat, kahelehine käokeel, kahkjaspunane sõrmkäpp, kaunis kuldking,
kuradi-sõrmkäpp, kärbesõis, pruunikas pesajuur, rohekas käokeel, Russowi
sõrmkäpp, suur käopõll, soo-neiuvaip ja vööthuul-sõrmkäpp. Looduskaitsealustest
taimedest on veel esindatud eesti soojumikas, harilik porss, põõsasmaran,
kuninga-kuuskjalg, kõrge kannike, püst-linalehik ja sile tondipea.

Keila linnavalitsuse tellimusel on spetsialistid uurinud Keila parkides
elunevaid nahkhiiri. Kirikuaias ja Keskpargis oli ainsaks kohatud liigiks
põhja-nahkhiir. Kõige väärtuslikumaks elupaigaks kolmest külastatud pargist
osutus Jõepark, kus põhja-nahkhiirele lisandusid veelendlane ja suurvidevlane.
Veelendlase elupaigad on tihedalt seotud veekogudega ja neid võibki näha suvel
lendamas vastavatud jõeharu ning jõe kohal. Eesti oludes on aga kõige haruldasem
vaid paiguti Eestis levinud suurvidevlane, kes on ühtlasi suurim Eestis
elavatest nahkhiirtest. Kõik kolm liiki on Eestis looduskaitse all, kuuludes II
kaitsekategooriasse.

Keila linna territooriumi pindala on 11,25 km², millest ligi pool on
tiheasustusega ning ülejäänud ala moodustavad peamiselt metsad, sood ja
looduslikud heinamaad. Raudteest lõuna poole jääv Keila osa on valdavalt
eramutega aedlinn, põhjapoolne aga korruselamutega linnaosa. Linna maa-alal on
ka kolm suuremat parki: Keskpark, Jõepark, Männik.

Linna esimene generaalplaan valmis 1957, järgmine 1967 (arhitekt Elva Kilps).
Elamuehitus kandus Uus-Paldiski maantee ja Paldiski maantee ning Põhja-Luha ja
Piiri tänava kvartalisse. Uus generaalplaan aastast 1987 (arhitekt Tiina Nigul)
kavandas linna laiendamise Tammiku ja Niitvälja aladele.

2002. aastal koostatud Keila linna üldplaneering (autorid Toomas Paaver, Oliver
Alver, Indrek Peil ja Siiri Vallner) seadis rõhu linnaruumile, jäädes
traditsioonilise üldplaneeringuga võrreldes muudes valdkondades käsitluselt
vähem põhjalikuks.

Keila territooriumilt leitud seni vanimaks esemeks on 3.–2. aastatuhandest eKr
pärit kivikirves, mis tuli välja vundamendiaugu kaevamisel 1930. aastal, jõest
umbes 200 m kaugusel. Samast kohast leiti ka luid ja süsi.

Muinasaja vanimaks säilinud mälestiseks on Keila Jõepargi territooriumil asuv
Orjakivina tuntud kultuskivi hiljemalt 1. aastatuhandest, millesse on uuristatud
lohukesed.

1912. aastal leiti põllu kündmisel Keila jõe lähedusest (tänapäeval
raudteeülekäigukoha juures) aardeleid, kuhu kuulusid 9.–10. sajandist pärit
pronks- ja hõbemündid.

Keila maa-alal asus küla juba muinasajal. Asustuse jälgi on leitud peamiselt
Keila jõe äärselt alalt, mida tänapäeval läbib raudteetamm. Arheoloogilistel
proovikaevamistel on sealt leitud potikilde ja söestunud luid, mille järgi on
oletatud, et küla eksisteeris seal 10.–15. sajandil.

1241. aastal mainiti Keila küla (Keikæl) esmakordselt Taani hindamisraamatus,
kus küla suuruseks oli märgitud kümme adramaad.

13. sajandi algul kuulus Keila ala Revala maakonda Vomentakœ muinaskihelkonda,
mille nime on tõlgendatud Võhmatagusena.

13. sajandi esimesel poolel rajati Keilasse kirik (arvatavalt puidust). Sama
sajandi lõpus valmis avar nelinurkne kabel, kuid pikihoone ehitati arvatavasti
14. sajandi esimesel poolel. 1452. aastal läks Keila kirik Tallinna Toomkiriku
alluvuselt Tallinna Komtuurkonna alluvusse, mis tõi kaasa suured ümberehitused.
15.–16. sajandil oli Keila kirik üsna jõukal järjel ja seal oli neli altarit.

1350. aastal või veidi varem rajas Kegelite suguvõsa Keila jõesaarele mõisa,
kuhu kuulus 3–4 kiviseinte või -vundamendiga hoonet. Aastal 1433 ostis Liivi
ordu mõisa Arndt Kallelt ja hakkas 1470. aastatel mõisa väikelinnuseks ümber
ehitama.

15.–16. sajandil moodustus Keila kohale kodanike, bürgermeistri ja gildiga alev,
kuhu kuulusid kindlustatud ordumõis ja selle lähedal olev küla, kivist vesiveski
(vabade möldritega), kirik ja selle lähedal asuv ligi 20 elamuga[m 3] küla,
kõrvalhoonete ja viie kõrtsiga (pruulimisõigusega majapidamised). Käsitöölised
koondusid mitte ainult linnadesse, vaid ka alevitesse. Nii näiteks olid 16.
sajandi esimesel poolel Keilas ametis pagar, rätsep, kingsepp, köösner, kangur,
sepp ja puusepp.

Vene väed põletasid ordumõisa maha Liivi sõja ajal 1560. aastal. Alevi hävitasid
poolakad 1567. aastal, mille järel oli Keila paar sajandit väike kirikuküla.
Liivi sõja ajal, täpsemalt 1558. aastal, rüüstati ja purustati ka kirik. Selle
taastamine lõpetati 1596. aastaks.

Rootsi ajal taastati ordumõis. Kirikuaias olevad mitu 17. sajandist pärit
talupoegade rõngasristi viitavad ka selle aja talupoegade heale elujärjele.

1700. aasta oktoobris liikus Rootsi sõjavägi kuningas Karl XII juhtimisel
Pärnust Tallinna kaudu Narva alla. Märjamaalt oleks ka otsemini Tallinnasse
pääsenud, kuid vägi keeras Nissi peale ja sealt Keila kaudu Tallinnasse. Põiked
peasuunalt kõrvale tingis asjaolu, et oli vaja täiendada moonavoore.

Tugevaid kahjustusi sai vasallilinnus Põhjasõja ajal (umbes 1710) ja 1750.
aastatel jäeti see maha. Üksikuid linnuseruume kasutati küll veel keldritena
kuni 19. sajandini.

18. sajandil sai postimaanteeks Keilat läbinud ajalooline teetrass
Tallinn–Haapsalu (vaata Tallinna–Haapsalu postimaantee), mille algusaja võib
oletatavasti paigutada 13. sajandi esimesse poolde. Postiühendus loodi 1739.
aastal, kuid suleti juba 1743. Tallinna ja Haapsalu vahelise tee postijaamad,
sealhulgas Keila postijaam, taasavati 1783. aastal. 1799–1804 veeti trassil ka
reisijaid. 1865. aastal otsustati jätta suurte kulutuste pärast Keilasse
spetsiaalsed postijaamahooned ehitamata.

Keila vasallilinnuse kõrvale rajati juba Rootsi ajal väike kivist mõisa
härrastemaja. Selle asemele ehitati aga umbes 1802. aastal uus peahoone, mis
arhitektuuriliselt jäi teiste kihelkonna mõisate (nt Ohtu, Vääna, Saue)
peahoonetega võrreldes tagasihoidlikuks.

Tänapäevase välimuse sai Keila kirik 1851. aastal (roosaken, torni kaarmotiivid,
peaportaali raamistamine sammastega jm) ning kiriku sees lõppesid viimased
suuremad ehitustööd 1939.

18. ja 19. sajandil muutus Keila ilme üsna vähe. Pööre saabus Balti raudtee
valmimisega 1870. aastal, mis oli esimene Eestis asunud raudtee ja ühendas
omavahel Paldiski, Tallinna ja Narva linnasid Peterburiga. Samuti mõjus asula
kasvule soodsalt 1896. aastal alanud mõisamaa müümine ehituskruntideks.

Koos raudtee väljaehitamisega ühendati kõik raudteejaamad telegraafiliiniga. Nii
sai Keila esimese telegraafiühenduse 1870. aastal. 1897. aastal sai Keila
telefoniühenduse Tallinnaga. Panganduse ajalugu Keilas sai alguse 1899. aastal
hoiukassa avamisega.

Raudteeliin Keila ja Haapsalu vahel valmis alles 1905. Nõnda oli Keila jaam
oluline peatuspaik Haapsallu suunduvatele puhkajatele ning pakkus kohalikele
tööd hobutranspordi korraldamisel Keila ja Haapsalu vahel.

Keila all peeti lahinguid nii esimeses kui ka teises ilmasõjas. 23. veebruaril
1918 kohtusid Keila mõisa maadel lahingus punakaartlaste ja sakslaste
väeüksused.

Postijaamad tegutsesid mõningail määral 1920.–1930. aastail neis paikades, kus
puudusid bussiliinid. 1924. aastal avati hobusepostijaam ka Keilas, kuid
bussiliikluse tormiline areng 1930. aastail viis Eestis postijaamade
sulgemiseni.

19. aprillil 1938 võeti Eestis vastu uus linnaseadus, millega muudeti linnadeks
kõik Eesti alevid (v.a Võõpsu) ja Keilast sai kolmanda järgu linn, kuna siin oli
alla 10 000 elaniku, täpsemalt – 1. mai 1938 seisuga oli Keilas 1114 elanikku.
Keilale linnaõiguste andmise pidulik koosolek toimus 13. mail 1938.

1944. aasta 23. septembril toimus võitlus Eesti üksuste ja Punaarmee 72.
laskurdiviisi kiiresti edasiliikuva motoriseeritud eelsalga vahel.

1941. ja 1949. aastal oli Keila raudteejaam üheks sõlmjaamaks, kuhu koondati
arreteeritud inimesed ja paigutati nad jaamas seisvatesse loomavagunitesse.
Vahistamised toimusid valdavalt öösiti ja ühte rongitäit komplekteeriti paar
ööpäeva. Jaamast saadeti inimesed Siberisse asumisele. Küüditatute mälestuseks
on jaama territooriumil mälestustahvliga kivi.

Aastatel 1950–1962 oli Keila linn Keila rajooni (tänapäeva Harju maakonna
lääneosa) keskuseks.

Juulis 1958 jõudis Keilasse elektriraudtee, mis pikenes Kloogani sama aasta
detsembris ja 1965. aastal pikendati elektriraudteed ka Vasalemmani. Nüüdisajal
on linnal elektrirongide näol hea ühendus Tallinnaga.

Nõukogude ajal baseerus Keila linna territooriumil 228. tankipolk, viimased
tankid viidi minema 1994. aasta 5. augustil. Tankipolgu territooriumil tegutses
aastatel 1990–1991 piraatraadiojaam Nadežda, mille abil edastati venekeelseid
raadiosaateid.

1994. aastal valmis Mudaaugu elamupiirkonnas SOS-lasteküla, millest sai esimene
pere-tüüpi lastekodu Eestis.

1994–1996 oli Paldiski linn Keila linna koosseisus ühe Keila linnaosana, et seal
saaks läbi viia kohaliku omavalitsuse valimisi. See põhjustas hiljem aga
pikaajalise kohtuvaidluse Keila ja Paldiski vahel, kuna viimane jättis Keila
kanda ühe laenuvõla.

2001. aastal valmis Keila tervisekeskus. Linnaelanike sportimisvõimalusi on
parandanud ka Keila terviseradade valmimine.

2012. aastal alustati ühinemisläbirääkimisi Keila vallaga. Linnavolikogu lükkas
juunis 2014 tagasi Saue valla ühinemisettepaneku. 2016 pakuti välja ka
Lääne-Harju valla idee, kuid Keila linn ning Vasalemma ja Nõva vallad ei olnud
ühinemisest huvitatud ja hiljem loobus ka Padise vald. Nii on oodata ainult
Keila valla ja Paldiski linna liitumist ning Keila linn jätkab eraldiseisva
haldusüksusena.

Keilas on kaks linnakeskust: 13. sajandil asustatud Keila mägi ja teine,
raudteejaamaga seotud uusasula, mis tekkis 1870. aastal. Mõlemad väljakud on
praegugi dominantideks. Keskväljaku-äärsetest hoonetest kõige vanem ja
väärtuslikum on põlistest puudest ümbritsetud Keila kirik koos 6 kabeli ja
kirikuaiaga. Teised hooned Keskväljaku ääres asuvad kirikust eemal, võimaldades
kirikul jääda dominandiks.

Keila keskosa kui kesklinna miljööväärtusliku ala kohta koostas kunstiajaloolane
Silvi Lindmaa-Pihlak 1997. aastal aruande "Keila keskosa arhitektuursed
väärtushinnangud, arhitektuuriajaloolised eritingimused raudteejaama ümbrusele".

1930. aastal valmis Keila algkooli hoone (Pargi tänav 2). See on riigis
ainulaadne Eesti Vabadussõjas langenute mälestuseks püstitatud mälestusmärk.
Sissepääsu kõrval vasakul asub marmortahvel aastaarvuga 1930 ja paremal
marmortahvel tekstiga: "Austawaks mälestuseks Wabadussõjas langenuile ehitasid
selle koolimaja Keila alew ja Keila wald".

1985. aastal valmis Keilas Paldiski mnt 21 arhitektide Ain Padriku ja Rein
Tomingase projekteeritud Harju KEKi tehnotalituse hoone. Sisekujunduse autor on
Rein Laur. Krista Kodrese hinnanguil on tegemist Eesti interjöörikujunduse
esimese high-tech'i ideede kontseptuaalse rakendusega. Ruumides on kõik
kommunikatsioonid nähtavale jäetud. Hoone valiti 1985. aastal Eesti parimaks
ehitiseks. Objekt leidis tunnustust ka üleliidulisel (Nõukogude Liidu) tasandil
– III üleliidulisel arhitektuuriteoste konkurss-ülevaatusel pälvis ta II
preemia.

1980. aastate lõpul jäi seisma Harju KEKi alustatud suure spordihoone ehitus,
mis anti hiljem üle Keila linnale. Ehitus jätkus 2000. aastal. Keila
tervisekeskuse hoone projekti autorid on arhitektid Ain Padrik ja Kristi Alamaa.
Esialgu valmis ujulaosa, mis avati mais 2001. Teise järguna avati sama aasta
detsembris spordihall. Ehitis võitis konkursi "Terasehitis 2001".

1950. aastal muudeti Eestis haldusjaotust – senise 13 maakonna asemele tekkis 39
rajooni, sealhulgas Keila rajoon. Hoogsalt hakati rajoonikeskuseks saanud
väikelinnadesse ehitama halduskeskusi. Tollal arhitektuuris valitsenud
stalinistlik stiil eeldas, et rajoonikeskuse väljakuansambel kui nõukogude võimu
sümbol pidi olema esinduslik kompositsiooniline tervik.

Keila peamised ühiskondlikud ehitised rühmitusid ümber keskväljaku. Nii
kerkisidki 1952. aastal sinna 160 kohaga kino Saluut (Keskväljak 10), 1956.
aastal kultuurimaja (Keskväljak 12), 1957. aastal Keila Tarbijate Kooperatiivi
kahekorruseline kaubamaja (Keskväljak 6) ja kultuurimaja vastas üle väljaku
1958. aastal rajooni partei- ja täitevkomitee hoone (Keskväljak 15).

Iseloomulik oli, et hooneid ehitati korduvkasutusega projekti järgi. Näiteks
Keila kultuurimaja on arhitekt Arnold Matteuse Antsla kultuurimaja (projekt
1950) kordus ja 1956. aastal projekteeritud parteikomitee hoone on sisuliselt
identne Põlvasse ehitatud rajooni parteikomitee hoonega (autor Ilmar Laasi),
ainult peegelpildis.

Kuna Keila jõgi on Keila kandis madal ja paese põhjaga, siis sai juba kauges
minevikus seda hõlpsasti ületada. Keilast üles- ja allavett on aga jõgi sügav
ning ümbrus laialdaselt soostunud, mis liiklust üksjagu takistab. Nii ongi
juhtunud, et siinne iidne sillakoht on olnud asula tekkele määrava tähtsusega.

Esimese Keila jõge ületava kivisilla rajamise aeg pole teada. Küll olevat see
aga hiljemalt 19. sajandi keskel olemas olnud, sest on dokumenteeritud juht, kus
1853. aastal olevat sild erakordselt kõrge suurvee tõttu avariiohtu sattunud.
Rohkem on teada praeguse jalakäijate silla kohal asunud neljaavalise
paevõlvsilla kohta, mis ehitati 1882. aastal. See oli 47,1 m pikk ja sõidutee
laiusega 4,1 m. Üks silla võlv purustati teise maailmasõja ajal 1941. aastal ja
sillati ajutise puittoestikuga. Sild lammutati jõe süvendustööde käigus 1960.
aastate algul.

Mõisaaegset Jõesaart kaunistasid mitmed kivisillad. Juba 1880. aastate lõpus
mainitakse ajalooraamatutes Keila mõisa ilusaid kivisildu. Paekivist
mitmeavaline võlvsild asus Keila jõel mõisa peahoone taga ja võimaldas otsepääsu
teisele poole jõge jäävatesse mõisa valdustesse. Aastail 1960–1961, Keila jõe
süvendamistööde käigus, sild lõhati. Samuti likvideeriti siis Jõesaarele viiv
Linnuse tänava sild ning asendati pinnasest valliga. 2012. aastal, samaaegselt
Keila jõe vasakharu puhastus- ja süvendustöödega, ehitati uus Linnuse tee sild.
See on kuuemeetrise avaga raudbetoonist talasild.

Pärast Eesti ja Nõukogude Liidu baaside lepingu sõlmimist tekkis vajadus Keila
ümbersõidutee järele. Seepärast kavandati 1940. aastal raudbetoonsild
Kanama–Keila maanteele, mille ehitustööd algasid 1941. aastal. Ära jõuti teha
parem kaldasammas, kuid tööd katkesid sõja tõttu. 1950. aastal projekteeriti
sild ümber viieavaliseks 52 meetriseks kahe jätkuvtalaga sillaks. Sild ehitati
valmis 1956. aastal. 2015. aastal ehitati olemasoleva silla kõrvale uus sild,
seejärel lammutati vana ja selle kohale rajati veel ka teine sild. Mõlemad uued
raudbetoonsillad on kolmeavalised ja nende pikkus on 47,3 m.

Kahe terasest fermikandjaga raudteesild Haapsalu–Tallinna raudteel üle Keila jõe
valmis 1903. aastal. Sild oli kaheavaline ja üldpikkusega 37,8 m. Sild on hiljem
ümber ehitatud. Arvatavasti esialgne sild, mis rajati aastal 1870 koos
raudteega, oli puidust.

2017. aasta alguse seisuga on Keila linna territooriumil kokku 6 silda.
Seitsmenda sillana peaks kevadel valmima jalakäijate sild mõisapargis.

Keila on Harju maakonna linnade seas Tallinna ja Maardu järel kolmandal kohal
ning Eesti linnade seas 2015. aasta seisuga 15. kohal.

Keila alal on olnud asustus juba muinasajast alates. 15.–16. sajandil arenes
külast linnaprivileegideta alev, kus elasid peamiselt eestlased, sakslased ja
rootslased. Säilinud Keila kiriku vöörmündrite arveraamatu põhjal oli Keilas
elanikke ligi 100. Liivi sõja ajal 1567. aastal hävitasid Poola väesalgad selle
alevi ning paari järgmise sajandi jooksul oli Keila üsna hõredalt asustatud.
Rahvastiku kasvu pärssisid ka katk (aastatel 1657 ja 1710), näljahäda (1695) ja
Põhjasõda.

1697. aastast säilinud Keila plaanil on vaid mõned majad koos kiriku, mõisa ja
kahe kõrtsiga. Oluline pööre saabus 1870. aastal, kui valmis Keilat läbiv Balti
raudtee, mis soodustas piirkonna majanduslikku arengut ja rahvastiku kasvu.
Oluline oli ka mõisamaade müümine ehituskruntideks.

Vahetult enne I maailmasõda elas Keilas ligi 800, pärast sõda aga umbes 600
inimest. Pidev kasv jätkus kuni 1990. aastani, mil Keilas elas üle 10 000
inimese. Rahvaarvu kasvatas ka Keilas asunud Nõukogude tankipolk.

Eesti taasiseseisvumise järel hakkas Keila linna elanike arv kahaneva sündimuse
ja väljarände tõttu vähenema ja 2000. aastaks langes see 1990. aasta tippajaga
võrreldes ligi 11%. Järgmise kümne aasta jooksul pööras aga elanike arv taas
tõusuteele ning 2011. aastal elas Statistikaameti andmetel Keilas 9806 inimest.
Linna asustustihedus on nüüdisajal 925,7 inimest ruutkilomeetri kohta. Ligi pool
Keila linna territooriumist on tihedamini asustatud, ülejäänud maa-alal on
metsad, heinamaad ja sood.

Keila loomulik iive on viimastel aastatel olnud positiivne, 2013. aastal sündis
linnas 124 last ja suri 88 inimest. Ülalpeetavate määr oli 2013. aastal 50,3.

2000. aasta rahvaloenduse andmetel oli Keila elanikkonnast eestlasi 82,8%,
venelasi 12,07%, ukrainlasi 1,77%, soomlasi 0,89%, valgevenelasi 0,68% ja teisi
rahvusi 1,79%.

2014. aasta alguse seisuga elas Keilas Statistikaameti andmetel 9751 ja
Rahvastikuregistri andmetel 9748 inimest[viide?].

Maanteedest läbivad linna Tallinna–Paldiski maantee, Keila–Haapsalu maantee,
Keila–Ääsmäe tee ja Keila–Ohtu tee.

Keskajal oli Keila mõis lähipiirkonna põllumajanduslik keskus. Lisaks
põlluharimisele tegeleti mõisas 17. sajandi lõpus kalkunikasvatusega, 19. ja 20.
sajandi vahetusel peeti friisi tõugu veiseid ja itaalia tõugu kanu. Keila
kirikumõisas tegeleti peamiselt mesindusega.

16. sajandil vabadele möldritele renditud mõisa vesiveski tegutses kuni 1940.
aastateni. Veski pais purustati 1941. aastal, kuid veski töötas veel mõned
aastad abimootoriga.

Keskajast on olemas andmed Keilas tegutsevate kõrtside kohta (enne Liivi sõda
tegutses viis kõrtsi). Mõisa pruulikoda rajati 1694. aastal, mille asemele
ehitati 19. sajandil väike õllevabrik (hävis põlengus 1904. aastal), kus
valmistati ka karastusjooke. Tänapäeval seisavad Keila jõe lähedal mõisa
piiritusetehase varemed, mis töötas lühikest aega aastatel 1888–1896. Keilas
toodetakse taas õlut alates 2014. aastast, kui alustas tööd käsitööõlut
valmistav OÜ Lehe Pruulikoda.

20. sajandil oli Keilas küllaltki hästi esindatud tekstiilitööstus. Sajandi
alguses oli tegev aurujõudu kasutav mõisa värvalitöökoda. 1918. aastal hakkas
tööle villakraasimis- ja ketrusvabrik. Tuula teel asunud riidevabriku hooned
lammutati 2013. aastal.

Võrdlevat linnageograafiat uurinud Edgar Kant on kirjutanud, et Keila rahvaarvu
kasv aastatel 1922–1934 (22,8%) on küll peamiselt tänu võlgu viimasel viiel
aastal seal töötavale tekstiilivabrikule. 1930. aastate keskel liigitas Kant
majandusgeograafiliselt Keilat Tallinna peasüsteemis tagamaa sõltlasasulaks –
peakeskuse ja välisvööndi vahel asetseva abikeskuste vööndi lääne- ja
edelasektoris Paldiski kõrval teiseks tähtsamaks asulaks.

Pagaritooteid valmistasid Keila elanikele väikesed pagariärid. Teise maailmasõja
järel tegutses Keilas esialgu kaks leivatehast, kus töö käis käsitsi. 1971.
aastal elektriahjudega tööd alustanud ETK leivatehas suleti 2003. aastal. Hoone
lammutati ja selle asemele ehitati Selveri kauplus.

Keila suurim kauplus on Rõõmu Kaubamaja, mis on tegutsenud Keila Tarbijate
Ühistu poena erinevate nimede all juba Nõukogude Liidu aegadest. Keila TÜ-l on
Keilas kokku kolm poodi – lisaks Rõõmu kaubamajale ka Jaama ja Keila kauplus.
Samuti asub Keilas Säästumarket ja alates 25. juuli 2013 Grossi Toidukaubad. 12.
märtsil 2015 avati Maxima X kauplus. 30. november 2011 avati Bauhof Group AS-i
kauplus.

1956. aastal loodi Keilas Eesti esimene kolhoosiehituse organisatsioon – Keila
KEN (Kolhoosidevaheline Ehitusnõukogu), mis sai hiljem nimeks Harju KEK
(Kolhoosidevaheline Ehituskontor). Harju KEK-ist sai üks olulisemaid linna
arengu mõjutajaid pärastsõjajärgsel perioodil. 1978. aastal seoses
märkimisväärse kasvuga sai ettevõtte uueks nimeks Harju Kolhoosiehituskoondis
(nime akronüüm jäi endiseks).

Nõukogude ajast pärit Keila kõrgeimad tööstushooned (rajatud 1976. aastal)
kuulusid Keila Teraviljasaaduste Eksperimentaalkombinaadile (rahvasuus tuntud ka
kui Terko). Tänapäeval kannab ettevõte nime Keila Veskid AS.

Linna joogiveega varustamisega tegeleb 1997. aastal asutatud AS Keila Vesi, mis
kuulub täies ulatuses linnavalitsusele. Keila joogivesi tuleb kambrium-vendi
põhjaveekihist ning seda on kvaliteedilt nimetatud üheks Eesti parimate sekka
kuuluvaks.

Nüüdisaja põhilisteks tööandjateks on Keilas peamiselt tööstus-, jaemüügi ja
transpordiettevõtted, näiteks:

Esimesed jäljed Keilas toimuvast haridustegevusest ilmnesid 17. sajandist, kui
kirikuõpetaja Anton Heidrich (1659–1692) andis vaimuliku sisuga õpperaamatu abil
leeriõpetust. Selle juurde kuulus lugemisoskuse omandamine ning katekismuse ja
kirikulaulude õppimine. 1724. aastal ehitati pastoraadi juurde koolihoone.
Seejärel puudub haridustegevuse kohta teave rohkem kui sajandi jooksul. 1820.
aastal palkas pastor Otto Reinhold von Holtz kaks lugemisõpetajat, kes käisid
kihelkonnas lugemist ja piiblilugu õpetamas.

Järjepidevus haridustegevuses sai alguse 1867. aastal, kui Keilast kolme
kilomeetri kaugusel avati Väljaotsa talus kool. Esialgu toimus õpe kahel, alates
1872. aastast kolmel päeval nädalas. Õpilasi oli alla kümne. Ruumikitsikuse
tõttu koliti 1886. aastal Kruusiaugule, kus õppetöö toimus kolmes klassis viiel
päeval nädalas. Õpetati vene keelt, aritmeetikat, emakeelt, laulmist, piiblilugu
ja katekismust. Õppetöö toimus seal kuni aastani 1918. Aastatel 1907–1911 töötas
Keilas Eesti Rahvahariduse Seltsi eestikeelne erakool, mille sulgesid
tsaarivõimu ametnikud. Aastal 1912 alustas Keilas tööd venekeelne
kolmeklassiline kool, kuhu toodi 1918. aastal üle Kruusiaugu õpilased ja õppetöö
hakkas toimuma eesti keeles. Aastal 1919 sai koolist kuueklassiline algkool ja
139 õpilasele andis õpetust viis õpetajat. Aastal 1930 ehitati Keilasse Eesti
Vabadussõjas langenute mälestuseks uus algkooli hoone.

Nõukogude ajal muudeti kool seitsmeklassiliseks ning 1954. aastal asutati
keskkool, kus õppis 477 õpilast ja 29 õpetajat. 1946/1947. õppeaastast
tegutsenud vene õppekeelega klassidest moodustati 1967. aastal II Keskkool. I
Keskkoolis toimus õpe eesti keeles. Pidevalt kasvava õpilaste arvu tõttu ehitati
1959–1960 vana hoone lähedusse uus koolimaja, mida omakorda laiendati aastatel
1967–1968. Aastal 1964 hakkas Keilas tegutsema muusikakool. 1965. aastal ületas
Keila koolide õpilaste arv 1000 piiri. I Keskkool kolis 1975. aastal Põhja
tänavale. 1978. aastal eraldati I Keskkoolist Keila Algkool, mis oli 1980.
aastatel Eesti suurim neljaklassiline algkool.

Taasiseseisvumise järel sai I Keskkoolist Keila Gümnaasium ning II Keskkoolist
Keila Vene Gümnaasium (hiljem sai nimeks Keila Ühisgümnaasium). 2009. aastal
liideti algkool ja Keila Gümnaasium üheks Keila Kooliks, mida haldab Keila
Hariduse Sihtasutus. 2010. aasta lõpus kolis Keila Kool Põhja tänavalt uude
koolihoonesse (aadressil Ehitajate tee 1). Samas hoones tegutsevad ka Keila
Muusikakool ja Harju Maakonnaraamatukogu. Peale nimetatud koolide tegutseb
Keilas ka kuueklassiline Erakool Läte. Õpilaste arv oli 2007. aasta alguses
kõikides koolides kokku 1872.

Eestimaa KP Keila Rajoonikomitee ja Keila Rajooni TSN häälekandjana ilmus
1953–1962 Keilas Kollektiivne Töö, mis oli eestikeelne ajaleht. Aastatel
1950–1952 oli see tuntud nimega Bolševistlik Sõna. Ajalehe ilmumine lõppes
seoses Keila rajooni liitmisega Harju rajooniga.

1991–1995 anti välja ajalehte Keila Leht, mida toimetas Maarika Seppius.
1995–2006 tunti seda nime all Lääne-Harju Ekspress ning enne ilmumise lõpetamist
ka lihtsalt Harju Ekspress.

2001. aastast anti kord kuus välja Keila linna infolehte (25. mai 2001 – 21.
september 2007; kokku 94 numbrit). 5. oktoobril 2007 hakkas ilmuma Keila Leht.
Selle peatoimetajad on olnud Doris Matteus, Kadi Kroon-Laur ja alates 2012.
aasta algusest Agu Veetamm.

Keila kultuuriloo alguseks võib pidada 1865. aastat, mil Max Wilhelm Fick asutas
lühikest aega tegutsenud meeskoori. 1876. aastal asutati Jakob Maabergi
eestvõtmisel segakoor. Keila Laulu ja Muusika Selts loodi aastal 1890 ja
meeskoor uuesti aastal 1896. 1897. aastast on andmeid ka Keilas tegutsenud
puhkpilliorkestrist.

Aastal 1885 toimus esimene Keila laulupäev, kus osales 18 koori koos 300
lauljaga. Sellel üritusel esitati ka Keila esimene näitemäng. Järgmised
laulupäevad toimusid aastatel 1895, 1897, 1898 ja 1927. Vahepealne mõõn oli
tingitud sellest, et Keila Laulu ja Muusika Selts lõpetas tegevuse 1910.
aastatel ning see taastati aastal 1923. Aastal 1900 asutati Keila Pritsimeeste
Selts ja 1908 Keila Rahvahariduse Selts.

Aastal 1935 moodustati kõikidest Keilas tegutsevatest seltsidest ühine
organisatsioon, mille nimeks sai Keila Rahvamaja. Rahvamaja tegutses algselt
pritsumajas, kuid Teise maailmasõja ajal hoone hävis ja seetõttu koliti endisse
vallamajja. Aastal 1956 valmis kultuurimaja, mida alates 1997. aastast
kutsutakse Keila Kultuurikeskuseks. Tänapäeval toimuvad seal kontserdid,
etendused ja huvitegevus. Näiteks käib Kultuurikeskuses koos Keila
Linnaorkester. Kontserttegevust korraldab ka Keila Muusikakool, kus asub ühtlasi
Keila linna uusim ja hea akustikaga kontserdisaal.

1883. aastal asutas Jakob Maaberg Keila esimese laenu-raamatukogu, mis tegutses
9 aastat. Aastal 1919 avati lugejatele Keila Rahvahariduse Seltsi raamatukogu,
mis anti 1938. aastal linnale. 1941. aastal oli raamatukogus 3500 köidet.
Aastatel 1957–2012 paiknes raamatukogu kultuurimajas, misjärel koliti Keila
Kooli põhikooli ja gümnaasiumi majja, kus tegutseb tänapäeval Harju
Maakonnaraamatukogu nime all. Raamatukogus on 2011. aasta 1. jaanuari seisuga 82
684 raamatut, millest 63 547 on eestikeelsed.

1989. aastal sai aasta varem asutatud Harjumaa Muuseum ruumid Keila mõisa
peahoones. Muuseum kogub, näitab ja säilitab Harjumaa ajaloo ja kultuurilooga
seotud materjale. Muuseumil on oma kodulooline ja erialane raamatukogu.

"Udupilte" näidati 20. sajandi alguses pritsimajas. Eesti iseseisvuse ajal
toimusid kinoetendused rahvamajas. Pärast teist maailmasõda alustas tegevust
väikekino Keila ja 1952. aastal valmis kino Saluut. Saluudi hiilgeaegadel olid
õhtused filmiseansid koguni kolm korda päevas, lisaks päevased laste seansid.
1986. aastal valmis hoone juurdeehitis. 1995. aastal taasavati hoone moodsa
meelelahutuspaigana, kus ühe katuse alla koondusid kino, baar, diskosaal ja
kasiino. Praegusel ajal asuvad hoones pangakontor, ilukeskus ja kohvik.
Nüüdisajal toimuvad kinoseansid paar korda kuus Kultuurikeskuses.

Keilas asub 5 ajaloomälestist, 4 arheoloogiamälestist, 10 ehitismälestist ning
40 kunstimälestist ehk kokku 58 kultuurimälestist (kuna Keila kirikuaed on arvel
nii arheoloogia- kui ka ehitismälestisena).

Keilas on esindatud erinevaid konfessioone: EELK Miikaeli kogudus, Keila
Baptistikogudus, Uusapostliku Kiriku kogudus, Eesti Metodisti Kiriku Keila
kogudus, Seitsmenda Päeva Adventistide Keila kogudus.

Lisaks Miikaeli kogudusele kuuluva Keila kiriku asuvad linnas veel Keila
Uusapostlik kirik, Keila Baptisti kirik, Keila Metodisti kirik ja adventistide
kirik. Miikaeli koguduse majas peab oma teenistusi ka Eesti Apostlik-Õigeusu
Kirik.

Aprillis 1907 toimus Eesti esimene ametlik jooksuvõistlus. 25 versta pikkuse
jooksu Keilast Tallinna võitis maadleja J. Loorberg. Linna esimene spordiühing,
Keila Spordi Ring, loodi 1922. aastal Ernst Kuljuse ja Karl Vasko eestvõttel.

Keilaga on seotud ka 1912. aasta sügisel toimunud Eestimaa esimene ametlik
võidusõit autodele, mis peeti Tallinna Eesti Põllumeeste Seltsi näituse ajal.
Sõit toimus marsruudil Tallinn–Keila–Risti–Tallinn. Läbisõiduks ettenähtud viis
tundi andis keskmiseks kiiruseks 39 km/h. Võidusõidust võttis osa kolm autot.
Võitjaks tuli tallinlaste vendade Hanshofide juhtud Darracq.

Keilas tegutsevad Keila JK, Keila Kergejõustikuklubi TIPP, Keila Korvpallikool,
Keila Võrkpallikool ja teised klubid.

Linna edelaosas asuvad Keila terviserajad, kus asuvad jooksu-, suusa-, rulluisu-
ja taldrikugolfirajad ning jalgpalliväljakud. Piirkonna haldamiseks asutas
linnavalitsus 28. augustil 2007 SA Keila Terviserajad, mis anti 2013. aasta
augustis üle Keila tervisekeskusele.

Keilas on korraldatud kuumaõhupallide võistlusi. Esimene võistlus peeti 2000.
aastal ja idee tulenes sellest, et Keila sõpruslinnad Birštonas Leedus ja
Sigulda Lätis on mõlemad oma riigi kuumaõhupallinduse keskused.

Aastal 1865 saabus neljaks aastaks Keilasse tööle esimene arst Eduard Georg
Fick. Esimene apteek alustas tegevust aastal 1889. Seejärel oli võimalik
arstiabi saada aastatel 1901–1903 ja siis mõneaastase vahega alates aastast 1907
(välja arvatud esimese maailmasõja ajal). Aastal 1909 osteti arstile oma maja ja
selle kõrvalhoones avati kuue kohaga vaestehospidal, mille kohta pärinevad
viimased teated aastast 1913. Iseseisvusperioodil Keilas haiglat polnud. 1930.
aastate lõpus töötas linnas kolm üldarsti, üks hambaarst ja loomaarst.

Esimene haigla (linna- ja maa-ambulatoorium) hakkas Keilas tegutsema 1944.
aastal vanas ja madalas puumajas (Jaama 11, lammutati 1992. aastal). 1963.
aastal koliti endisse Keila rajooni parteikomitee hoonesse Keskväljakul. 1970.
aastate lõpus töötas Keila polikliinikus 29 ja haiglas 8 arsti. Suur
haiglakompleks valmis aastatel 1989–1991 Keila Männiku serval Pargi 30
(voodikohtade arvu poolest vabariigi kolmas kliinik), mis sai tuntuks oma
põletusravi osakonna tõttu. Aastal 2003 lõpetati Keila haigla kui riigiasutuse
tegevus ning selle vara anti üle sihtasutusele Põhja-Eesti Regionaalhaigla
(PERH). PERH viis järk-järgult aktiivraviosakonnad Keilast oma Mustamäe korpusse
ning Keilas pakuti edaspidi vaid hooldus- ja järelraviteenuseid. Aastal 2011
viis PERH järelraviosakonna üle Hiiu korpusse ning müüs Keila haigla hooldusravi
kliiniku uuele omanikule, kes peaks pärast hoonete remonti osutama
hooldusraviteenuseid peamiselt Lääne-Harjumaa elanikele. Peale
hooldusravikliiniku töötavad Keilas veel nelja perearstiga Keila
Perearstikeskus, kahe perearstiga Aira Perearstikeskus, mõni hambaravikabinet ja
apteegid.

Kohaliku tuletõrje sünniaastaks loetakse 1901. Keila päästekomando paiknes 2002.
aastani Uuel tänaval raudtee ääres vabatahtliku tuletõrje hoones, kust koliti
2003 Ülejõe teele. 2014. aasta seisuga töötas komandos 1+26 meest.

Keila linnavalitsus ja linnavolikogu asuvad aadressil Keskväljak 11. 2015. aasta
seisuga on linnapea Enno Fels ja linnavolikogu esimees Tanel Mõistus ning
linnavalitsuses koalitsiooni moodustavad vastavalt 2013. aasta kohalike
omavalitsuste valimise järel sõlmitud koalitsioonileppele Reformierakond (juhtiv
erakond), Sotsiaaldemokraatlik Erakond ja valimisliit Sõbralik Keila.

Pea kogu taasiseseisvumisaja on linnavõimu eesotsas olnud Reformierakond. Vaid
pool aastat (aprillist kuni oktoobrini 2006) oli võimul fraktsioon Tasakaal,
mille moodustasid kaks sõltumatut volikogu liiget ning Isamaaliidu, Keskerakonna
ja seni valimisliitu Linnakodanike Liit kuulunud linnavolikogu liikmed.

Lähedus Tallinnale aitab kaasa sellele, et Keila kuulub Eesti jõukaimate
omavalitsuste sekka. Põhiosa linna sissetulekust annab üksikisiku tulumaksu
laekumine. Samas on linnajuhtidele ette heidetud suurt laenukoormust, mis
moodustas 2013. aasta lõpu seisuga 117% põhitegevuse tulust, ja eelarveaukude
lappimist läbi riigieraldiste mittesihipärase kasutamise.

Keilas on elanud kirjanikud Helvi Jürisson, Ain Kalmus ja Erik Tohvri. Eduard
Vilde veetis oma elu viimase suve 1933. aastal õe pool Keilas. Siin linnas on
sündinud ja elanud ka kirjanik Ilmar Külvet, muusikapedagoog ja laulja Katrin
Mandel, ning siin on õppinud ja töötanud ajaloolane Aivar Põldvee. Keilat on oma
teostes kujutanud Padisel sündinud kirjanik Arved Viirlaid. Linnas elab kirjanik
ja kirjastaja Tiina Laanem.

Keilas on sündinud näiteks Jekaterina Golovatenko, Otto Reinhold von Holtz,
Konstantin Jalari, Tõnu Karu, Tarmo Leinatamm, Astrid Lepa, Raivo Mets, Martin
Neithal, Raimo Nõu, Rauno Pehka, Kaia Philips, Koit Pikaro, Tiit Randveer, Reeli
Reinaus, Ago Silde, Arvo Tinni, Oleksandr Jakõmenko ja Oskar Üpraus.

Keila kiriku juures on viimse puhkepaiga leidnud mõned Eesti kultuuriloole
tähtsad isikud nagu vaimulik ja kirjamees Otto Reinhold von Holtz, dirigent ja
helilooja Otto Hermann ning Saku Õlletehasele alguse pannud õllekoja asutanud
Karl Friedrich von Rehbinder. Kiriku juurde on maetud ka Estonia esimene
kutseline dirigent Otto Hermann ja rahandustegelane, Eesti Panga presidendi
ametist loobunud Vello Vensel.

Rootsi suurvõimu-aegne Eestimaa kuberner Philipp von Scheiding on kahtlemata üks
tähelepanuväärsemaid Keilaga seotud isikuid. 1906–1921 oli Keila Miikaeli
Koguduse õpetajaks Jakob Kukk, kellest sai Eesti Evangeeliumi Luteriusu Kiriku
esimene piiskop. Keila kirikus alustas oma vaimulikuteed ka praegune EELK
peapiiskop Urmas Viilma.

15. aprillil 1912 uppus Titanic. Ellujäänute hulgas oli ainus teadaolevalt
Titanicul olnud eestlane Keilast pärit Hermann Rägastik, kes töötas laeval 2.
inseneri-assistendina. Ta loksus päästevööga 10 tundi ookeanis, kuni pääses
Briti auriku pardale.

Keilas tegutseb Aado Salumäe, kes on üks tuntumaid Eesti mudellendureid.
Nõukogude aja lõpul tõi Tallinnas asuv Noorte Tehnikaspordi Maja Eestisse AN-12
lennuki, millele pealinnas kohta ei leitud ja mis Salumäe ettepanekul toodi
Keila kõrvale Valksesse Karjakülla viiva tee äärde. Sestsaati on lennukit
kasutanud Keila Mudellennu Klubi ja selles asub töökoda, kus ehitatakse
mudellennukeid.

Keilas on elanud korvpallurid Nagel ja Taavi Reigam, töötanud Teet Laur, Priit
Tomson ja Aleksei Tammiste. Siin on töötanud kümnevõistleja Uno Palu, elab
rallimees Toomas Diener, kümnevõistleja Sven Reintak ja on töötanud rallimees
Heiki Ohu.

Keilas on elanud ja töötanud või elavad arhitekt Arnold Väli, lauljatarid Janne
Sirel ja Siiri Sisask, näitlev laulja Kärt Tomingas, ajaloolane ja ajakirjanik
Hillar Nahkmann, arheoloog Mati Mandel, geoloogid Elmar Kala, Helle ning Rein
Perens ja Toivo Lodjak, telekunstnik Tiiu Übi, teatrimees Peeter Volkonski ning
muusik ja laulukirjutaja Oleg Sõlg. Samuti graafik ja infokaartide koostaja Olev
Soans ning tema tütar, kirjanik-kunstnik Kerttu Soans. Lisaks ajakirjanikud Rain
Kelk, Raul Valdma, Tõnu Ojala, Andrus Nilk ja Erik Lillo, ajaloolane Jüri
Kuuskemaa, muusikud Margus Minn ja Heini Vaikmaa, teoloogid Ado Köögardal ja
Robert Kannukene ning Marek Roots, meedik ja sportlane Katrin Rehemaa, ujuja
Indrek Sei, kunagine Tallinna kesklinna vanem Hannes Kuhlbach, jurist Kristi
Rande, lasketreener ja vabadusvõitleja Ülo Jõgi ning mälumängur ja insener
Robert Helde, ettevõtja Sven Ivanov, tõlkija Ursula Põks, Riigikogu eksliige
Leino Mägi, matemaatik Aksel Telgmaa, muusik ja õpetaja Märt Hunt ning ta tütar,
muusik Kadri Hunt ja muusikaõpetaja Koit Kirber.

Keila linnal on sõprussidemed kuue linna või vallaga. Tšiathuraga on sõlmitud
koostöölepe.



https://et.wikipedia.org/wiki/Eesti_keel

Eesti keel (varasem nimetus: maakeel) on läänemeresoome lõunarühma kuuluv keel.
Selle lähemad sugulased on läänemeresoome keeled vadja ja liivi keel.

Eesti keelt räägib emakeelena umbes 1 miljon inimest, kellest enamik elab
Eestis, kus see on riigikeel. 2012. aasta seisuga kõneles eesti keelt emakeelena
hinnanguliselt 922 000 inimest Eestis ja 160 000 mujal maailmas. Võõrkeelena
kõneles 2012. aasta seisuga eesti keelt 168 000 inimest.

Eesti keelt eristab paljudest teistest keeltest kolm erinevat hääliku
pikkusastet – lühike, pikk ja ülipikk. Vastav pikkusaste annab sõnale erineva
tähenduse – näiteks /linn/, /linˑa/ (omastav kääne) ja /lin:a/ (sisseütlev
kääne); või /vala/ (käskiv kõneviis sõnast valama), /vaˑla/ (omastav kääne
sõnast vaal) ja /vaːla/ (osastav kääne sõnast vaal).[viide?]

Võrdlevgrammatiliste uurimuste kohaselt on eesti keel maailma keelte seas üks
keerukamaid keeli.

Tänapäeval uuritakse eesti keelt Eesti Keele Instituudis Tallinnas, Tartu
Ülikoolis, Tallinna Ülikoolis ja mitmetes teistes teadusasutustes üle maailma.

Eesti keel kasutab ladina kirja eesti tähestikku, milles on ladina tähestikule
lisatud mõned tähed. Palatalisatsiooni ega kolmandat väldet eraldi ei märgita,
on ka teisi erandeid (näiteks sõna müüa [müia]).

Ladina alustähestikku eesti keele vajaduste järgi kohandades on saadud eesti
tähestik:

Sulgudes antud c, q, w, x ja y on võõrtähed, mis esinevad ainult võõrnimedes ja
võõrnimetuletistes ja tsitaatsõnades, samuti kasutavad mõned luuletajad neid oma
tekstides vastavalt ts, ku, v, ks ja ü asemel. Eesti tähestikuks võidakse
nimetada ka võõrtähtede väljajätmisel saadavat tähestikku (nii on seda terminit
kasutatud "Eesti keele käsiraamatus").

Eesti keeles on kaks suuremat murderühma – põhjaeesti ja lõunaeesti murded
(mõnedes käsitlustes eristatakse kolmanda rühmana kirderanniku murdeid).
Nendevahelised erinevused ulatuvad arvatavasti läänemeresoome keelte ühisest
algkeelest eraldumise perioodi. Murrete säilimist soodustas seotus
majapidamisega, sellest tulenev vähene liikuvus ning tava võtta naine kas oma
või lähedasest kihelkonnast. Seoses sunnismaisuse tekkega 14. – 15. sajandil
vähenesid inimeste liikumis- ja suhtlemisvõimalused ning paikkondlikud
keelekujud eristusid üldiselt kihelkonna piirides vastavate murrakutena.

Alates 20. sajandi algusest on seoses laiemate liikumisvõimaluste ning
põhjaeesti keskmurde baasil loodud normeeritud kirjakeele kasutusega
murdeerinevused tugevasti taandunud. Kirjakeelest kõige enam erinev on Võru
murre, k.a. setu murrak.

1) põhjaeesti murderühm: saarte, lääne-, kesk- ja idamurre; 2) lõunaeesti
murderühm: Mulgi, Tartu ja Võru murre; 3) kirderannikumurre.

Karl Pajusalu, Ellen Niidu ja Tiit Hennoste murdeliigendus on mõnevõrra erinev
(keelenäited A. Saareste järgi):

1. põhjaeesti murded 1.1. südaeesti murded 1.1.1. keskmurre Eele öösse olla
ööbiku laulu jealt kuuldud

1.2. kirderannikumurded 1.2.1. rannamurre Eiilä üösse pidä olema sisokaise
lauulo äält kuuldu

2. lõunaeesti murded 2.1. Mulgi murre Eilä üüse olevet kirigüüdi laulu äält
kuultu

On kasutatud ka muid liigitusi ja nimetusi, näiteks Mari Must räägib keskmurde
kirderühmast nimetuse all Virumaa maamurrakud. Setu murrakurühma on vahel loetud
eraldi murdeks.

Ka sõrulased peavad oma murret iseseisvaks: koho sa lihad sedise lidrise teega,
tule mo otsa peele, ma karguda sind perikse. (Kuhu sa kiirustad nii porise
teega, tule mu (ree) otsa peale, ma viin sind kohale.)

Eesti murded erinevad nii sõnavara, fonoloogia, morfoloogia kui lauseehituse
poolest. Lõunaeesti murretes on varasem häälikuühend *pts ja *kti muutunud
ts-iks, põhjaeesti murretes vastavalt ps-iks ja ks-iks. Põhjaeesti murretes
kasutatakse te/de-mitmust, lõunaeesti murretes vokaalmitmust. Sisekohakäänete
lõpud on murderühmades erinevad, nt seesütleva käände lõpuks on põhjaeesti
murretes -s, lõunaeesti murretes -n, -hn või -h. Lõunaeesti murretes esineb
eituspartikli minevikuvorm es. Võru murdes esineb vokaalharmoonia ja kasutatakse
kõrisulghäälikut. Tartu murde erijooneks on tugevaastmeline vokaalmitmus.
Kirderannikumurde eripära on sise- ja lõpukao puudumine paljudes vormides ning
vältevahelduse (teise ja kolmanda välte eristuse) puudumine. Keskmurdes esinevad
pikkade vokaalide asemel diftongid. Saarte murdes esineb õ asemel ö, läänemurdes
kohati v asemel b.

Eesti keel kujunes välja ligikaudu muinasaja lõpul kahe või kolme läänemeresoome
hõimumurde lähenemise tulemusena. Teistest läänemeresoome algkeele murretest
olid need arvatavasti eristuma hakanud ajaarvamise vahetuse paiku. Neile
hõimumurretele vastavad eesti keele suured murderühmad – põhjaeesti ja
lõunaeesti; vahel lisatakse eraldi kirderanniku murre või murderühm.
Keeleajaloolaste arvates oli ühtse eesti keele kujunemise üheks ajendiks
germaani ja ka balti keelte kasvav mõju.

Kuni eesti kirjakeele loomiseni oli lõunaeesti keelel märkimisväärne edumaa
põhjaeesti keele ees. Näiteks tartumurdelise kirjakeele rajaja, Vigala, Tartu ja
Sangaste kirikuõpetaja Joachim Rossihniuse (Rossiniuse) lõunaeestikeelsed
katekismus, evangeeliumid ja epistlid ilmusid 1632. aastal, Põhja-Eesti
vaimuliku Heinrich Stahli põhjaeestikeelsed kodu- ja käsiraamat ning eesti keele
grammatika aga 1637. aastal. Adrian Virginiuse lõunaeesti keelde tõlgitud
"Wastne Testament" nägi ilmavalgust 1686. aastal, kirikuõpetaja Johann Hornungi
põhjaeestikeelne "Uus Testament" 1715. aastal (mis küll oli tõlgitud juba 1688.
aastal). Tallinna (põhja) ja Tartu (lõuna) keeled olid võrdses seisus ka
ilmaliku kirjanduse osas.

Põhja-Eesti keskosa murdel põhineva kirjakeele rajajaiks peetakse Stahli ja
Hornungit, ent kindla võidu kindlustas sellele 1739. aastal põhjaeesti murdel
(kesk- ja lääne-eestiliste sugemetega) põhinev Jüri kirikuõpetaja Anton Thor
Helle piibli esimene tõlge. Seejärel suurenes ka tallinnakeelse vaimuliku ja
ilmaliku kirjanduse levik.

Lõunaeesti keele lõpliku alistumise päevaks ja kohaks peetakse 30. maid 1908,
kui toimus keelekorralduse koosolek ehk Tapa keelekonverentsi. Lõunaeesti keel
tõrjuti seejärel nn kultuursest kõnepruugist ja trükist välja ning see jäi
pikaks ajaks põlu alla. Võrukeelseid lapsi narriti koolides veel 1970. aastail.

21. sajandi alguseks on kodukeelena ja taastärkava kultuurkeelena jäänud püsima
vaid võru (võro) keel (ligi 75 000 kõnelejat) ja kodukeelena setu (seto) keel
(üle 12 000 kõneleja). Tartu ja mulgi keele valdamine on muutunud haruldaseks,
kuid 2011. aasta rahvaloenduse andmetel oli siiski üle 9000 mulgi keele ja 4000
tartu keele oskaja.

Alates 1990. aastatest on peamiselt Võrumaalt pärit aktivistid, aga ka mitmed
setud ja mulgid oma keele kaitseks välja astunud ja olnud seisukohal, et
lõunaeesti murrete asemel tuleks kasutada mõistet lõunaeesti keel või vastavalt
eraldi võru (võro), tartu (tarto), setu (seto) ja mulgi keel. On tehtud
jõupingutusi lõunaeesti keelte säilitamiseks, arendamiseks ja tunnustamiseks
piirkonnakeeltena. Võru, setu ja mulgi keele ja kultuuri kaitseks ja
arendamiseks on loodud eraldi instituudid (Võru Instituut, Seto Instituut, Mulgi
Kultuuri Instituut). Võru kirjakeeles antakse välja ajalehte Uma Leht,
ilukirjandust, sõnaraamatuid ja õpikuid ning toimib ka Vikipeedia võrukeelne
versioon. Omakeelseid raamatuid ja läbinisti omakeelne ajaleht on ka setudel
(ajaleht "Setomaa") ja mulkidel ("Üitsainus Mulgimaa").

Eesti keel on 2015. aasta seisuga 0,1% Interneti veebisaitide sisukeeleks,
millega ta on Internetis levikult 38. keel.

Eesti kirjakeel on eesti keele normeeritud allkeel. Seda normeerib
õigekeelsussõnaraamat (ÕS), mida Eesti valitsuse ülesandel koostab Eesti Keele
Instituut.

Eesti Keele Kaitse Ühing on nimetanud reeglistatust kirjakeele tugevuse aluseks
ja kutsutud üles rakendama meetmeid kirjakeele kaitsmiseks. Samas on seda ka
kritiseeritud ning näiteks Jaan Kaplinski on väitnud, et "ilusti, hästi saab
rääkida keelt vaid siis, kui ei mõelda reeglitele, vaid räägitakse tõepoolest
oma keelt, nii nagu tahetakse".

Tiit Hennoste on välja toonud, et eesti keel on neti- ja kõnekeele tasemel
mõlemad väga kirjakeelsed.



https://et.wikipedia.org/wiki/Zlatan_Ibrahimovi%C4%87

Zlatan Ibrahimović (sündinud 3. oktoobril 1981 Malmös) on Rootsi jalgpallur,
ründaja, kes mängib Manchester Unitedi eest.

Ta on oma karjääri jooksul esindanud veel selliseid klubisid nagu Malmö, Ajax,
Juventus, Inter Milan, Barcelona, AC Milan ja Paris Saint-Germain.

Ibrahimović esindas aastatel 2001–2016 Rootsi jalgpallikoondist 116 korda ja lõi
62 väravat, see teeb temast koondise läbi aegade parima väravaküti.

Ibrahimović tuli läbi Malmö noortetasemte, ning sõlmis 1996. aastal klubiga
esimese profilepingu.

Põhimeeskonna eest hakkas ta mängima alles 1999. Esimesel aastal Malmöga jäädi
liigas 13. kohale ja kukuti Rootsi kõrgliigast välja, kuid järgmisel aastal
suudeti kõrgeimale tasemele naasta.

Alguses pidi ta suurema osa ajast pingi peal veetma, kuid Ronald Koemani
juhendamise all sai temast alates 2001. aasta novembrist regulaarne
põhikoosseisu liige.

2004. aasta suvel sattus Ibrahimović konflikti klubikaaslase Rafael van der
Vaartiga.

2004. aasta suvise üleminekuakna lõpus liitus Zlatan Torino Juventusega . Klubi
maksis Ibrahimovići eest Ajaxile 16 miljonit eurot.

Interis lõi ta kolme aasta jooksul 88 mängus 57 väravat. Ta võitis hooaegadel
2006–07, 2007–08 ja 2008–09 Serie A.

Aastatel 2009–2010 mängis Zlatan Barcelonas. Katalaanid vahetasid ta Samuel
Eto'o vastu ja maksid Interile veel lisaks 59 miljoni naela.

Ibrahimović võitis esimesel hooajal klubiga Hispaania superkarika, Euroopa
superkarika ja jalgpalliklubide maailmameistrivõistlused. 2009–10 hooajal tuli
ta Blaugranaga ka Hispaania meistriks.

2011. aasta augustis Hispaania superkarikafinaalis Sevilla vastu löödud värav
jäi Ibrahimovići viimaseks klubi särgis.

2016. aasta suvel lõppes Ibrahimovići leping Paris Saint-Germain-iga, ja ta
sõlmis lepingu Inglise kõrgliiga klubiga Manchester United.

5. veebruaril tõusis Zlatan 35-aastasena ja 125 päeva vanusena Leicester City
vastu löödud väravaga vanimaks mängijaks, kes on suutnud ühes Premier League'i
hooajas lüüa vähemalt 15 väravat.

Rootsi jallgpallikoondises debüteeris Ibrahimović 31. jaanuaril 2001 Fääri
saarte vastu, mäng lõppes 0:0 viigiga.

14. novembril 2012 lõi ta sõpruskohtumises Inglismaaga neli väravat, mis tõid
Rootsile 4:2 võidu. Ühe väravatest lõi Ibrahimović käärlöögist, ta võitis selle
eest FIFA Puskási auhinna.

2014. aastal lõi ta Eesti vastu kaks väravat, ning tõusis koondise läbi aegade
parimaks väravakütiks.

Ibrahimović lõpetas koondisekarjääri pärast 2016. aasta Euroopa
meistrivõistlusi. Ta esindas Rootsit kokku 116 mängus ja lõi 62 väravat.

Zlatan Ibrahimovići vanemad on immigrandid endise Jugoslaavia aladelt. Tema isa
on pärit Bosnia ja Hertsegoviinast ning ema Horvaatiast.

Ta kasvas üles Malmö äärelinnas Rosengårdis ning on saanud 9-klassilise
põhihariduse.



https://et.wikipedia.org/wiki/Norra

Norra põhiosa asub Skandinaavia poolsaare lääne- ja põhjaosas ning paljudel
rannikulähedastel saartel. Riik asetseb Rootsist läänes ja loodes, põhjaosas
omab lisaks maapiiri Venemaaga (idas) ja Soomega (idas ja lõunas). Kujult on
territoorium pikaksvenitatud ja kitsas, tugevalt liigestatud rannajoonega, mida
iseloomustavad kuulsad fjordid. Maa asub Atlandi ookeani põhjaosa ääres,
piirnedes Skagerraki, Põhjamere, Norra mere ja Barentsi merega. Norra põhiosa
pindala on 323 782 km².

Peale selle hõlmab Norra Kuningriik ka loodes asuvat Islandi vetega piirnevat
saart Jan Mayenit, mis halduslikult kuulub Norra põhiossa, ja Põhja-Jäämeres
asuvat Svalbardi, mille staatus on reguleeritud rahvusvahelise Svalbardi
lepinguga. Norra Kuningriigi pindala koos Jan Mayeni ja Svalbardiga on 385 199
km².

Bouvet' saar Atlandi ookeani lõunaosas on Norra sõltlasala ega ole Norra
Kuningriigi osa. Norra peab oma sõltlasaladeks ka Antarktika alasid Peeter I
saart Vaikse ookeani lõunaosas Lõuna-Jäämeres ja Kuninganna Maudi maad
Antarktisel, kuid Norra nõue nendele on Antarktika lepinguga tähtajatult
külmutatud ning nende kuuluvus Norrale on rahvusvaheliselt tunnustamata.

Vanad Karmøyst põhja poole purjetamise juhised räägivad "põhjateest" (vanapõhja
Norðrvegr), millest enamiku uurijate arvates tulebki Norra nimi. Hiljem kandus
põhjatee nimi üle sellest ida pool olevale maismaale ja lõpuks ka Østlandetile.

Norra põhiosa asub Skandinaavia poolsaarel Rootsist lääne pool (põhjaosa loode
pool) ning selle põhjaosal on maapiir ka Venemaaga (idas) ja Soomega (idas ja
lõunas). Maa asub Atlandi ookeani põhjaosa ääres, piirnedes kagus Skagerraki,
läänes ja edelas Põhjamere, loodes Norra mere ja kirdes Barentsi merega.

Norra põhiosa asetseb kitsa ribana Skandinaavia poolsaare looderannikul.
Selliseid pindala ja rahvaarvu kohta kitsa kujuga maid on maailmas vähe.

Norra põhiosa pindala on 323 782 km², millega ta on maailma maade seas 67. kohal
või 60. kohal[viide?]. Sellest hõlmavad 6% siseveed. Norra põhiosa on Euroopa
maade seas pindalalt 8. kohal.

Norra Kuningriigi pindala koos Jan Mayeni ja Svalbardiga on 385 199 km² või 385
230 km². Sellega on ta Euroopa riikide seas pindalalt 6. kohal.

Norra (ja ühtlasi Euroopa) mandriosa põhjapoolseim punkt on Nordkinn ehk
Kinnarodden Finnmargis (71°08'02" N). Norra põhiosa põhjapoolseim punkt on skäär
Magerøya saarel asuva Knivskjellodden põhjaotsa juures (71°11'09" N). Norra
Kuningriigi põhjapoolseim punkt on Rossøya saarel Kirdemaast põhjas (80°49'44"
N).

Norra mandriosa lõunapoolseim punkt on Lindesnesi poolsaare otsas paiknev neem
Lindesnesi vallas Vest-Agderis (57°58'46" N). Norra põhiosa ja ühtlasi Norra
Kuningriigi lõunapoolseim punkt on Pyseni skäär Mandali vallas (57°57'31" N).

Norra mandriosa läänepoolseim punkt on Vardetangen Lindåsi poolsaarel
Hordalandis Austrheimi vallas (4°56'43" E). Norra põhiosa läänepoolseim punkt on
Holmebåen Utværi tuletornist edelas (4°29'57" E). Norra Kuningriigi
läänepoolseim punkt on Høybergodden Jan Mayenil (9°04'39" W).

Norra mandriosa idapoolseim punkt on Kibergneset Finnmargis Vardø vallas
(31°03'52" E). Norra põhiosa idapoolseim punkt on Hornøya Vardø vallas
(31°10'07" E). Norra Kuningriigi idapoolseim punkt on Kræmerpynten Kvitøya
saarel Svalbard (33°30'59" E).

Kaugus Nordkinnist Lindesnesini on 1748 km või 1752 km. Teineteisest kaugeimad
punktid Norra mandril on Lista ja Kavringen (väike neem Vardøst põhja pool).
Nendevaheline kaugus on 1790 km.

Norra põhiosa vähimaks laiuseks peetakse traditsiooniliselt 6,3 km Hellemobotni
juures Tysfjordi vallas Nordlandis. Finnmargi idaosas Sør-Varangeri vallas on
siiski väiksemad vahemaad merest Venemaa piirini, nimelt Bøkfjordenist Elvenesi
juurest, Jarfjordenist Jarfjordbotni juurest ja Langfjordenist Boris Glebi
juurest (vastavalt 1,5 või 1,6, 2,6 ja 5,8 km). Sadamalinn Narvik asetseb vaid 8
km kaugusel Rootsi piirist.

Norra põhiosa piirneb Rootsi (1619 km), Soome (727 km) ja Venemaaga (196 km).
Maapiiri kogupikkus on 2542 km. Piir Venemaa ja Soomega asetseb arktilises
Põhjas. Piir Rootsiga ulatub Lapimaalt põhjas Skagerrakini lõunas.

Venemaal ja Norral olid aastaid lahkarvamused Barentsi meres asuvate
territoriaalvete vahelise piiri suhtes ning mõlema riigi hallatud mereala
nimetati Halliks tsooniks. 27. aprillil 2010 kirjutati Venemaa presidendi Dmitri
Medvedevi Norra-visiidi ajal alla kahe riigi vahelisele lepingule, mis näeb ette
piiritüli lahendamise. 15. septembril 2010 kirjutasid Venemaa välisminister
Sergei Lavrov ja Norra välisminister Jonas Gahr Støre Murmanskis alla lepingule,
mis määras kindlaks kahe riigi vahelise piiri Barentsi merel ja Põhja-Jäämerel.
Piir otsustati tõmmata keskjoone (Norra seisukoht) ja sektorijoone (Venemaa
seisukoht) vahele. Vaidlusalane 176 000 km² suurune ala jagati kaheks enam-vähem
võrdseks osaks.

Rannajoon on kõiki saari arvestades 83 281 km pikk (ilma saarteta 25 148 km,
saarte rannajoon 58 133 km) ning seda iseloomustavad sügavad kitsad lahed, mida
nimetatakse fjordideks, samuti suur hulk saari ja saarestikke. Kui fjorde ja
muid lahti mitte arvestada, on rannajoone pikkus 2650 km või 2532 km.

Geirangerfjorden ja Nærøyfjorden kuuluvad alates 2005. aastast UNESCO
maailmapärandi nimistusse.

Registreeritud saari on 239 057. Tuntumad saarterühmad on Lofoodid ja
Vesterålen.

Vega saared Norra keskosas Nordlandi maakonnas kuuluvad alates 2004. aastast
UNESCO maailmapärandi nimistusse.

Norra on väga mägine. Ta moodustab suure mägismaa. Iseloomulikud on mäeahelikud
ja fjeldideks nimetatavad platood (näiteks Hardangervidda). Norra idaosas on
suured orud. Paljudes kohtades on mäed ümarad ja maastik kujutab endast suurt
lainjat lavamaad, kus orud ja lahed ei anna tooni.

Norra kõrgeim tipp on Galdhøpiggen (2469 m) Jotunheimenis, kus on kogu
Skandinaavia kõrgeimad tipud. Varem oli kõrgeim tipp Glittertind, kuid selle
liustikumüts on praeguseks nii palju sulanud, et mäe kõrgus on 2464 m. Üle 2300
kõrgusi mäetippe on 26.

Jäätumine ja muud loodusjõud kulutasid pinna ning tekitasid paksud liivakivi-,
konglomeraadi- ja lubjakivisetted (sparagmiit). Tekkisid ka suuresti erodeerunud
peneplaanid. Nendest on tekkinud muu hulgas Lõuna-Norras asetsev Hardangeri
platoo 900 m kõrgusel merepinnast, Euroopa suurim mägiplatoo (11 900 km),
Põhja-Norras suurema osa Finnmargi maakonnast hõlmav Finnmarksvidda.

Kambriumist Silurini oli suurem osa territooriumist allpool merepinda. Sel ajal
tekkis 100–160 m paksune lubjakivi, kiltja savi, tahvelkilda ja konglomeraadi
kiht. Kaledoonia orogeneesi jätkuna tekkisid mäed.

Lääne suunas voolavad jõed olid väga erodeerivad. Mööda maakoore murdumisjooni
uuristasid nad sügavale rannikusse lõikuvaid kuristikke ja kanjoneid. Idas oli
kallak laugem ja kujunesid laiemad orud. Kvaternaari suure jääaja korduvate
jäätumiste vältel moodustas V-kujulistest orgudest laskuvate liustike toime
U-kujulised mereveesse uppunud fjordid Norra läänerannikul. Liustikud viisid
tohutud mulla-, kruusa- ja kivimassid praeguse Taani ja Põhja-Saksamaani välja.
Need materjalid lihvisid 40% Norra territooriumist paljanduva aluspõhja.

Norra lõunaotsast kulgeb põhja poole mäeahelike süsteem Langi mäed, mis eraldab
idas asetsevat Østlandeti läänes asetsevast Vestlandetist. Vestlandeti kitsal
rannikul on palju saari ning järskude nõlvadega kitsad fjordid lõikuvad sügavale
mägedesse. Erandiks on Jæreni tasandik Stavangerist lõunas. Ida poole suunduv
mäeahelik eraldab Østlandeti põhjaosa Trondheimi ümbrusest ehk Trøndelagist.
Põhja-Norra algab peaaegu Norra keskelt. Enamik sellest on põhjapolaarjoonest
põhjas. Suure osa sellest katavad mäed, mis ulatuvad ka arvukatele saartele.

Suur osa Norrast kuulub Kaledoonia orogeneesi piirkonda. Mesosoikumis eraldus
sellest fragment, mis paikneb põhja pool tinglikust joonest, mis kulgeb
Hardangerfjordeni suudmest läbi Mjøsa järve Rootsi piirini. Mäeahelik moodustus
siluri lõpus.

Sellest lõuna pool paiknev ala ja Finnmargi lõunaosa asetsevad eelkambriumi väga
kõvade kristalsete kivimitega (graniit ja muud moondekivimid) 1–2 miljardi aasta
vanusel Fennoskandia kilpFennoskandia kilbil. Eelkambriumi aluskorral on kohati
hilis-eelkambriumi settekivimid (650 miljonit aastat vanad ja vanemad) ja
kambrosiluri kihistused (542–416 miljonit aastat). Aluskord koosneb gneisist,
graniidist ja muudest arhaikumi ja paleosoikumi moodustistest.

Oslo fjordi piirkond on alang (Oslo alang või Oslo väli), üks väheseid kohti
Skandinaavias, kus kristalne kilp on kaetud ulatusliku nooremate moodustiste
kihiga.

Norra paikneb nõrga seismilisusega alal. Ta kujutab endast võrdlemisi stabiilset
ja rahulikku maakoore osa. Maakoore kerkimine kvaternaaris on
glatsioisostaatiline (maismaa taaskumerdumine pärast jääkuplist vabanemist). See
on toonud ja toob kaasa suuremaid ja väiksemaid pingeid, kuid kerkimine toimub
üldiselt sujuvalt. Lõuna-Norras ei ole kahel viimasel sajandil olnud ühtki
tähelepanuväärset maavärinat.

Maavaradest leidub Norras naftat, maagaasi, vase-, nikli-, raua-, tsingi-,
titaani-, tina- ja molübdeenimaaki ning kromiiti ja püriiti, samuti kivisütt.
Naftal on väga suur majanduslik tähtsus. Mineraalseid maavarasid ei ole
piisavalt.

Tähtis loodusressurss on ka hüdroenergia; umbes 99% elektrienergiast toodetakse
hüdroelektrijaamades.

Künkliku ja kõrge pinnamoe tõttu leidub Norras suhteliselt vähe viljakat
põllumajandusmaad.

Tähtis loodusvara on ka mets. Kuigi pinnamood raskendab ka metsamajandust, on
suur osa okasmetsadest majanduslikus kasutuses.

Norras lahutab Skandinaavia mäestik kitsast humiidset rannikuriba läänes
kontinentaalsema kliimaga idaosast.

Norra läänerannikul on laiuskraade arvestades väga mahe ja niiske kliima.
Põhjuseks on Golfi hoovus, mille haru Norra hoovus toob 4–5 miljonit tonni
sekundis suhteliselt sooja troopikast pärit vett. Rannik jääb seetõttu isegi
Finnmargis (sealhulgas Hammerfesti ja Kirkenesi sadam) enamasti kogu talveks
jäävabaks. Mere mahendav mõju, mis on tingitud hoovuse kohalt puhuvast soojast
meretuulest, annab tunda ka õhutemperatuurides, eriti talvel (umbes −5 °C kuni
+2 °C).

Mere kohalt tulnud niiskus sajab alla mägedest lääne pool. Nõnda on Bergeni linn
üks Euroopa vihmarikkamaid. Mägedest ida pool on sademeid väga vähe. Sademete
hulk kasvab lõuna poolt põhja poole. Kogu rannikuribal on see mais märgatavalt
väiksem kui sügisel.

Läänerannikul on aasta keskmine temperatuur 7 °C, mis on 30 °C võrra laiuskraadi
keskmisest kõrgem. Põhjapolaarjoonest põhja pool paiknevatel Lofootidel on
jaanuari keskmine temperatuur 24 °C maailma keskmisest kõrgem. See on üks
maailma suuremaid temperatuurianomaaliaid.

Ülekaalukalt pikim jõgi on 601 km pikkune Glåma, mis suubub Fredrikstadi lähedal
Oslo fjordi. Teised Lõuna-Norra suuremad jõed suubuvad merre Drammeni ja Skieni
lähedal. Teine pikk jõgi on Teno (360 km), mis voolab piki Soome piiri kirdesse.

Üle 1,5 hektari suurusi järvi on umbes 65 000. Ülekaalukalt suurim on Mjøsa 80
km Oslost põhjas.

Jostedalsbreen on Euroopa kõrgeim mandriliustik ja suurim liustik Norra põhiosas
(487 km²).

Jäävaheaegadel ujutas meri suured alad üle, sest jää oli maad tohutu raskusega
rõhunud. Piki praegust rannikut ning Oslo ja Trondheimi piirkonnas, mis tõusid
200 meetri kõrgusele merepinnast, settisid paksud savi-, aleuriidi- ja
liivakihid. Nende kunagiste rannikupiirkondade all leidub väga häid muldi.
Suurtel metsaaladel kaotas muld suure osa mineraalainetest, nii et tekkis halb
põllumaa.

Østlandeti sisemaal on talud suurte orgude nõlvadel. Orupõhjades on ainult
väljapestud mullasetted. Kõige saagikamad põllud on Jæreni tasandikul, kus on
head liustikutekkelised mullad, väga mahedad talved, pikad põlluharimishooajad
ja rikkalikult sademeid.

Lõuna-Norra mullakatte kujunemisel on küllaltki lühike ajalugu. Muldade noorus,
nappus ja kohati täielik puudumine tuleb sellest, et Kvaternaaris oli seal
valdav liustikukate, mis varem kujunenud mullakatte mehaaniliselt hävitas.
Sellepärast tuleb tänapäeva muldade kujunemise alguseks pidada liustiku
taganemise aega. Sel ajal ladestasid fluvioglatsiaalsed vood periglatsiaalses
vööndis materjali, mis sai tasandikualade mulla lähtekivimiks, eriti
Østlandetis, mis on kõige tasasem.

Teiselt poolt hakkasid mullad kujunema ka kõrgemate alade paljanduvatel
emakivimitel. Seal on lähtekivimiteks enamasti gneisid, gabro, lubjakivi, kildad
ja liivakivid.

Kõigi Norra muldade lähtekivimitele (välja arvatud lubjakividele) on iseloomulik
madal karbonaatsus, mille tõttu nad on vähearenenud ja väheviljakad.

Sageli ei lange taiga- ja segametsa piir kokku neile tsonaalselt vastavate leet-
ja pruunmuldade piiriga. See on seotud kliima vaheldumisega Euroopas Holotseeni
vältel. Seal, kus pruunmuldade areaal ulatub põhja ja on kaetud
taigataimestikuga, kasvasid varem soojematel perioodidel segametsad, ja
vastupidi.

Laiades liustikuorgudes kuni 850 m kõrgusel merepinnast Ida-Norras ja kuni 700 m
kõrgusel Trondheimi piirkonnas on valdavad paksud kuuse- ja männimetsad. Ka
kõige paksemates kuusemetsades leidub sammalt ja kanarbikku.

Kõige järsematelgi mäenõlvadel kasvab mitmekesiseid lehtpuid, sealhulgas kaske,
saart, pihlakat ja haaba. Kasevöönd on 900–1200 m kõrgusel merepinnast. Kõrgemal
on paju ja kääbuskase vöönd.

Suurimad metsad on Rootsi piiri ja Glåma jõe vahel Oslost idas. Østlandetist on
umbes pool metsaga kaetud. Seal on umbes pool Norra metsavarudest ja pool Norra
põllumaast.

Põhjapolaarjoonest põhja pool on kuuske vähe. Mänd kasvab peamiselt mitmekesise
taimestikuga sisemaaorgudes.

Igal pool on rikkalikult metsamarju, sealhulgas mustikaid, jõhvikaid ja
rabamurakaid.

Kvaternaari jooksul kattus Norra ala suurte liustikega vähemalt neli korda.
Jäävaheaegadel tõmbusid liustikud tagasi. Norrast on teada vaid üksikud seal
viimasel jäävaheajal või viimase jääaja interstadiaalsetel pehmematel
perioodidel, kui vähemalt orupõhjad olid jäävabad, elanud imetajate luutükke.
Varem elanud imetajate jäänused on jää hiljem minema kandnud või purustanud.

Leitud on 20 muskusveise või mammuti jäänust. Kuigi kindlasti on olnud ka
põhjapõtru ja teisi Arktika loomi, pole nende jälgi leitud. Mõned teised
maismaaloomad, sealhulgas mõned põrnikad, võisid jääajad Põhja- ja Lääne-Norra
jäävabadel rannaribadel üle elada, teised rändasid sisse, põhiliselt kagust.
Pärast viimast jääaega tulid esimesed sisserändavad maismaaloomad arvatavalt
Lõuna-Rootsi ja Taani alalt (Norra ja Taani vahel merd ei olnud). Hiljem võisid
mõned loomad tulla ka Soome kaudu Põhja-Norrasse.

Mageveekalade sisserännet idast piirasid ajutiselt soolase vee tõkked osas
praegusest Läänemerest. Järkjärguline maakerge pärast jää kadumist mõjutas
veekogusid ja tingis levikuvõimaluste ahenemise, eriti hiljem sisserännanutele.

Kõikjal Norras leidub põhjapõtru, ahme, lemminguid ja muid Arktika loomi, kuigi
lõuna pool elavad nad ainult mägedes.

Karu, hunt ja ilves olid 150 aastat tagasi tavalised, praegu aga leidub neid
vähestes kohtades, peamiselt põhjas.

Rebased, saarmad ja mõned kärplased on tavalised. Paljudes kohtades on mäkrasid
ja kopraid.

Enamik jõgesid ja järvi on kalarikkad, leidub ka forelli ja lõhet. Viimane elab
vähemalt 160 jões. Lõhepüüdjaid koguneb Norrasse kogu maailmast.

Lindude seas on palju rändlinde, kellest mõned talvituvad koguni Lõuna-Aafrikas.

Näiteks Ålesundis on väikesed kaljusaared peaaegu täielikult kaetud sadade ja
tuhandete pesitsevate lindudega.

Norra rannikult ja avamerest võib leida tuhandeid süvaveekorallide elupaiku.
Neist tuntuim on Lophelia pertusa.

1. jaanuaril 2006 oli Norra põhiosas 753 looduskaitseala kogupindalaga 3846 km²,
mis vastab 1,2 protsendile pindalast. Lisaks on Svalbardil 21 looduskaitseala,
mille kogupindala on 25 314 km² ehk 41,5% Svalbardi pindalast.

Norras on 36 rahvusparki, neist 7 Svalbardil. Norra põhiosas hõlmavad
rahvuspargid 22 000 km², Svalbardi rahvuspargid hõlmavad 14 500 km².

Norra on demokraatlik parlamentaarse valitsemissüsteemiga konstitutsiooniline
monarhia ja unitaarriik.

Riik on demokraatlik: võimu allikas on rahvas (võrdõiguslikud kodanikud) ja
selle legitiimsus pärineb rahvalt. Rahva võim väljendub eeskätt parlamendi
Stortingi, maavolikogude (fylkesting) ja vallavalitsuste valimistes.

Norra parlamendis, Stortingis on 169 liiget ja see koosneb kahest kojast –
Lagtingist ja Odelstingist.

Iga koda peab oma istungeid eraldi ja nimetab oma esimehe ja sekretäri. Kumbki
koda ei saa viia läbi istungit, kui sellest võtab osa alla poole koja
liikmetest. Kuid eelnõud, mis käsitlevad konstitutsiooni muutmist, võivad olla
võetud arutusele vaid vähemalt kahe kolmandiku Stortingi liikmete kohalolekul.
Pärast Stortingi istungjärgu avamist on peaministril ja teistel Riiginõukogu
liikmetel õigus võtta osa Stortingi mõlema koja istungitest võrdsete liikmetena,
kuid nad on hääleõiguseta ja neil on vaid lahtistel istungitel toimuvatest
aruteludest osavõtu õigus. Kinnistel istungitel võivad nad osaleda vaid siis,
kui neile on selleks vastavast kojast antud luba.

Peaaegu kõik seadused avaldatakse Kuninga nimel koos Norra Kuningriigi pitsatiga
järgmises vormis: "Meie, nimi ..., teatame, et meile oli esitatud Stortingi
otsus sellel teatud kuupäeval, milles on öeldud (järgneb otsus); selle tulemusel
me kiitsime selle heaks ja kinnitasime ning käesolevaga kiidame heaks ja
kinnitame juba seadusena isiklikult ja Kuningliku pitsati lisamisega".

Valitsuse moodustamisel on nõue, et enam kui pooled ministritest (praegu 19-st
10) on Norra kiriku liikmed. Luterlus on riigiusk.

Erinevalt naabermaadest Rootsist ja Soomest ei ole Norra astunud Euroopa Liitu,
kuid erinevalt nendest on ta NATO liige.

Maakonnad on jaotatud valdadeks ehk kommuunideks (kommune, mitmus kommuner,
uusnorra kommunar). Neid on 454.

Alates Venstre ja Høyre kujunemisest Stortingi fraktsioonidena on Norra
poliitika põhitegijad olnud parteid, kuigi Norra põhiseadus neid kaua
ignoreeris. Nende tähtsus on osalt tulenenud proportsionaalsest
valimissüsteemist, osalt olnud selle üks eeldusi. Parteid on olnud
märkimisväärselt stabiilsed: enamik Norra poliitikas praegu domineerivatest
parteidest on olnud Stortingis esindatud 1930. aastatest saadik, kuigi valijate
lojaalsus parteidele on vähenenud. Seda seletab võib-olla suhteliselt tugev
parteidistsipliin: Stortingi liikmed astuvad seal suhteliselt harva oma partei
vastu välja. Pärast Teist maailmasõda on Stortingis olnud esindatud 6–9 parteid.
Samad parteid, mis konkureerivad parlamenti, konkureerivad ka kohalikel
valimistel; see võib seletada parteiorganisatsiooni suhtelist tugevust.

Norra on ÜRO inimarengu indeksi poolest maailma riikide seas esikohal. Aastatel
2001–2006 oli Norra esikohal (arvestatud 1999–2004 andmete põhjal) ning 2007. ja
2008. aastal (andmed 2005. ja 2006. aasta seisuga) teisel kohal Islandi järel
(kuigi inimarengu indeks oli Islandil ja Norral praktiliselt sama – vastavalt
0,967 ja 0,968).

Norra rahvaarv on 5 051 275 (seisuga 1.01.2013). Sellega on ta Euroopa riikide
seas 28. kohal (Türgit arvestamata).

Norralaste kõrval, kes moodustavad 90–91% rahvastikust, on suurim põlisrahvas
saamid, keda on 30–40 tuhat. Põhja-Norras elab ka soome päritolu kveene.

Norras on märkimisväärsel hulgal immigrante muu hulgas Poolast, Pakistanist,
Vietnamist, Iraagist, Somaaliast ja Türgist. 2009. aastal oli Norras 303 000
välisriigi kodanikku ehk 6,3% elanikest.

Norra on arenenud majandusega riik. Traditsioonilised tegevusalad on olnud
kalapüük ja metsandus. Pärast Teist maailmasõda on hoogsalt laienenud mäendus ja
tööstus. Majandus põhineb suuresti teenindusel, nafta- ja maagaasitootmisel ning
kerge- ja rasketööstusel.

Norra majandus kujutab endast segamajandust, milles on ühendatud vaba
turumajandus ja riigi sekkumine.

Norra on suhteliselt rikas loodusvarade poolest: nafta, hüdroenergia, kalavarud,
mets ja mitmesugused mineraalsed maavarad.

Tänu energia heale kättesaadavusele, suhteliselt soodsale asendile Lääne-Euroopa
turgude suhtes, ulatuslikule industrialiseeritusele, poliitilisele stabiilsusele
ja kõrgele haridustasemele on Norra kujunenud heaoluriigiks, mis on üks maailma
jõukamaid. Riik on suuresti sõltuv nafta- ja kalahindadest rahvusvahelistel
turgudel.

Aastal 2004 moodustasid nafta ja maagaas 50% ekspordist. Vaid Saudi Araabia ja
Venemaa ekspordivad enam naftat kui Norra.

Norra otsustas mitte liituda Euroopa Liiduga referendumitel aastal 1972 ja
novembris 1994.

Aastal 2000 müüs valitsus ühe kolmandiku varem täielikult riigi omanduses olnud
firmast Statoil. Majanduskasv oli 0,8% aastal 1999, 2,7% aastal 2000 ja 1,3%
aastal 2001. Pärast majanduskasvu pidurdumist aastatel 2002 ja 2003 hakkas 2004.
aastal majandus taas kiiremini arenema. 2009. aastal langes majandus 1,4% ja
aastal 2010 taas 1,5% tõusis.

Viimased uuringud on leidnud, et Norra naftavarude all peitub suuri koguseid
kivisütt. Sütt on praegu võimatu kaevandada, aga sellega võidakse hakata
tegelema tulevikus.

Norra on traditsiooniline mereriik. Tuhatkond aastat tagasi jõudsid Norra
viikingitest meresõitjad Suurbritannia saare, Islandi, Gröönimaa ja isegi
Põhja-Ameerika mandrini. Kalapüük, laevaehitus ja laevandus on etendanud Norra
majanduses tähtsat osa. Kuigi laevanduse osatähtsus on tasapisi langenud, on
Norral suur kaubalaevastik.

Peamiselt tänu nafta ja maagaasi ekspordile on Norra väliskaubandusbilanss
alates 1990. aastast olnud positiivne. Aastal 2008 oli väliskaubanduse ülejääk
466 miljardit krooni.

Aastal 2008 oli Norra kaupade ja teenuste ekspordi kogumaht 1196 miljardit norra
krooni, sellest 928,6 miljardit krooni moodustas kaupade eksport. Toornafta,
kütuste ja elektrienergia eksport moodustas kaupade ekspordist umbes 63%.

Norra ekspordib toornaftat umbes 100 miljonit tonni ja maagaasi umbes 85
miljardit m³ aastas. Muud suuremad kaubagrupid ekspordis on värvilised metallid
(peamiselt alumiinium ja nikkel), kalatooted, töödeldud nafta- ja gaasitooted
ning mitmesugused masinad ja seadmed.

Teenuste ekspordis on tähtsamad valdkonnad laevandus, finantsteenused, turism ja
naftapuurimine.

Norra suuremad ekspordipartnerid on Suurbritannia, Saksamaa, Holland,
Prantsusmaa, Rootsi ja USA.

Norra eksportis 2007. aastal Eestisse kaupu umbes 700 miljoni Norra krooni eest.

Aastal 2008 oli Norra kaupade ja teenuste impordi kogumaht 731,4 miljardit Norra
krooni, sealhulgas kaupade impordimaht umbes 511,8 miljardit krooni.

Norra impordib peamiselt mootorsõidukeid, masinaid, seadmeid, metallitooteid,
metallimaake ja vanametalli.

Norra suuremad impordipartnerid on Rootsi, Saksamaa, Suurbritannia, Taani, Hiina
ja USA.

Norra importis 2007. aastal Eestist kaupu umbes 2,5 miljardi Norra krooni
väärtuses.

Norra on üks maailma suurimatest kalapüügi- ja kalakasvatusriikidest. Norra
kalapüügitsoon ulatub Atlandi ookeani lääneosas Newfoundlandini. Kalapüügi maht
Norra vetes on ajaloo jooksul varieerunud, peamiselt ülepüügi ja looduslike
kalavarude kõikumise tõttu. Pärast madalseisu 1990. aastatel on kalapüügi maht
kahekordistunud. Samal ajal on kalurite ja kalapüügialuste arv langenud rohkem
kui kolmandiku võrra. Tänapäeval nimetab oma peamise tegevusalana kalapüügi üle
10 600 inimese, kuna 1950. aastatel oli vastav arv üle 68 000. Püütakse
peamiselt turska, heeringat, kiltturska, makrelli ja krevette.

Viimase 20 aasta jooksul on arenenud kalade, eelkõige lõhe ja forelli, kasvatus
akvakultuuris. Kalakasvandusi hakati rohkem looma 1980. aastate alguses.
Tänapäeval moodustab lõhe 85% kogu Norra kalakasvatuse müügimahust. Teine tähtis
kalaliik on vikerforell.

Norras on väga pikk vaalapüügi traditsioon, kuid pärast kaubandusliku vaalapüügi
keeldu 1986. aastal on vaalapüük tunduvalt vähenenud, kuid mitte lõppenud
hoolimata Rahvusvahelise Vaalapüügikomisjoni ja Euroopa Liidu kriitikast.
Püütakse vaid kääbusvaala, mis ei ole ohustatud liik. 2007. aastal oli
vaalapüügilimiit 1052 isendit, püüti 592 vaala.

Norra suurimad üleriigilised päevalehed on Verdens Gang, Aftenposten ja
Dagbladet. Suurimad regionaalsed päevalehed on Bergens Tidende, Stavanger
Aftenblad ja Adresseavisen. Suurim majandusleht on Dagens Næringsliv.

Riiklikul ringhäälingul NRK on kolm telekanalit: NRK1, NRK2 ja NRK3 ning
lastekanal NRK Super. Suurimad eratelekanalid on TV 2 ja TVNorge.

Vanim kõrgkool on 1750 asutatud sõjaväeakadeemia Krigsskolen. Vanim ja suurim
ülikool on 1811 rajatud Oslo Ülikool. 1946 avati Bergeni Ülikool ja 1972 Tromsø
Ülikool. Hiljem on ülikooliks saanud Stavangeri Ülikool (2005), Agderi Ülikool
(2007).

Norra oli juba 19. sajandil üldise kirjaoskusega maa, praeguseks on kirjaoskuse
tase peaaegu 100%.

Norra kaitseväkke kuulub 23 000 inimest, sealhulgas teenindav personal.
Mobilisatsiooni korral võib see tõusta umbes 83 000 sõjaväelaseni. Igal aastal
on sõjaväes umbes 10 000 kutsealust. Sõjaväeteenistus on kohustuslik kõigile
18-aastaseks saanud meestele ja kestab 6–12 kuud. Naistel on teenistus
vabatahtlik.

Kaitsevägi koosneb maaväest (Hæren), mereväest (Sjøforsvaret), õhuväest
(Luftforsvaret) ja kodukaitsest (Heimevernet).

Norra oli kuni 1397. aastani eraldi kuningriik, seejärel oli ta koos Taani ja
Rootsiga Kalmari unioonis. Kui Rootsi 1521 unioonist lahkus, sai Norrast
sisuliselt Taani provints. Aastast 1814 oli Norra laialdase autonoomiaga ja oma
põhiseadusega riik, mille pea oli Rootsi kuningas. Aastal 1905 lahkus Norra
unioonist Rootsiga ja sai iseseisvaks kuningriigiks, mille esimene kuningas oli
Haakon VII.

Arheoloogiliste leidude põhjal võib järeldada, et peatselt pärast Weichseli
jäätumise mandrijää taandumist tekkis Norrasse inimasustus. Arvatakse, et
esimesed inimesed jõudsid Norra aladele 11 000 – 12 000 aastat tagasi.
Tõenäoliselt läksid nad läbi Jüütimaa ja Doggerlandi jäävabale Norra rannikule.
Nende kivist tööriistad lubavad oletada kuulumist Ahrensburgi kultuuri.
Ahrensburgi kultuuri esindajad pärinesid ilmselt Ukraina aladelt Dnepri äärest
ja asustasid hiljem alasid Kesk- ja Põhja-Euroopas (Poola, Saksamaa, Taani ja
mitme teise hilisema riigi alal). DNA-uuringud on näidanud tänapäeva norralaste
lähedast sugulust Põhja-Saksamaa elanikega.

Norra esiaja olulisimaks mälestiseks peetakse umbes 2500–6500 aasta vanuseid
Alta kaljujooniseid.

Viikingite ajal 8. sajandist 11. sajandini langesid praeguse Norra alad, mis
olid allunud väiksematele kuningriikidele, järk-järgult ühtse kuningavõimu alla.
Kuningas Harald Kaunisjuus alistas Norra edelaosa Hafrsfjordi lahingus umbes
880–885 ja rajas oma residentsi Avaldsnesi kuningatalu. Seda peetakse
traditsiooniliselt Norra riikluse alguseks. Rahvastiku tuuma moodustas vabade
talupoegade seisus, kuid varanduslik kihistumine oli alanud. Harald Kaunisjuus
rakendas karme meetmeid tekkivate kohalike feodaalvõimude vastu, sundis neid oma
ülemvõimu tunnistama ning laskis maa maksustada. Feodaalisandad seisid sellele
survele vastu. Nad lahkusid maalt ning rajasid Islandil ja mujal uusasundusi.

Kuni 11. sajandini tegid Norra viikingid pikki rööv- ja kaubaretki, mis ulatusid
Gröönimaa, Põhja-Ameerika ranniku, Lääne-Prantsusmaa ja Vahemereni.

Østlandet läks kuningavõimu kontrolli alla 11. sajandi keskpaigas. Samal ajal
suri välja Norra põhjaosa valitsenud Lade jarlide suguvõsa.

Pärast Harald Kaunisjuukse surma lagunes Norra väikekuningriikideks, mille
kuningas Olav Tryggvason taasühendas. Aastal 995 rajas kuningas Olav Tryggvason
Mosterile Norra esimese kiriku (Mosteri vana kirik) ja hakkas maad vägivaldselt
ristiusustama. Ta suri Taani-vastases sõjakäigus Svolderi merelahingus 1000.
aastal.

Kuningavõim sai nüüd toetuda kogu maad hõlmavale kirjaoskajate
organisatsioonile, millel olid sidemed ladinakeelse Euroopa kultuuriga. Olav
Haraldsson edendas Norra feodaliseerumist. Juhtivad aadlisuguvõsad said erilised
eesõigused. Aastal 1027 Taani kuninga Knut Suure vastu ettevõetud sõjakäik
lõppes edutult. Aastal 1028 tegi Taani vasturünnaku ning paljud Norra aadlikud
alistusid Knutile, kuningas Olav pidi aga põgenema. Püüdes oma riiki tagasi
võita, langes ta Stiklestadi lahingus. Pärast seda sai kristlusest riigiusund.

11. sajandil oli arvukalt sisesõdasid. Kiriku võim tugevnes ja hakkas mõjutama
kuningavõimu. Aastal 1104 asutati Lundi peapiiskopkond ja Norra kirik vabanes
Bremeni peapiiskopkonna võimu alt. Pärast Sigurd Magnussoni surma 1130. aastal
sai alguse Norra kodusõda. Kuningavõimu kindlustas uuesti Sverre Sigurdssoni
suguvõsa. Aastal 1153 rajati Nidarosi peapiiskopkond.

Kuningas Håkon Håkonsson suutis pärast mõningaid segadusi Norrat
sisepoliitiliselt kindlustada ja oma võimu laiendada. Hansa Liiduga sõlmiti
leping. Alates 1236. aastast olid Bergenis alalised esindused. Norra põhjapiiri
(Finnmargi) piiritülid Aleksander Nevskiga lahendati 1252 lepinguga. Kindlustati
liitu Rootsiga. Head suhted olid ka Saksa-Rooma keisri Friedrich II-ga ja
Kastiilia kuninga Alfonsoga. Kuningas leppis ära varem sageli kuningale vastu
seisnud kirikuga, kusjuures kuningale jäid olulised õigused kuninga üle. Peale
selle vallutas Norra Gröönimaa ja valmistati ette Islandi võtmine Norra võimu
alla 1262–1263. 13. sajandi lõpus tegi kirik kõik, et oma positsiooni kuninga
suhtes tugevdada. Tüli lõppes kokkuleppega, millega kiriku sõltuvus kuningast
vähenes (1283). Norra katsed Hansa kaupmeeste eesõigusi Bergenis kitsendada ning
oma kaubandust arendada nurjusid. Aastal 1294 pidi kuningas koguni nõustuma
Hansa eesõiguste olulise laiendamisega. Aastal 1343 pärast norralaste kaotust
Kopenhaagenis sõjas taanlaste ja Hansa vastu tuli Norral neid eesõigusi taas
kinnitada. Håkon V surmaga suri Kaunisjuukse dünastia välja.

Mustal surmal, mis märatses 1348–1350, ja hilisematel epideemiatel olid
katastroofilised tagajärjed: suri umbes pool rahvast. Paljud hooned jäeti maha.
Endise rahvaarvu taastumine võttis mitu sajandit. Riigitulud olid järgneval
sajandil ligi 80% väiksemad; see oli Norrale suurem hoop kui Rootsile ja
Taanile. Norra aadelkond kahanes 600 suguvõsalt 200-le ning oli võrreldes
naabermaadega väikesearvuline. Musta surmaga kaotas aadel suure osa oma
majanduslikust baasist.

Norra kuningate dünastia ühendati 1319 Rootsi omaga ja 1380 Taani omaga ning
suri 1387 välja. Norra astus 1397 teiste Põhjamaadega Kalmari uniooni ning
pärast selle lagunemist 1450 jäi püsima unioon Taaniga. Aastast 1536 oli Norra
Taani vasallriik. Oldenburgi dünastia survel kaotati 1537 Riiginõukogu
(Riksrådet). Aastal 1537 kaotati reformatsiooni käigus Nidarosi peapiiskopkond
ning kiriku tulusid hakkas Kopenhaagenist valitsev kuningas kasutama oma õukonna
rahastamiseks.

434 aasta pikkust uniooni Taaniga nimetati 19. sajandil sageli 400-aastaseks
ööks, sest Norra oli uniooni nõrgem pool, mida valitseti Kopenhaagenist. Aastaid
1570–1721 iseloomustasid suured maksud ning pikad sõjad Taani-Norra ja Rootsi
vahel. Kalmari sõda kinnistas 1613 küll Põhja-Norra põhjaosa lõplikult Norrale,
kuid peaaegu kõik muud sõjad viisid territooriumi kaotamiseni. Pärast
Torstensoni sõda loovutati Brömsebro rahulepinguga 1645 Rootsile Jämtland ja
Härjedalen, 1658 Båhuslen. Aastal 1660 tegi kuningas riigipöörde, saatis Taani
Riiginõukogu laiali ning kehtestas absoluutse monarhia, mis kestis 1814.
aastani. Praegune Rootsi-Norra piir määrati kindlaks rahuajal 1751.

Taani-Norra kuningas Frederik VI astus liitu Napoleoniga ning jäi seetõttu
Napoleoni sõdades kaotajaks. Kieli rahuga 1814 loovutati Norra Rootsi kuningale
Karl XIV Johanile. Kevadel 1814, kui Rootsi väed olid lõuna pool sõjakäigul,
õnnestus Riigikogul (Riksforsamlingen) Eidsvollis välja töötada ja anda 17. mail
1814 liberaalne Norra põhiseadus, mis põhineb rahva suveräänsuse printsiibil.
Pärast lühikest sõda Rootsiga lepiti kokku personaalunioonis Rootsiga. Norra
kuninga suveräniteet Gröönimaa, Islandi ja Fääri saarte üle jäi Taani kuningale.
Norra sai 1814 oma pealinna (Christiania), valitsuse, armee, sõjalaevastiku,
seadused, valuuta, keskpanga ja parlamendi. Hääleõigus oli peaaegu pooltel
täisealistest meessoost elanikest. Ainult välispoliitikat juhtis ühine
Rootsi-Norra kuningas Rootsi välisministeeriumi kaudu.

19. sajandil juhtis Norrat mitteaadlikest ametnike eliit, kuid opositsiooni
organiseerumine tõi kaasa parteide kujunemise. Aastal 1884 otsustas Riigikohus
(Riksrett), et valitsus hakkab põhiseadust järgides olema Stortingi poolt
nimetatud komitee, mitte kuninga poliitika elluviija. Sellest sai aluse Norra
tänapäevane riigikord.

Norra kasvav rahulolematus uniooniga 19. sajandi lõpus viis Norra-Rootsi uniooni
katkestamiseni 1905 rahvahääletuse alusel. Norra valitsus pakkus Norra trooni
Taani printsile Carlile. Pärast uut rahvahääletust valis Storting ta kuningaks
ja ta võttis nimeks Haakon VII.

Alates 1905. aastast võeti kasutusele hüdroenergia. 1970. aastatel võeti
kasutusele nafta. See on riigi jõukust ja rahva heaolu märgatavalt suurendanud.
Norra on heaoluriik.

Esimeses maailmasõjas jäi Norra neutraalseks, kuid Norra laevaehitus etendas
sõjas suurt osa. Ka Teises maailmasõjas kuulutas Norra end neutraalseks, kuid
Saksamaa okupeeris Norra.

Aastal 1972 tühistas rahvahääletus Euroopa Ühendusega liitumise lepingu, 1994
hääletati Euroopa Liiduga ühinemise vastu. Norra on NATO liige.

Norrast on pärit maailmakuulsaid kirjanikke, sealhulgas Ludvig Holberg, Henrik
Ibsen, Bjørnstjerne Bjørnson ning Nobeli auhinna laureaadid Knut Hamsun ja
Sigrid Undset. Norrast on pärit ka ekspressionistlik kunstnik Edvard Munch ja
skulptor Gustav Vigeland ning helilooja Edvard Grieg. Tuntud on ka polaaruurijad
Roald Amundsen ja Fridtjof Nansen ning maailmarändurist etnoloog Thor Heyerdahl.

Norral on rikkalik kirjanduslik traditsioon, mis ulatub tagasi vanapõhja laulude
ja kuningasaagadeni, mille pani kirja Snorri Sturluson Islandil 13. sajandil.

Keskaegsetest teostest on tuntum dialoogivormis "Konungs skuggsjá", mis koostati
õpetuseks isa poolt kuningas Magnus Lagabøtele.

Taani-Norra ajal olid kuulsamad kirjamehed Petter Dass, kes kirjutas kirikulaule
ja luuletusi, millest tuntuim on Nordlandi poeetiline kirjeldus "Nordlands
Trompet", ja taani-norra näitekirjanik Ludvig Holberg, kes kirjutas ka romaani
"Nils Klims reise til den underjordiske verden".

19. sajand oli norra kirjanduse õitseaeg. Rahvusromantiline Henrik Wergeland ja
euroopalikum Johan Sebastian Welhaven olid kaks väljapaistvat luuletajat,
kellest kumbki pani aluse ise laadi traditsioonile. Henrik Ibsenit peetakse
üheks maailma suuremaks näitekirjanikuks ja suurimaks realistiks
näitekirjanduses. Teised tolle aja väljapaistvad kirjanikud olid Bjørnstjerne
Bjørnson, Alexander Kielland ja Jonas Liega said 19. sajandi lõpuks "neljaks
suureks". Tähtsad kirjanikud olid ka Arne Garborg ja Amalie Skram. Peter
Christen Asbjørnsen ja Jørgen Moes andsid välja norra rahvamuinasjutte, mis
esimest korda ilmusid 1840ndatel. Rahvamuinasjuttude rahvalikul keelel oli suur
tähtsus norra kirjakeele ja norra kirjanduse kujunemisel.

20. sajandi esimese poole mõjukamad kirjanikud olid Sigrid Undset ja Knut
Hamsun, kes mõlemad olid poliitiliselt konservatiivsed. Mõlemad on saanud Nobeli
kirjandusauhinna.

Teise maailmasõja järel oli norra kirjandus väga mitmekesine, ulatudes Jens
Bjørneboe ja Agnar Mykles kultuuriradikalismist Dag Solstadi vasakradikaalse
modernismini ja Erlend Loe naivismini. Tänapäeva autoritest on tuntud Jan
Kjærstad, Lars Saabye Christensen ja Erik Fosnes Hansen. Jon Fosse on Henrik
Ibseni kõrval mängituim norra näitekirjanik; 21. sajandi alguses oli ta Euroopa
mängituim nüüdiskirjanik. On ka populaarseid krimikirjanikke, kelle seas on
Gunnar Staalesen ja Anne Holt.

Algupärane norra maalikunst kujunes välja maastikumaalist 19. sajandi
alguskümnenditel. Varem olid Norras domineerinud Saksamaalt ja Hollandist
sisseveetud teosed ning Taani võimu mõjul valminu.

Algul loodi peamiselt maastikumaale, hiljem valdavalt impressionistlikke ja
realistlikke teoseid.

Norra popmuusika lipulaevadeks on sellised bändid ja esinejad nagu Röyksopp,
Turbonegro, Serena Maneesh, Sissel, Annie, Madrugada ja Jaga Jazzist.

Norra on olnud regulaarne osavõtja Eurovisiooni lauluvõistlustel ja korduvalt ka
esikohti saavutanud – Norra Eurovisiooni lauluvõistlusel.

Norras on teater suhteliselt uus kunstiliik. Vanim teater – Den Nationale Scene
– rajati 1850. aastal Bergenis. Esimene riiklik teater, Rahvusteater Oslos, avas
uksed peaaegu 50 aastat hiljem, aastal 1899. Põhjuseks võib olla asjaolu, et
teater on linlik kunstivorm, Norra aga oli ja on tänapäevalgi riik, kus on vähe
suuri linnu. Siiski kerkisid vähehaaval teisedki teatrimajad – kõigepealt
Trondheimis ja Stavangeris ning 1970. aastatest alates juba peaaegu igas Norra
osas.

Kaljujoonistel 1. aastatuhande teisest poolest eKr on motiive, mida on
tõlgendatud esiaegsete rituaalsete ja maagiliste tantsude kujutistena.

Külatants (bygdedans) on norra rahvatantsu kihistus, mis on välja kujunenud
vanemast paaristantsust. Seda mängitakse viiuli (hardingfele) saatel.

Põhilised tantsud on kolmeosalise taktimõõduga springar (Lääne-Norra) ja pols
(Ida-Norra) ning kaheosalise taktimõõduga gangar ja halling. Hardfele saatel
tantsitavad põhitantsud on springar, halling, gangar ja rull (vossarull). Pols'i
tantsitakse tavalise viiuli või lõõtspilli saatel. Springar tuli arvatavasti
enne 1600. aastast Saksamaalt või Austriast; oletatakse sugulust lendleriga.

Külatantsud on improvisatsioonilised. Neis vahelduvad üksik- ja paaristants.
Paarid liiguvad mööda ringi nagu valsis, mis jõudis Norrasse 19. sajandil.

19. sajandi lõpus olid külatantsud välja suremas, kuid Noregs ungdomslag,
Landslaget for Spelemenn jt organisatsioonid hakkasid neid kultiveerima.

Vanatantsud (gammeldans) jõudsid Norrasse 18. sajandi lõpust. Kõigepealt tuli
valss, siis hoppvals, skotsk, hamburger ja lõpuks reinlender. 19. sajandi lõpus
tulid polkamasurka, masurka ja Pariisi polka. Pärast 1950. aastat tuli Läti
polka.

20. sajandi esimese poole rahvatantsuliikumises tekkisid Fääri saarte eeskujul
laulutantsud.

20. sajandi esimesel poolel oli Norra balleti keskus Norra Rahvusteater. Tolle
aja tähtsamad nimed on Gyda Christensen ja Lillebil Ibsen.

Esimese kutselise balletiansambli lõid 1948 Gerd Kjølaas ja Briti päritolu
Louise Browne. Pärast mitut nimevahetust sai trupist 1958 loodud Den Norske
Opera osa. Balletitrupi kunstiliseks juhiks sai Harcourt Algernoff Austraaliast.
Klassika kõrvale toodi repertuaari kaasaegset koreograafiat (George Balanchine,
Antony Tudor, Birgit Cullberg, Glen Tetley). Norra uute koreograafide seas olid
Kjersti Alveberg ja Kari Blakstad. Trupi juhtide seas olid Sonja Arova ja Anne
Borg.

Aastatel 1990–2002 juhtis taanlane Dinna Bjørn truppi, mis pälvis rahvusvahelise
tunnustuse. Talle järgnes ballettmeistrina Espen Giljane. Alates 1992. aastast
kannab trupp nime Den Norske Nationalballet.

Moderntantsu harrastab Norras näiteks Nye Carte Blanche Bergenis. Sealsed
koreograafid on Ingun Bjørnsgaard ja Ina Christel Johannessen.

Esimeseks Norra mängufilmiks peetakse 5–6-minutilist draamafilmi "Fiskerlivets
farer", mis on kaduma läinud. Selle valmimisajaks peetakse 1907. aastat, kuigi
esilinastuse aeg pole teada.

Tummfilmi ajastul tehti kokku umbes 45 lühemat või pikemat mängufilmi. Üle
kolmandiku neist on kaduma läinud, sealhulgas peaaegu kõik enne 1920. aastat
valminud filmid.

Esimene helifilm oli Tancred Ibseni ja Einar Sisseneri "Den store barnedåpen"
(1931, Oskar Braateni raamatu järgi).

Alates 1980. aastatest on Norras valminud rahvusvahelist tähelepanu äratanud
filme. 2000. aastatel on toodetud 20 täispikka kinofilmi aastas. Aastal 2001
loodi Norsk Filmfond.

Norra kultuurimälestistest kuuluvad UNESCO maailmapärandi nimistusse Bryggeni
hansalinnaosa Bergenis (1979), Urnesi püstpalkkirik (1979), Rørosi
kaevandusasula (1980), Alta kaljujoonised (1985) ja Struve geodeetiline kaar (10
riigi ühispärand; 2005).

Norralased tähistavad 17. mail Norra põhiseaduspäeva. Kantakse rahvarõivaid ja
osaletakse (eriti lapsed) linnaparaadidel, mis leiavad aset üle kogu maa.

Norra keelel on kaks ametlikku kirjakeelt: bokmål ja nynorsk. Varem, kui Norra
oli ühinenud Taaniga, kasutati ka riksmåli. Tänapäeval kasutatakse nii meedias
kui ka kirjanduses rohkem bokmåli.



https://et.wikipedia.org/wiki/Male

Male on strateegiline lauamäng kahele mängijale, seda mängitakse nelinurksel 64
(8×8) ruuduga vahelduvate värvidega mängulaual. Mõlemad mängijad alustavad 16
malendiga ning eesmärk on matistada vastase kuningas.

Lisaks ilma ajata mängudele kasutatakse males ajakontrolli. Kui mängija aeg saab
otsa enne mängu lõppu, on mäng automaatselt kaotatud (välja arvatud juhul, kui
vastasel pole matistamiseks piisavalt malendeid). Mängude kestus võib ulatuda
mõnest minutist seitsme tunnini. Kiirmale on male, kus ühele poolele antakse
mängu jaoks 15–60 minutit, välkmale ajakontrollid on need, milles kõik käigud
tuleb sooritada vähem kui 15 minuti jooksul. Ajakontrolli, kus kummalgi poolel
on aega vähem kui 3 minutit, nimetatakse ka supervälkmaleks. Turniiridel
kasutatakse aja mõõtmiseks spetsiaalseid malekelli.

Males kasutatakse käikude ülesmärkimiseks enamasti algebralist notatsiooni, mis
on ainus notatsioon, mida FIDE tunnustab. Lühendatud algebralise notatsiooni
formaat on "malendi lühend – liin, kuhu malend liikus – rida, kuhu malend
liikus". Näiteks tähendab Lg5, et lipp käis g-liinile, 5. reale (väljale g5).
Malendite lühendid eestikeelses notatsioonis on nende algustähed: K – kuningas,
L – lipp, V – vanker, O – oda, R – ratsu. Etturikäigu tähistamiseks ei kasutata
tähte E, seega e4 tähendab, et ettur käis väljale e4. Kui kaks sama tüüpi
malendit saavad käia samale väljale, kasutatakse nende eristamiseks veel üht
tähte või numbrit, nt Rgf3 tähendab, et f3-le käis ratsu, mis asus g-liinil.
R5b6 tähendab, et b6-le käis ratsu, mis asus 5. real.

Löömise korral lisatakse malendi sihtvälja ette "x". Oxf3 tähendab, et oda lõi
malendi f3-l.

Etturi muundamisel lisatakse käigu taha malendi lühend, milleks ettur muundati
(nt e8L). Vangerdust tähistatakse märkidega 0-0 (lühike vangerdus) ja 0-0-0
(pikk vangerdus). Vastase kuninga tulistamist tähistatakse plussmärgiga. Mati
lühend on "#". 1-0 tähendab valge võitu, 0–1 tähendab musta võitu, ½–½ tähendab
viiki. Kui mängija pakub viiki, peab ta selle märkima (=).

Malekäikude kommenteerimisel kasutatakse kirjavahemärke. ! on hea käik, !! on
suurepärane, raskesti leitav käik, ? on halb käik, ?? on raske viga, !? on
tähelepanu vääriv käik, mis ei ole tingimata parim, ?! on kahtlane käik, mille
ümberlüket on raske leida.

Kuni 1981. aastani lubas FIDE kasutada ka kirjeldavat notatsiooni, millest on
levinumad inglise ja hispaania variant.

Kirimales ja eriti rahvusvahelistel võistlustel leiab kasutamist ICCF-i
numbriline notatsioon. Süsteem on välja pakutud sakslase J. W. D. Wildti poolt
ning on tuntud ka nimedega Kochi notatsioon või Venemaal (ja endises NSV Liidus)
ka kui Savenkovi notatsioon.

Maleseisude üleskirjutamisel on kasutusel Forsythi–Edwardsi notatsioon (FEN)
ning male960 jaoks selle arendused Shredder-FEN ja X-FEN.

Arvutiprogrammides kasutatakse standardselt ka inimesele loetavat PGN (inglise
keeles Portable Game Notation) formaati, mis tugineb standardsele algebralisele
notatsioonile ning mille uuematesse versioonidesse on standardselt sisse viidud
ka seisude kirjeldamine X-FEN-i kaudu.

Male strateegia seisneb pikaajaliste plaanide tegemises ja ellu viimises
(näiteks millistele väljadele vigurid paigutada). Malemängu taktika moodustab
osaliste probleemide edukas lahendamine. Taktikat ja strateegiat ei saa
täielikult eraldada, kuna paljud strateegilised eesmärgid saavutatakse
taktikaliste operatsioonide abil ja paljud taktikalised võimalused tekivad
eelneva strateegilise võitluse tagajärjel.

Malepartii jagatakse tavaliselt kolmeks osaks: avang (tavaliselt esimesed 10–25
käiku, mille jooksul malendid paigutatakse soodsatele positsioonidele ehk
arendatakse), keskmäng, kus toimuvad otsesed kokkupuuted vastase jõududega ja
lõppmäng, kus laual on vähe nuppe ja kuningate osa võitluses suureneb. Lõppmängu
iseloomustab veel see, et mängijate üheks peamiseks eesmärgiks on etturi
muundamine, mis sageli on otsustav.

Lihtsad ühe- või kahekäigulised taktikalised operatsioonid (ähvardused,
vahetused ja kahvlid) võivad moodustada kombinatsiooni (sunnitud käikudest
koosnevad järjestikused taktikalised operatsioonid). Taktikaliste operatsioonide
liigid on: sidumine, kahvel, äratõmbetuli, vahekäik, kõrvalejuhtimine, malendi
kriitilisele väljale juhtimine, kahing ja tulejoone sulgemine.

Malemängu strateegia koosneb pikaajaliste plaanide tegemisest ja ellu viimisest
ning seisu hindamisest malemängu üldiste printsiipide alusel. Seisu hindamisel
peavad mängijad arvesse võtma mitmeid faktoreid: laual olevate malendite
väärtus, olukord tsentris, etturistruktuur, kuninga ohutus ja kontroll tähtsate
väljade üle.

Teine tähtis faktor seisu hindamisel on etturistruktuur. Kuna etturi
liikumisvõime on teiste malenditega võrreldes piiratud, on etturite asetus
staatiline ning määrab kauaks seisu strateegilise iseloomu. Nõrkused
etturistruktuuris nagu isoleeritud etturid, kaksiketturid, kolmiketturid,
mahajäänud etturid ja augud püsivad sageli kaua. Etturistruktuuri nõrgestamine
pole üldiselt soovitatav, välja arvatud juhul, kui seda ei kompenseeri muud
tegurid.

Avanguks nimetatakse malepartii esimesi käike. Tihti kasutatavate avakäikude
järjestustel on olemas nimed, näiteks Hispaania avang ja Sitsiilia kaitse.
Erinevaid avanguid on mitukümmend, nende iseloom ulatub väga vaiksest (Réti
avang) väga agressiivseni (Läti gambiit). Mõnes avangus on parimad käigud
mõlemale poolele leitud 30. käiguni. Elukutselised maletajad kulutavad avangu
uurimisele aastaid ja teevad seda läbi terve karjääri, sest avanguteooria uueneb
pidevalt. Avangu uurimine sisaldab ka sellele järgneva keskmängu tüüpiliste
plaanide uurimist.

Kuna valged teevad esimese käigu, on enamiku mängijate arvates nendel sellega
väike eelis, sest see annab valgetele initsiatiivi. Mustade eesmärgiks on
valgete eelis neutraliseerida ja seis võrdsustada.

Teine tähtis probleem keskmängus on millal ja kuidas malendeid vahetada ehk
lihtsustada ning üle minna lõppmängu. Väikest materiaalset ülekaalu on võiduks
realiseerida võimalik ainult lõppmängus, seega peab tugevam pool valima sobiva
viisi lõppmängu minekuks. Tuleb arvestada, et kõik lõppmängud pole materiaalset
ülekaalu omavale poolele kasulikud. Näiteks ei ole lahkvärviliste odade
lõppmängus, kus ühel poolel on mustaväljaline ja teisel valgeväljaline oda,
mõnikord isegi kaheetturiline ülekaal võiduks piisav.

Lõppmänge klassifitseeritakse lauale jäänud malendite järgi. Elementaarsed
lõppmängud on lõppmängud, kus ühel poolel on ainult kuningas ja teisel poolel
kuningas ja üks või kaks vigurit, millega saab vastase kuninga matistada,
näiteks "kuningas ja lipp kuninga vastu". Keerulisemaid lõppmänge nimetatakse
laual olevate malendite (välja arvatud kuningas) järgi, näiteks "vanker ja ettur
vankri vastu" või "lipp vankri vastu".

Male on tõenäoliselt pärit India mängust tšaturangast, (sanskriti keeles "neli
väeliiki" – jalavägi, ratsavägi, elevandid ja sõjavankrid, mida vastavalt
esindasid nupud, mis arenesid välja tänapäeva male etturiks, ratsuks, odaks ja
vankriks) mis tekkis umbes 6. sajandil . Esimesed säilinud tõendid malest
pärinevad umbes 600. aastast India naabruses olnud Sassaniidide impeeriumi
aladelt, kus mängu tunti šatrangi nime all. Šatrangi mainitakse kolmes
keskpärsiakeelses tekstis. Pärast seda, kui moslemid 633–44 Pärsia vallutasid,
levis mäng islamimaailma, kus seda kutsuti šatrandžiks (shatranj). Hispaania
keeles sai shatranj-ist ajedrez, portugali keeles xadrez ja kreeka keeles
zatrikion, kuid muudes Euroopa keeltes hakati malet kutsuma pärsiakeelse sõna
shāh ("kuningas") järgi (näiteks ingliskeelsed sõnad chess ("male") ja check
("tuli").

Lääne-Euroopasse ja Venemaale jõudis mäng vähemalt kolme eri marsruudi kaudu.
Aastaks 1000 oli mäng levinud üle kogu Euroopa. Kuulus 13. sajandi käsikiri
"Libro de los juegos" kirjeldab šatrandži koos triktraki ja täringumänguga.
Teise teooria kohaselt on male eelkäija xiangqi ehk Hiina male, kuid see on
vaidlustatud.

13. sajandi alguses hakati Lõuna-Euroopas šatrandži reegleid muutma ja 1475.
aastaks meenutas mäng suures osas tänapäevast malet. Põhilised uuendused
toimusid Hispaanias ja Itaalias: etturitele anti võimalus liikuda oma esimesel
käigul kahe välja võrra ning võimalus lüüa etturit en passant; odad said
võimaluse liikuda mööda vaba diagonaali kuitahes kaugele (varem said nad liikuda
üksnes kahe välja võrra mööda diagonaali), kuid nad kaotasid võime hüpata üle
teiste malendite; lipp omandas võime liikuda kuitahes kaugele mistahes suunas,
nii et sellest sai kõige võimsam malend (varem sai ta liikuda ainult ühe välja
võrra diagonaalis). Täpselt fikseerimata olid veel vangerdamise reeglid ning
patiseisu tagajärg (viimases lepiti lõplikult kokku 19. sajandi alguses).

15. sajandil hakkasid ilmuma kirjutised sellest, kuidas malet mängida. 1497
avaldati Hispaania vaimuliku Luis Ramirez de Lucena Repetición de Amores y Arte
de Ajedrez ("Armastuse kordumine ja malemängu kunst"). Lucena ja hilisemad
meistrid nagu Pedro Damiano Portugalist, Giovanni Leonardo di Bona, Giulio
Cesare Polerio ja Giachino Greco Itaaliast ning Hispaania piiskop Ruy López de
Segura hakkasid uurima avangut ja analüüsima lihtsamaid lõppmänge.

18. sajandil muutus kandvaks jõuks males Prantsusmaa. Kaks kõige tähtsamat
Prantsuse meistrit olid helilooja ja muusik François-André Danican Philidor, kes
avastas etturite olulisuse strateegias ja hiljem Louis-Charles Mahé de La
Bourdonnais, kes 1834 võitis kuulsas matšide seerias Iiri meistrit Alexander
McDonnelli. Sel perioodil olid maleelu keskusteks kohvikud Euroopa suurlinnades,
näiteks Café de la Régence Pariisis ja Simpson's Divan Londonis.

19. sajandil arenes kiiresti organiseeritud maleharrastus. Loodi palju
maleklubisid, maleraamatuid ja -ajakirju. Linnade vahel toimusid kirimalematšid.
19. sajandi ajalehtedes olid tavalised maleülesanded; tuntumad ülesannete
koostajad olid Bernhard Horwitz, Josef Kling ja Samuel Loyd. Esimese ülevaatliku
maleteooria õpiku avaldas 1843 von der Lasa, see kandis nime "Handbuch des
Schachspiels" ("Malepiibel"). "Malepiibli" autorid olid Paul Bilguer ja von der
Lasa, kes lõpetas koostamise ajal surnud Bilgueri töö.

Tänapäevases mõistes esimene maleturniir peeti 1851 Londonis. Selle võitis
tollal suhteliselt tundmatu Saksa meister Adolf Anderssen. Andersseni hakati
pidama parimaks maletajaks maailmas ning tema leidlik ja energiliselt ründav
mängukäsitlus muutus sel perioodil tüüpiliseks, kuigi hiljem hakati seda pidama
strateegiliselt pealiskaudseks. Säravaid mänge nagu Andersseni "surematu partii"
ja "igihaljas partii" peeti malekunsti tipuks.

Kaks noorema põlvkonna mängijat, Paul Morphy (imelaps, kes võitis oma lühikese
tähelennu ajal (1857–1863) kõiki vastaseid peale Howard Stauntoni, kes keeldus
temaga mängimast) ja Wilhelm Steinitz viisid arusaama malemängust uuele
tasemele. Morphy edu tagas korrektse strateegia ja rünnakumängu ühendamine, ta
teadis intuitiivselt, kuidas rünnakut ette valmistada. Prahas sündinud Steinitz
kirjeldas, kuidas vältida nõrkusi enda seisus ja kuidas tekitada ja ära kasutada
nõrkusi vastase seisus. Steinitz oli esimene maletaja, kes analüüsis seisu
malelaual elementide haaval. Enne Steinitzit tõid mängijad oma lipu varakult
välja, ei arendanud täielikult oma malendeid ja üritasid kiiresti vastase
kuningat rünnata. Kaitsemängu tase oli nõrk ja mängijad ei koostanud
strateegilisi plaane. Lisaks oma saavutustele maleteoorias pani Steinitz aluse
maailmameistrivõistluste traditsioonile – Steinitzi võiduga lõppenud 1886. aasta
matši Saksa meistri Johannes Zukertorti vastu peetakse esimeseks ametlikuks male
maailmameistrivõistluseks. Steinitz kaotas tiitli 1894 palju nooremale Saksa
matemaatikule Emanuel Laskerile, kes oli maailmameister 27 aastat (seni pikim
tiitli hoidmise aeg).

Saksakeelsete maletajate domineerimise lõpetas Kuuba imelaps José Raúl
Capablanca (maailmameister 1921–1927), kes eelistas mängida lihtsaid seise ja
lõppmänge. Capablanca ei kaotanud aastani 1924 kaheksa aastat järjest mitte
ühtegi mängu. Pärast Capablancat sai maailmameistriks Venemaal sündinud
Prantsuse maletaja Aleksandr Alehhin, kes suri maailmameistrina 1946. Alehhin
kaotas 1935 maailmameistritiitli ajutiselt Max Euwele, kuid võitis selle kaks
aastat hiljem tagasi.

Kahe maailmasõja vahel uuendas maleteooriat nn. hüpermodernistide koolkond,
mille tuntumad esindajad on Aron Nimzowitsch ja Richard Réti. Hüpermodernistid
pooldasid tsentri kontrollimist vigurite, mitte etturite abil ja provotseerisid
vastaseid ettureid tsentrisse paigutama, et neid hiljem rünnata.

19. sajandi lõpus kasvas turniiride ja matšide arv kiiresti. Suurmeistri tiitel
tekkis väidetavalt 1914 kui Vene tsaar Nikolai II andis sellise nimetuse viiele
maletajale: Laskerile, Capablancale, Alehhinile, Tarraschile ja Marshallile.
Tiitliga autasustamise traditsiooni jätkas FIDE (Rahvusvaheline
Maleföderatsioon), mis rajati 1924 Pariisis. 1927 peeti esimesed naiste
maailmameistrivõistlused males, mille võitis Tšehhist pärit Inglise meister Vera
Menchik.

Pärast Alehhini surma 1946 tekkis vajadus uue maailmameistri selgitamiseks.
Selleks viis FIDE läbi tippmängijate turniiri. 1948. aasta male
maailmameistrivõistlused võitis Mihhail Botvinnik, millega algas Nõukogude Liidu
ülemvõim males. 1948. aastast kuni Nõukogude Liidu kokkuvarisemiseni oli ainult
üks maailmameister väljastpoolt Nõukogude Liitu – Robert Fischer (maailmameister
1972–1975). Botvinnik uuendas avanguteooriat: enne teda püüdles must võrdsusele,
kuid Botvinnik püüdis mängu algusest mustadega initsiatiivi haarata.

Pärast II maailmasõda toimusid muutused maailmameistrivõistluste süsteemis. FIDE
rajas uue kvalifikatsiooniturniiride ja -matšide süsteemi (eelnevalt otsustas
maailmameister, kellega ta tiitlimatši mängib ja väljakutsuja pidi ise
sponsoreid otsima). Maailma tugevaimad maletajad kvalifitseerusid automaatselt
tsoonidevahelisele turniirile, kus nad võistlesid tsooniturniiridelt edasi
pääsenud mängijatega. Tsoonidevahelise turniiri parimad pääsesid edasi
pretendentide turniirile, mis hiljem muudeti matšideseeriaks. Pretendentide
võistluse võitja sai õiguse mängida maailmameistriga tiitlimatš. Süsteemi üks
tsükkel kestis kolm aastat. Botvinnik võitis tiitli 1948 ja säilitas tiitli
viigiga lõppenud 1951. ja 1954. aasta matšidel. 1957 kaotas Botvinnik tiitli
lõppmänguspetsialistile Vassili Smõslovile, kuid võitis 1958 järelmatšis tiitli
tagasi. 1960 kaotas Botvinnik tiitli 23-aastasele Läti imelapsele, tugevale
taktikule Mihhail Talile, kuid võitis 1961 tiitli taaskordselt järelmatšiga
tagasi.

Pärast 1961. aasta matši ei andnud FIDE enam tiitli kaotanud maailmameistrile
õigust järelmatšile ja järgmine maailmameister, tugev kaitsemängija Tigran
Petrosjan Armeeniast hoidis tiitlit kaks tsüklit (1963–1969). Talle järgnes
universaalse mängustiiliga Boriss Spasski (maailmameister 1969–1972) Venemaalt.
Järgmisel maailmameistrimatšil 1972 (nn Sajandi matšil) oli esimest korda pärast
II maailmasõda väljakutsuja väljastpoolt Nõukogude Liitu: ameeriklane Robert
Fischer, kes võitis matši enneolematu ülekaaluga. Fischeri tugevaimaks küljeks
oli väga põhjalik avanguline ettevalmistus. 1975 keeldus Fischer Anatoli Karpovi
vastu tiitlit kaitsmast, kuna FIDE ei nõustunud tema nõuetega ning Karpov
omandas tiitli matšita. Karpov kaitses kaks korda edukalt oma tiitlit Viktor
Kortšnoi vastu ning oli 1970ndatel ja 1980ndate alguses maailma parim
turniirimängija. Karpovi valitsusaeg lõppes 1985, kui tiitli võitis Garri
Kasparov Aserbaidžaanist. 1984. ja 1990. aasta vahel mängisid Karpov ja Kasparov
viis maailmameistrimatši. Karpovil ei õnnestunud tiitlit tagasi võita. 1993 lõid
Kasparov ja Inglise suurmeister Nigel Short FIDEst lahku ja rajasid
Professionaalse Male Assotsiatsiooni (PCA). Sellest ajast kuni 2006. aastani oli
males kaks maailmameistritiitlit: PCA ehk klassikaline tiitel, mis järgis
Steinitzi ajast pärinevat traditsiooni, kus maailmameister mängib väljakutsujaga
tiitlimatši ja FIDE tiitel, mis otsustati FIDE uue formaadi järgi turniiriga.
Kasparov kaotas 2000 klassikalise tiitli Vladimir Kramnikule Venemaalt. Male MM
2006 ühendas kaks tiitlit. Kramnik võitis FIDE maailmameister Veselin Topalovit
ja sai üldtunnustatud maailmameistriks. Septembris 2007 kaotas Kramnik tiitli
India suurmeistrile Viswanathan Anandile, kes 2008 kaitses tiitlit edukalt
Kramniku vastu.

Tänapäeval on male organiseeritud spordiala. Rahvusvahelisel tasemel korraldab
malesporti FIDE (Fédération Internationale des Échecs). Enamikus maades on
riiklikud maleorganisatsioonid, mis omakorda on FIDE liikmed. FIDE on
Rahvusvahelise Olümpiakomitee liige, kuid male pole kunagi olnud olümpiamängude
osa. Olemas on eraldi riikidevahelised võistkondlikud maleolümpiad, mida
peetakse iga kahe aasta tagant.

Praegu on male maailmameister Magnus Carlsen Norrast. Naiste maailmameister on
Hou Yifan Hiinast. Kõrgeima reitinguga naine Judit Polgár pole naiste
maailmameistrivõistlustel osalenud ning eelistab võistelda tugevaimate meestega.

Lisaks maailmameistrivõistlused kuuluvad tähtsate individuaalsete võistluste
hulka veel juunioride maailmameistrivõistlused, Euroopa meistrivõistlused ja
riikide meistrivõistlused. Prestiižsed võistlused, kuhu pääseb ainult kutsetega,
on Linarese turniir Hispaanias, Dortmund Sparkassen Saksamaal ja Tata Steel
Hollandis.

Tähtsamad võistkondlikud võistlused on maleolümpia ja Euroopa võistkondlikud
malemeistrivõistlused. 2010 toimus Venemaal Hantõ-Mansiiskis 39. maleolümpia,
mille võitis Ukraina. Naiste arvestuses võitis Venemaa.

Peale nende mainekate ürituste toimub maailmas igal aastal erineval tasemel
tuhandeid turniire, matše ja festivale. Rahvusvaheline Mõttespordi Liit
tunnustab malet mõttespordina koos teiste oskusmängudega nagu bridž, go ja
Scrabble.

Kõiki tiitleid antakse nii meestele kui ka naistele. Olemas on eraldi tiitlid
naistele (näiteks naiste suurmeister ehk WGM). Alates aastast 1978, kui Nona
Gaprindašvili sai esimese naisena absoluutse suurmeistritiitli (GM), on see
tiitel antud paljudele naismaletajatele.

Rahvusvahelisi tiitleid antakse ka maleülesannete koostajatele ja lahendajatele
ning kirimaletajatele. Kohalikke tiitleid võivad anda ka riiklikud
organisatsioonid, näiteks kasutatakse USAs eksperdi tiitlit. Selliseid tiitleid
antakse tavaliselt edasijõudnud mängijatele, kes pole veel rahvusvahelist taset
saavutanud.

Maletajate järjestamiseks kasutavad FIDE, ICCF (Rahvusvaheline
Kirimaleföderatsioon) ja kohalikud organisatsioonid Elo reitingusüsteemi, mille
töötas välja Arpad Elo. Elo on statistiline mudel, milles mängija tulemus on
juhuslik suurus. FIDE hakkas Elo reitinguid kasutama 1970. Pikka aega oli
kõrgeima FIDE reitinguga (2851) oli FIDE 1999. aasta juuli ja 2000. aasta
jaanuari nimekirjas Garri Kasparov. Selle ületas norralane Magnus Carlsen, kelle
reiting tõusis 2014. aasta märtsis 2881 punktini. Kõige värskemas edetabelis
juhib ta reitinguga 2853.

Malepsühholoogia alane kirjandus on väga suure mahuga. Alfred Binet ja teised
näitasid, et malemängu oskus põhineb teadmusel ja verbaalsetel (mitte
visuaal-ruumilistel) võimetel. Adrian de Groot näitas oma doktoritöös, et
malemeistrid tajuvad kiiresti seisu tähtsaid elemente. De Grooti järgi on tajul,
mis on tekkinud aastatepikkuse harjutamise ja õppimisega suurem tähtsus, kui
oskusel arvata käike ette. De Groot näitas, et meistrid suudavad tegelikult
toimunud mängudest pärit seise peaaegu täiuslikult meelde jätta mõne sekundi
jooksul. Võime meelde jätta ei ole siiski peamine faktor, kuna meistrite ja
algajate tulemused olid võrdsed, kui neile näidati malelauale suvaliselt
asetatud malendeid. Pigem eristab tugevamaid mängijaid nõrgematest võime ära
tunda tüüpilisi mustreid.

Hilisemad uuringud on keskendunud malele kui vaimse treeningu vahendile, eri
tasemega maletajate ajukuvamisuuringutele, pimemalele, isiksuse ja intelligentsi
rollile malemängu oskuses, sugudevahelistele erinevustele ning töö ja talendi
vahekorrale. Ericsson ja ta kolleegid on väitnud, et males kõrgele tasemele
jõudmiseks piisab harjutamisest. Hiljutised uuringud näitavad, et peale
harjutamise on tähtsad ka muud tegurid. Näiteks on Gobet ja ta kolleegid
näidanud, et tugevamad maletajad alustavad nooremana, nende hulgas esineb rohkem
vasakukäelisi ja hilistalvel või varakevadel sündinuid.

Malemängul on variante, mida mängitakse teistsuguse lauaga, teistsuguste
nuppudega või teistsuguste reeglitega. Teadaolevalt on malel ligi kaks tuhat
varianti, nendest kõige levinumad xiangqi Hiinas ja shogi Jaapanis. Male
variantide hulka kuuluvad:



https://et.wikipedia.org/wiki/Hiina

Hiina (traditsioonilises hiina kirjas 中國; lihtsustatud hiina kirjas 中国;
pinyin'is Zhōngguó) on maa ja muistne tsivilisatsioonipiirkond Kaug-Idas, mis
alates 1949. aastast jaguneb Hiina Rahvavabariigi (vaata käesolevas artiklis
allpool; valitseb Mandri-Hiinat, Hongkongi ja Macaud) ning Hiina Vabariigi
(valitseb Taiwani ning mõningaid Fujiani ja Lõuna-Hiina mere saari) vahel.

Nime "Hiina" võidakse kasutada kas Päris-Hiina kohta või (tavalisemalt)
mõeldakse selle all maa-ala, mis lisaks Päris-Hiinale hõlmab ka Mandžuuriat,
Sise-Mongooliat, Tiibetit ja Xinjiangi (vaata Hiina haldusjaotus).
Ajakirjanduses mõistetakse "Hiina" all tavaliselt Hiina Rahvavabariiki (millest
on juttu käesolevas artiklis allpool) ja "Taiwani" all Hiina Vabariiki (millest
on juttu artiklis Taiwan).

Ajaloolised Hiina pealinnad on olnud põhiliselt idas. Kõige tuntumad on Nanjing,
Peking, Xi'an ja Luoyang. Poliitiliselt ühendatud ühtse keskvalitsusega Hiinas
on eril ajajärkudel ametlike riigikeeltena kasutatud hiina keelt, mongoli keelt
ja mandžu keelt.

Sõna "Hiina" pärineb tõenäoliselt Qini dünastia nimest. Enne Euroopasse jõudmist
käis see sõna Siiditeel läbi mitmest keelest. (Vaata ka: Hiina ajalugu, Hiina
maailma keeltes)

Hiina Rahvavabariik (lühendatult Hiina RV või Hiina; hiina keeles 中华人民共和国
(Zhōnghuá Rénmín Gònghéguó)) hõlmab suurema osa kultuurilisest, ajaloolisest ja
geograafilisest Hiinast (vaata käesolevas artiklis ülalpool). Alates riigi
asutamisest 1949 on seda juhtinud Hiina Kommunistlik Partei. See on maailma
rahvarikkaim riik, mille rahvaarv ületab 1 250 000 000, kellest enamik on
hiinlased. Pindalalt on Hiina Kaug-Idas suurim ja maailmas neljas. Hiina piirneb
14 riigiga. Need on Afganistan, Bhutan, India, Kasahstan, Kõrgõzstan, Laos,
Mongoolia, Myanmar, Nepal, Pakistan, Põhja-Korea, Tadžikistan, Venemaa ja
Vietnam.

Hiina Rahvavabariigi konstitutsioon vihjab preambulis, et riik ei kontrolli kogu
Hiinat; jutt on peamiselt Taiwani poliitilisest staatusest. Ka Hiina Vabariik
(Taiwani ametlik nimetus) väidab, et ta on seaduslik kogu Hiina valitsus, ja
praegu tunnustavad teda 23 maailma riiki. Väljendiga "Mandri-Hiina" tähistatakse
mõnikord Hiina Rahvavabariigi kontrolli all olevat Hiina osa, jättes tavaliselt
välja erihalduspiirkonnad Hongkongi ja Macau.

2000. aasta rahvaloenduse andmetel moodustasid Hiina rahvastikust hiinlased
91,59%, tšuangid 1,28%, mandžud 0,84%, hueid 0,78%, miaod 0,71%, uiguurid 0,66%,
tuijad 0,63% ja teistest rahvustest inimesed 3,51%.

Hiina on Hiina Kommunistliku Partei võimu all ning kuulub seega sotsialistlike
riikide hulka. Hiina Rahvavabariigi režiimi on nimetatud ka autoritaarseks.
Mõned vasakpoolsed kommunistid nimetavad Hiina süsteemi riigikapitalismiks, sest
alates 1970. aastate lõpust on kommunistliku partei juhtimisel kasutusele võetud
üha enam kapitalismi elemente, kuid partei ülemvõimu lõdvendamisest ei ole
juttugi.

Hiina poliitilises süsteemis on mõningaid liberaliseerimise märke, näiteks
mitmeparteisüsteem ja mitme kandidaadiga valimised. Ometi on parteil tõhus
kontroll kaadrite üle.

Sõnavabadus on piiratud. Kõik ohtlikud meeleavaldused surutakse halastamatult
maha, ohtlikud organisatsioonid hävitatakse. Siiski lubatakse ajakirjandusel
käsitleda sotsiaalseid probleeme ning paljastada kohalike ametnike korruptsiooni
ja saamatust. Parteil ei ole eriti õnnestunud informatsiooni levikut tõkestada.
Samuti on ta mõnikord pidanud rahva meelepaha tõttu oma poliitikat muutma.
Meeleavaldused, mis puudutavad kohalikke probleeme, on sagedased ning neid
sallitakse üha rohkem.

On raske öelda, kui populaarne Hiina Kommunistlik Partei rahva seas on, sest
üleriigilisi valimisi ei ole ning vestlustes avaldatakse erinevaid arvamusi.
Arvatakse, et paljud hindavad võimude poolt tagatud sotsiaalset stabiilsust, mis
võimaldab majanduse segamatut arengut. Üha ohtlikumaks võimudele on muutumas äri
ergutamise tõttu tekkinud kasvavad käärid rikaste ja vaeste elustandardi vahel
ning kasvav rahulolematus ametnike korrumpeeritusega. Vaesed talupojad
protestivad korruptsiooni, keskkonna saastamise ning maade äravõtmise vastu
suurprojektide elluviimiseks. Sotsiaalset stabiilsust võib ohustada ka kasvav
töötus.

Peale Kommunistliku Partei on Hiina Rahvavabariigis ka muid parteisid, mis
enamasti on Kommunistliku Partei käepikendused. Need parteid ei osale poliitikas
valimiste kaudu, vaid Kommunistliku Partei koostööks nendega on mõeldud Hiina
Rahva Poliitiline Konsultatiivkonverents. Teistel parteidel on siiski väga väike
mõju.

Hiina Rahvavabariigil on halduslik kontroll 22 provintsi (省 shěng) üle. Hiina RV
valitsus peab oma 23. provintsiks Taiwani provintsi (台湾 Táiwān), mida ta nimetab
Hiina Taiwani provintsiks (sellest on lähemalt juttu artiklis Taiwani staatus).
Peale selle pretendeerib Hiina RV valitsus Lõuna-Hiina mere saartele. Peale
provintside on Hiina 1. järgu haldusüksusteks veel 5 autonoomset piirkonda (自治区
zìzhìqū), millesse on koondunud suuremad rahvusvähemused, 4 keskvalitsuse
otsealluvuses olevat linna (直辖市 zhíxiáshì) ja 2 erihalduspiirkonda (特别行政区 tèbié
xíngzhèngqū).

Hiina Rahvavabariigis (Mandri-Hiinas) on 2. järgu haldusüksused ringkonnad (地区
dìqū), autonoomsed ringkonnad (自治州 zìzhìzhōu), ringkonna õigustega linnad (市
shì), aimakid (Sise-Mongoolias, 盟 méng, (mongoli k. ayimay)).

Hiina Rahvavabariigis (Mandri-Hiinas) on 3. järgu haldusüksused maakonna tasemel
(县级, xiànjí). Need on:



https://et.wikipedia.org/wiki/Valdo_Randpere

Valdo Randpere (sündinud 4. veebruaril 1958 Tallinnas) on eesti muusik,
ettevõtja ja poliitik. XII ja XIII Riigikogu liige.

Ta lõpetas aastal 1976 Tallinna 16. Keskkooli. 1982. aastal lõpetas Tartu
Ülikooli õigusteaduskonna cum laude. Ta oli ametis komsomolis propaganda- ja
kultuuriosakonna instruktorina[viide?].

1984. aasta augustis põgenes koos abikaasa Leila Milleriga Nõukogude Liidust ja
asus elama Rootsi. Eestisse jäi nende 1-aastane tütar Kaisa Randpere, keda nad
alles rohkem kui kahe aasta pärast uuesti nägid, kui Nõukogude Liit nõustus
nende pisitütre vabastama. See leidis ka palju kõnepinda Rootsi ajakirjanduses
ja toetust Randperele ja Millerile avaldasid teiste hulgas ka tolleaegne USA
president Ronald Reagan ja rootsi kirjanik Astrid Lindgren.

2008. aastal võitis Valdo Randpere koos Eda-Ines Ettiga Eesti TV3 saatesarja
"Laulud Tähtedega". Saates osalesid 9 duetti, kellest üks osapool oli
professionaalne laulja ja teine avaliku elu tegelane mõnest muust valdkonnast.
2009. aastal osalesid Valdo Randpere ja Eda-Ines Etti "Eesti Otsib Lemmiklaulu"
saates. Nende esitatud laul "Eesti muld ja Eesti süda" (Rein Rannap / Lydia
Koidula) jäi finaalis teisele kohale.

Augustis 2009 liitus Randpere Reformierakonnaga. Alates oktoobrist 2009 on ta
Tallinna Linnavolikogu Reformierakonna fraktsiooni aseesimees, 12. detsembrist
2009 Reformierakonna juhatuse liige ja 30. jaanuarist 2010 Reformierakonna
Tallinna piirkonna juhatuse liige.

2013. aasta kohaliku omavalitsuse volikogude valimistel oli ta Reformierakonna
Tallinna linnapeakandidaat.



https://et.wikipedia.org/wiki/Leedu

Leedu (ametlikult Leedu Vabariik) on riik Euroopa Liidus Läänemere kagurannikul.
Leedu on lõunapoolseim Balti riikidest, kuid asub samuti Põhja-Euroopas. Ta
piirneb Läti, Valgevene, Poola ja Venemaa Kaliningradi oblastiga.

1230. aastail ühendas Mindaugas Leedu territooriumi esmakordselt ühtse juhtimise
alla. Sajandi lõpus kujunes välja Leedu suurvürstiriik, mis kasvas 15. sajandiks
Euroopas pindalt suurimaks riigiks. Leedu ja Poola personaalunioonist kasvas
välja Rzeczpospolita. Kolmanda Poola jagamisega 1795. aastal läks Leedu Venemaa
Keisririigi koosseisu ja Leedu suurvürsti tiitel sai üheks Venemaa keisri
tiitlitest. Leedu iseseisvus kuulutati välja 16. veebruaril 1918. Alates 1991.
aastat kuulub Leedu ÜRO-sse ning alates 2004. aastast Euroopa Liitu ja NATO-sse.

Leedu Vabariigi riigipea on Leedu president. Täidesaatvat võimu teostab Leedu
valitsus. Valitsuse juht on Leedu peaminister.

Leedu ainus riigikeel on leedu keel. See kuulub balti keelte hulka ja selle üks
lähimaid sugulasi on läti keel.

Leedu parlament on 141-kohaline Seim. Seimi valimised toimuvad iga 4 aasta
tagant.

12. ja 26. oktoobril 2008 toimunud parlamendivalimistel kogus kõige rohkem kohti
(44) erakond Isamaaliit – Leedu Kristlikud Demokraadid. Järgnesid Leedu
Sotsiaaldemokraatlik Partei (26 kohta), Rahva Ärkamise Partei (16 kohta), Kord
ja Õiglus (15 kohta), Leedu Vabariigi Liberaalne Liikumine (11 kohta), Tööpartei
(10 kohta) ja ülejäänud erakonnad. Seimi pääses 10 erakonda.

14. ja 28. oktoobril 2012 toimunud parlamendivalimised võitis opositsiooniline
Leedu Sotsiaaldemokraatlik Partei, kasvatades oma esindajate arvu parlamendis 38
inimeseni. Seni võimul olnud Isamaaliit kaotas 11 kohta ja pidi piirduma 33
esindajaga, kolmandaks tõusis aga Tööpartei, mis sai parlamenti 29 esindajat.
Kokku pääses parlamenti 8 erakonda ja 3 sõltumatut kandidaati.

Leedus on kahetasandiline haldusjaotus. Esimese järgu haldusüksused on 60 linna-
ja rajoonivalitsust, mis omakorda jagunevad teise järgu haldusüksusteks
(seniūnija).

1995–2010 oli riik jagatud kümneks maakonnaks (apskritis). Maakonnad jagunesid
2. järgu haldusüksusteks, milleks võisid olla omavalitsused (savivaldybė),
rajoonid (rajonas) ja linnad (miestas). Leedu maakonnad (1995–2010) olid
Alytuse, Kaunase, Klaipeda, Marijampole, Panevežyse, Šiauliai, Taurage, Telšiai,
Utena ja Vilniuse maakond.

Leedus elas 2001. aasta rahvaloenduse andmetel 3 483 972 inimest, neist mehi 1
629 148 ja naisi 1 854 824. 1. detsembril 2011 oli rahvaarv statistikaameti
teatel 3 201 344.

2011. aasta rahvaloenduse esialgsetel andmetel elas Leedus 1. märtsi seisuga 3
053 800 inimest (1 407 000 meest ja 1 645 000 naist).

2001. aasta rahvaloenduse andmetel oli leedulasi 2 907 293 (83,45%), poolakaid
234 989 (6,74%), venelasi 219 789 (6,31%), valgevenelasi 42 866 (1,23%) ja
ukrainlasi 22 488 (0,65%).

Leedu rahvaarv on alates 1992. aastast vähenenud negatiivse loomuliku iibe ja
väljarände tõttu. 2009. aastal emigreerus 21 970 ja 2010. aastal 83 157 inimest.

Leedu ekspordis on olulisel kohal nafta töötlemise saadused (23%), kerge- (16%),
masina- (11%) ja keemiatööstuse toodang (6%), puit ja puidutooted (5%) ning
toiduained (5%; 2001. aasta seis). Lisaks veeti välja elektroonikat ning autosid
Venemaale ja Valgevenesse.

Leedu keskmine palk oli 2007. aasta teises kvartalis 529,06 Eurot kuus (kasv
2006. aasta teise kvartaliga võrreldes 20,2%).

Leedus on heal tasemel maanteede võrgustik. Ainukesena Balti riikidest on Leedus
ka kiirteed: Vilniuse–Klaipėda maantee ja Panevėžysi–Vilniuse maantee.

Leedu pinnamoodi on kujundanud liustikud. Liustikud katsid Leedut viimasel
jääajal, mis Leedu maa-alal lõppes 22–20 tuhat aastat tagasi. Kõige künklikumad
alad on Lääne-, Ida- ja Edela-Leedus, vastavalt Žemaitija, Aukštaitija ja
Dzūkija kõrgustik.

Leedu kõrgeim punkt on Aukštojase mägi (293,84 m merepinnast). Kõrguselt
järgmised tipud on Juozapinė mägi (293,6 m) ja Kruopinė mägi (293,4 m).

Esimest korda mainiti Leedut 1009 Quedlinburgi kroonikas, mille järgi püha
Brunoni ja 18 munga elu sai õnnetu lõpu 19. märtsil 1009, kui nad Venemaa ja
Leedu piiril paganate poolt taevariiki saadeti.

Leedu hõimud ühendas riigiks Mindaugas 1230. aastatel. 6. juulil 1253 krooniti
ta Leedu kuningaks. Leedu oli viimane paganlik riik Euroopas ning seetõttu oli
ta sagedane Saksa ja Liivi ordu korraldatud ristisõdade sihtmärk. Sellest
hoolimata laienes Leedu kiiresti, hõivates ida ja lõuna pool asunud, kuid
poliitiliselt nõrgenenud slaavlaste maid.

1385 võttis Leedu suurvürst Jogaila vastu Poola palve hakata Poola kuningaks.
Sellega algas järkjärguline Leedu ristiusustamine.

1410 purustas Leedu, Poola ja Venemaa ühendatud sõjavägi Grünwaldi lahingus
Saksa ordu peaväed ja sellega lõppes sajanditeks sakslaste oht Leedule.
Saksakeelne sõna grünwald tähendab tõlkes 'roheline mets', leedu keeles žalgiris
ja selle lahingu mälestuseks kannab tänapäeval Vilniuse tähtsaim spordiklubi
Žalgirise nime.

1447–1492 ja 1501–1569 olid Leedu ja Poola personaalunioonis. Lublini uniooniga
liitusid Leedu ja Poola 1569 üheks riigiks Rzeczpospolitaks. Leedu säilitas oma
haldus- ja kohtuorganid, sõjaväe ja riigikassa. Võim kuulus Poola-Leedu ühisele
seimile. III Leedu statuut 1588 vormistas šlahta seisusena. Pärast Bresti
uniooni (1596) edenes katoliiklus.

Vene-Poola sõja ajal 1654–1667 hõivasid Venemaa väed suure osa Valgevenest, kuid
Andrussovo vaherahuga 1667 jäi maa Rzeczpospolitale. 1705–1709 toimus Leedus
mitu Põhjasõja lahingut. Sõjad Venemaa ja Rootsiga 16. sajandi keskpaigast 18.
sajandi alguseni kurnasid Leedut. Teravnesid rahvuslikud ja klassivastuolud.
Leedu šlahta poolastus 17. ja 18. sajandil tunduvalt. Sõdades kannatanud
majandus elavnes 18. sajandi II poolel, hakkasid tekkima varakapitalistlikud
suhted. Leedut haaras ka Poolas Tadeusz Kościuszko juhtimisel 24. märtsil 1794
puhkenud ülestõus.

Rzeczpospolita jagamisega 1772–1795 läksid endise Leedu suurvürstiriigi alad
Venemaa keisririigile, välja arvatud Sūduva ja osa Podlaasiast (need liideti
Venemaaga vastavalt 1815 ja 1807). 1796. aastal moodustati Leedu kubermang, mis
1802 jaotati Vilniuse (Vilno) ja Kaunase kubermanguks.

1820. aastail, eriti pärast 1830.–1831. aasta Poola Novembriülestõusu
lämmatamist tugevnes tsarismi surve: likvideeriti üliõpilaste salaseltsid
"Filomaadid" ja "Filaretid", 1832 suleti Vilniuse Ülikool. 1863 Poolas puhkenud
tsarismivastane Jaanuariülestõus (seda juhtisid Zygmunt Sierakowski, Antanas
Mackevičius ja Kastuś Kalinoŭski) haaras ka Leedu alasid. Pärast ülestõusnute
lüüasaamist Biržai juures 7.–9. mail 1864 lämmatati ülestõus Vilniuse
kindralkuberneri Mihhail Muravjovi juhtimisel. 1864–1904 oli keelatud
leedukeelsete raamatute trükkimine ladina tähestikus, leedu keel oli koolides ja
ametiasutustes keelatud. Preisi valitsus saksastas Klaipėda ala, kus 1872
keelati koolides leedu keele kasutamine.

1860. aastail algas streigiliikumine. 1900 tekkis uus partei Poola Kuningriigi
ja Leedumaa Sotsiaaldemokraatia. 1905–1906 toimus Leedus palju streike,
relvastatud kokkupõrkeid politseiga ja talupoegade väljaastumisi. I maailmasõja
ajal hoogustus Saksa vägede poolt 1915 okupeeritud Leedus
revolutsiooniliikumine.

Leedu parempoolsed poliitikud moodustasid 1917. aasta septembris Saksa
okupatsioonivõimude toetusel oma võimuorgani, Leedu Nõukogu, mis võttis 16.
veebruaril 1918 vastu Leedu riigi moodustamist käsitleva deklaratsiooni. Leedu
Rahvusnõukogu kuulutas Mindaugas II 9. juulil kuningaks. Ta sai Saksa
Keisririigi toetusel juriidiliselt võimul olla kuni 2. novembrini 1918.

8. detsembril 1918 moodustati Vilniuses Ajutine Revolutsiooniline Tööliste ja
Talupoegade Valitsus, mida juhtis Vincas Kapsukas. 22. detsembril tunnustas Vene
SFNV Leedu NSV iseseisvust. 1918. aasta novembrist 1919. aasta jaanuarini hõivas
Punaarmee koos kohalike partisanidega suurema osa maast. 1. jaanuaril 1919
kuulutati Smolenskis välja Valgevene NSV. 5. jaanuaril 1919 viidi valitsus
Minski, mis jäigi Valgevene pealinnaks. Veebruariks oli Kesk- ja Ida-Leedu
revolutsioonilise valitsuse kontrolli all. 18.–20. veebruaril toimus Vilniuses
Leedu nõukogude I kongress, mis kinnitas Leedu ja Valgevene ühinemise
Leedu-Valgevene NSV-ks. 27. veebruaril 1919 valiti Leedu ja Valgevene NSV ühine
valitsus, mille esimees oli Vincas Kapsukas.

1919. aasta veebruaris-augustis hõivasid Poola väed osa Leedu ja Valgevene
NSV-st, sealhulgas 21. aprillil Vilniuse. 1920. aasta aprillis algas
Poola-Nõukogude sõda. Juulis hõivas Punaarmee Vilniuse ja selle ümbruskonna.
Vene SFNV tunnustas 12. juulil 1920 sõlmitud rahulepinguga Leedu Vabariigi
iseseisvust ja loovutas Vilniuse ala Leedule, kuigi selle 139 tuhandest
elanikust oli leedulasi vaid 1,6% (poolakaid 54%, juute 41%).

9. oktoobril 1920 hõivasid Poola väed Vilniuse uuesti ja Leedu Vabariigi
ajutiseks pealinnaks sai Kaunas. Kuid 1922. aastal vastu võetud Leedu põhiseadus
sätestas, et Leedu pealinn on Vilniuses. Leedu ei tunnistanud Poola võimu
Vilniuse üle isegi de facto. Poola ja Leedu vahel ei olnud kuni 1938. aastani
diplomaatilisi suhteid. Üle Leedu-Poola piiri ei liikunud rongid,
telegraafiliinid ega isegi post. Leedu deklareeris Vilniust oma pealinnaks
kõigis ametlikes dokumentides, kaasa arvatud 1922 vastu võetud põhiseaduses.
Leedu võimuorganid viidi üle Kaunasesse, mida ametlikult nimetati "ajutiseks
pealinnaks". Leedu hinnangul pidi Kaunas olema ajutine pealinn seni, kuni
Vilnius on "vabastatud Poola okupatsioonist".

23. augustil 1939 sõlmisid NSV Liit ja Saksamaa Molotovi-Ribbentropi pakti,
millega jagasid Ida-Euroopa oma mõjusfäärideks. 1. septembril alustas Saksamaa
Teist maailmasõda, rünnates Poolat. 17. septembril viis oma väed Poolasse ka NSV
Liit. 19. septembril hõivas Punaarmee Vilniuse. 10. oktoobril sõlmiti Leedu
Vabariigi ja NSV Liidu vaheline vastastikuse abistamise pakt, mille alusel Leetu
paigutati Punaarmee sõjaväebaasid. Vastutasuks lubas NSV Liit Leedule Vilniuse.
Punaarmee tõmmati linnast välja ja 27.–28. oktoobril 1939 anti Vilnius ja
Vilniuse piirkond Leedule üle.

15. juunil 1940 okupeeris Nõukogude Liit kogu Leedu. Taasloodi Leedu NSV. 3.
augustil 1940 inkorporeeriti Leedu Nõukogude Liitu.

1941. aasta juuni lõpus hõivasid Leedu Saksa väed, kes 22. juunil olid tunginud
kallale Nõukogude Liidule. Leedus elas sõja hakul arvukalt juute, kellest rõhuv
enamus langes holokausti ohvriks. Vilniuses asutati kaks getot: väiksem
likvideeriti juba oktoobriks, suurem tegutses 1943. aastani. 1. septembril 1943
puhkes Vilniuse getos ülestõus, mis aga maha suruti. Holokaust Leedus hävitas
91% sealsest juudi kogukonnast. Paljud nendest tapeti Vilniuse keskusest kõigest
10 km lääne pool asuvas Paneriai koonduslaagris. Seal hukati umbes 70 tuhat
juuti, 20 tuhat poolakat ja 8 tuhat vene sõjavangi, kokku umbes 100 tuhat
inimest.

4. veebruaril 1991 sai Island esimeseks riigiks, kes tunnustas Leedu
iseseisvust.[viide?] Pärast iseseisvuse taastamist võeti Leedu 17. septembril
1991 koos Eesti ja Lätiga vastu ÜRO-sse. Viimased Venemaa väeüksused lahkusid
Leedust 31. augustil 1993. Leedu esitas taotluse astuda NATO-sse 1994. 2004 sai
ta NATO ja Euroopa Liidu täisliikmeks ja ühines 21. detsembril 2007 Schengeni
leppega.

Viimane Leedu osa, mida Venemaa okupeeris, oli Roomas asuv Leedu saatkonnahoone
Villa Lituania.



https://et.wikipedia.org/wiki/Rootsi

Rootsi (rootsi keeles Sverige, ametliku nimega Rootsi Kuningriik (Konungariket
Sverige)) on riik Euroopas Skandinaavia poolsaare idaosas (62° põhjalaiust, 15°
idapikkust). Ta piirneb idas Soomega (586 km piiri) ja läänes Norraga (1619 km
piiri). Maismaapiiri kogupikkus on 2205 km. Idast ja lõunast piirab Rootsit
Läänemeri. Rannajoone pikkus on 3218 km. Rootsi on silla abil ühendatud Taaniga.

Rootsi 450 295 ruutkilomeetrisest pindalast on 410 335 km² maismaad ja 39 060
km² on sisevete (peamiselt järvede) all.

Lääne- ja lõunarannik on sirged ja rannikumeri madalavõitu. Idarannikut
liigestavad tugevasti skäärid ja väikesed lahed.

Rootsi paikneb geoloogiliselt stabiilsel pinnal, suurem osa maast asub kaljusel
Fennoskandia kilbil, jagunedes järgmisteks loodusprovintsideks: Lapimaa,
Norrland, Botnia lahe rannikumadalik, Kesk-Rootsi madalik ja Småland. Riigi
lääneosas kõrgub Skandinaavia mäestik. Lõunaosas asub tasane ja viljakas Skåne.
Keskosas laiub Kesk-Rootsi madalik ja idaosas Botnia lahe rannikumadalik. Rootsi
madalaim punkt asub Kristianstadi lähedal (2,41 m alla merepinna). Rootsi
kõrgeimad punktid on Kebnekaise (2104 m üle merepinna, varasematel mõõtmistel
2111 m ja 2117 m) ja Sarek (2090 m).

Rootsis valitseb suhteliselt pehme kliima, seda peamiselt tänu Golfi hoovusele.
Rootsis on valdavalt mandriline kliima. Ilm on muutlik. Suvel on erinevused
lõuna- ja põhjaosa ilma vahel suhteliselt väikesed, sest põhjas on päev pikem.
Põhjas ja sisemaal saabub sügis ja talv varakult, lõunas ja rannikul on aga pikk
ja soe sügis. Kui Läänemeri jäätub, on idarannikul märgatavalt külmem talv.
Põhja-Rootsi mägedes valitseb lähisarktiline kliima. Umbes 15% Rootsi alast
paikneb põhjapolaarjoonest põhja pool.

Talvel on keskmine temperatuur Rootsi lõunaosas −2 °C, põhjas −16 °C, suvel
vastavalt 17 °C ja 13 °C. Sademeid on 500–800 mm aastas, põhjaosa mägedes ka
kohati üle 2000 mm.

Rootsi suuremad saared on Ojamaa (Gotland) (pindala 2994 km²) ja Öland (1347
km²).

Rootsis on 221 831 saart (meres ja sisevetes). Nende pindala on kokku 10 574
km2[viide?], mis moodustab 2,6% Rootsi maismaast. Meresaari on 98 372 ja
siseveekogude saari 123 459. Aasta 2008 lõpus oli püsiasustus 1085 saarel,
millest 598 saarel polnud püsiühendust mandriga.

Rootsi suuremad jõed saavad alguse Skandinaavia mäestikust ja suubuvad
Läänemerre. Rootsi pikimaks jõeks loetakse Vänerni järve suubuvat Klarälvenit
koos Göta jõega (720 km). Jõed on kärestikulised ega ole üldjuhul hästi
laevatatavad.

Rootsis on kümneid tuhandeid järvi, neist suuremad on Vänern (pindala 5648 km²),
Vättern (1893 km²), Mälaren (1140 km²) ja Hjälmaren (484 km²).

Rootsi tähtsamad loodusvarad on tsingi-, raua-, vase-, plii-, hõbeda- ja
uraanimaak ning puit ja hüdroenergia.

Rootsi maastikul domineerivad okasmetsad, lõunaosas ka segametsad. Ajalooliselt
lõunaosas kasvanud lehtmetsad asendusid inimtegevuse tagajärjel põldudega,
nüüdseks on osaliselt asemele istutatud okaspuid.

Kaske, haaba, tamme, pärna, pööki, saart, vahtrat ja jalakat kasvab kõikjal
Rootsi lõuna- ja keskosas.

Tänu lubjarikkale pinnasele ja pehmele kliimale võib Ojamaalt ja Ölandilt leida
eksootilisemaid taimi, sealhulgas orhideesid.

Umeå ülikooli teadlaste väitel kasvab Rootsis Dalarna maakonnas maailma vanima
(ligikaudu 9550 aastat) juurestikuga puu – harilik kuusk.

Rootsi metsades elab palju loomaliike, kes mujal Euroopas on haruldaseks jäänud.
Hundid olid veel hiljuti väljasuremisohus, kuid nüüd nende populatsioon kasvab.
Suureneb ka karude ja ilveste arvukus. Kõikjal Rootsis leidub põtru, metskitsi,
rebaseid ja jäneseid. Jahipidamine on väga täpselt reguleeritud ja paljud
loomaliigid on täieliku kaitse all.

Vaid üksikud linnuliigid talvituvad Rootsis, kuid suvel saabub lõunast palju
erinevaid rändlinde.

Kalavarud on viimastel aastatel vähenenud. Sügavamas soolases meres esineb
muuhulgas turska ja makrelli, rannikumeres ja mageveekogudes lõhet ja haugi. Ka
varem igapäevatoiduks olnud heeringas ja räim on muutumas delikatessiks. Jõgedes
ja järvedes elab 52 liiki mageveekala, osa neist on haruldased.

Rootsi suuremad keskkonnaohud on pinnast ja järvesid ohustavad happevihmad ning
Põhjamere ja Läänemere reostus.

Rootsis on 29 rahvusparki kogupindalaga 731 589 ha. Rootsi oli esimene riik
Euroopas, kes 1909. aastal rahvusparke rajama hakkas.

Igaüheõigus annab igale inimesele õiguse ilma omaniku luba küsimata metsas ja
niidul jalutada, telkida, jalgrattaga sõita ja marju või seeni korjata.
Loomulikult käib sellega kaasas kohustus looduse rahu ja omaniku vara austada.
Telkida ei tohi kellegi aiamaal. Kala võib püüda, kuid mitte võrguga. Lahtise
tule tegemisel tuleb järgida reegleid.

Rootsi on jagatud 21 lääniks, mis jagunevad omakorda kokku 290 kohaliku
omavalitsuse üksuseks (vallaks). Ühes läänis võib olla mitu valda, kuid nende
vahel puudub hierarhiline seos, mõlemad tegelevad oma ülesannetega, välja
arvatud Ojamaa, kus vald täidab ühtlasi ka lääni ülesandeid.

Blekinge – Bohuslän -Dalsland – Halland – Ojamaa – Skåne – Småland –
Västergötland – Öland – Östergötland

Ångermanland – Gästrikland – Hälsingland – Härjedalen – Jämtland – Lapimaa –
Medelpad – Norrbotten – Västerbotten

Rootsi inimasustuse jäljed ulatuvad tagasi nooremasse paleoliitikumi.
Skandinaavia on mitu korda olnud kaetud mandrijääga. Viimase jääaja eelsest
asustusest Rootsi alal ei ole jälgi ning seda ei peeta tõenäoliseks.

Rootsi alalt on leitud kolme hilispaleoliitilise kultuuri jälgi. Need on
Hamburgi kultuur, Bromme kultuur ja Ahrensburgi kultuur. Valdav neist on Rootsis
Bromme kultuur. Ligikaudu samaaegse Federmesseri kultuuri jälgi pole Rootsist
leitud.

Pärast viimast jääaega asusid Rootsi aladele elama kütid-korilased ning seejärel
kiviajal (10 000 – 1700 eKr) põlluharijad. Sellele järgnesid pronksiaeg
(1700–500 eKr) ja rauaaeg (500 eKr – 1050). Rootsi ühiskonnad jäid
kirjaoskuse-eelsete hõimude tasemele kuni 1. aastatuhandeni.

Rootsit mainis esimest korda 1. sajandil Rooma ajaloolane Tacitus, kes kirjutas
suioonide hõimust, kes elasid merel ning olid tugevad nii relvade kui ka laevade
poolest. See viitas Ida-Rootsi asukatele Svealandist, kes elasid peamiselt
Mälareni järve ümbruses. Sellest hõimust on saanud Rootsi endale ka nime
(Sverige). Lõuna-Rootsit asutasid Götalandi alal Götarid. Põhjaosa asustasid
hõredalt saamid, kveenid ja teised hõimud/inimesed, kes on seotud soomlastega.

Viikingiajal (9.–10. sajand) liikusid Rootsi viikingid ka ida poole ning jätsid
jälje Baltimaadele ja Venemaale. Venemaale liikunud viikingite nimi tuleneb
ilmselt nende slaavi nimetusest: Rus. See nimi tuleneb ilmselt Roslagenist ning
peegeldub ka tänapäevases riigi soome- ja eestikeelses nimes (Ruotsi ja Rootsi).
Nende teekonnad viisid mööda Venemaa jõgesid lõunasse Konstantinoopolisse ja
Lõuna-Euroopasse.

Pärast ristiusustamist 12. sajandil riik ühendati ning selle keskuseks olid
Östergötlandi ja Västergötlandi põllumajanduslikud alad, hiljem ka Põhja-Balti
veeteed ja Soome laht. 1252 tunnistas Rooma paavst Birger Jarli ühendatud Rootsi
kuningana, sellest ajast loetakse ka ühtse Rootsi riigi tekkimist. 13. sajandil
osales Rootsi Rooma paavsti väljakuulutatud Põhjala ristisõdades, koloniseerides
järk-järgult Soome territooriumi. Keskajal laienes Rootsi põhjapoolsetesse
Lapimaa ja Norrbotteni aladele, Skandinaavia poolsaarele ning tänapäevase Soome
alale. Soome oli osa Rootsist 13. sajandist kuni 1809. aastani.

1389 ühendati Norra, Taani ja Rootsi Kalmari uniooniga ühe kuninga võimu alla.
Pärast mitut sõda ja vaidlusi nende riikide vahel otsustas kuningas Gustav I
Vasa aastal 1521 eralduda ning lõi rahvusriigi, mida peetakse tänapäevase Rootsi
algusajaks. Pärast katoliiklusest keeldumist viis ta läbi protestantliku
reformatsiooni (vt Reformatsioon Rootsis. Gustav I Vasat peetakse Rootsi
rahvusisaks.

16. sajandil konkureeris Rootsi ülemvõimu eest Kesk-Euroopas teise suurriigiga
Rzeczpospolitaga

17. sajandil tõusis Rootsi üheks Euroopa suurvõimudest tänu edukale osalemisele
Kolmekümneaastases sõjas Gustav II Adolfi juhtimisel ning sõdades Poolaga Karl X
Gustavi juhtimisel. Sel ajal sai Rootsist tähtis jõud Põhja-Euroopas, kuid selle
võim ei olnud nii mõjukas kui teistel Euroopa juhtriikidel. Rootsi sai ka mitu
võimsat vaenlast ja suurvõimu staatus lagunes 18. sajandil.

Põhjasõja tulemusel võitis Venemaa keisririik Rootsilt Põhja-Euroopa valdused
ning Vene-Rootsi sõja tulemusena kaotas Rootsi Soome Venemaale, 1809. aastal
moodustati Rootsi idapoolsest Soome territooriumist Soome suurvürstiriik.

Kui Taani alistus Napoleoni sõdades, ühendati Kieli lepinguga Norra Rootsiga.
Norra aga kuulutas end iseseisvaks ning see viis sõjani aastal 1814. Sõda lõppes
Mossi konventsiooniga, mis sundis Norra liitu Rootsiga aastani 1905. See
kampaania oli ka viimaseks Rootsi sõjaks ning riigi 200 aastat kestnud rahu on
maailmas tähelepanuväärne.

18. ja 19. sajandil suurenes elanikkond tähelepanuväärselt, kahekordistudes
aastatel 1750–1850. Rootsi oli traditsiooniliselt vähem arenenud kui
Lääne-Euroopa (kuid palju külluslikum kui Ida- ja Lõuna-Euroopa); 1870. aastatel
algas industrialiseerimine. 19. sajandi lõpupooles mõjutasid Rootsit peamiselt
Ameerikast tulevad protestantlikud karskust propageerivad liikumised. Seetõttu
arvatakse, et Rootsis toimus sel ajal erakordselt suur alkoholitarbimine, kuid
faktid ei näita suuremat tarbimist kui teistes võrreldavates riikides.

19. sajandil loodi mitmeid ühinguid, liikumisi ja iseseisvaid usugruppe. Need
kõik põhinesid demokraatlikel alustel ja lõid aluse Rootsi arenemisele
modernseks parlamentaarseks demokraatiaks, mis saavutati Esimeseks
maailmasõjaks. Tööstusrevolutsiooni tõttu asusid inimesed elama linnadesse, et
töötada vabrikutes. Nad olid seotud ka sotsialistlike ühendustega. Sotsialistlik
revolutsioon hoiti ära 1917. aastal, misjärel hakkas riik demokratiseeruma.

1930. aastateks oli Rootsis välja kujunenud Euroopa üks kõrgemaid
elustandardeid.

Rootsi jäi neutraalseks Esimeses ja Teises maailmasõjas. 1914. aastal plaanis
Venemaa murda välja Narviki sadamani Atlandi rannikul ja vallutada selleks
Põhja-Rootsi ja Põhja-Norra. 8. augustil läksid Vene laevastiku peajõud Rootsi
laevastiku uputamiseks merele, kuid viimasel hetkel plaani elluviimisest
loobuti. Neutraalsuse üle Teises maailmasõjas on vaieldud. Rootsi oli Saksa mõju
all kogu sõja ajal, kuna sidemed teiste riikidega lõigati ära. Rootsi valitsus
nõustus Saksamaaga ilma vaidluseta, kuid üritas aidata salajaselt ka liitlasi.
Paljud põgenikud päästeti tänu Rootsi neutraalsusele.

Pärast sõda hakkas Rootsi ära kasutama industrialiseeritust, sotsiaalset
stabiilsust ja loodusvarasid, tehes võimalikuks majanduse arenemise, et aidata
Euroopa ülesehitust, tehes Rootsist ühe rikkama riigi maailmas aastaks 1960.
Rootsi osales Marshalli plaanis, kuid jäi neutraalseks külma sõja ajal ega ole
praegugi ühegi sõjalise liidu liige.

Pärast sõda juhtis riiki peamiselt Rootsi Sotsiaaldemokraatlik Töölispartei, mis
lõi heaoluriigi. Pärast majanduslangust 1990. aastate alguses kujundati
sotsiaalpoliitikat veidi ümber. Kuigi Rootsi on ametlikult neutraalne, liituti
1995. aastal Euroopa Liiduga. 2003. aasta rahvahääletusel keeldusid Rootsi
kodanikud euro kasutuselevõtust. Rootsi jääb oma rahvusvahelises suhtluses
neutraalseks ega ole sarnaselt naaberriigi Soomega liitunud NATO-ga.

Rootsi tähtsaimad ekspordipartnerid olid 2015. aastal Norra 10,3%, Saksamaa
10,3%, Ameerika Ühendriigid 7,7%, Suurbritannia 7,2%, Taani 6,8%, Soome 6,7%,
Holland 5,2%, Belgia 4,4% ja Prantsusmaa 4,2%

Rootsist on pärit palju maailmakuulsaid kirjanikke, sh August Strindberg ja
Astrid Lindgren ning Nobeli kirjandusauhinnaga pärjatud Selma Lagerlöf ja Harry
Martinson. Kokku on rootsi kirjanikud võitnud 7 Nobeli kirjandusauhinda. Rootsi
tuntumad maalikunstnikud on Carl Larsson ja Anders Zorn ning skulptorid Carl
Milles ja Tobias Sergel. Rahvusvaheliselt tuntud on ka rootsi filmikunsti
esindajad Ingmar Bergman, Greta Garbo, Ingrid Bergman ja Max von Sydow. Palju
tähelepanu on saanud rootsi popmuusika, sealhulgas ABBA.

Rootsist on võrsunud väga palju tuntud teadlasi ja leiutajaid. 18. sajandil
toimus Rootsis loodusteaduste revolutsioon. Rootsi oli tol ajal väljapaistev
põllumajandusmaa ning 16. ja 17. sajandi tehnilised edusammud olid eelkõige
Saksamaalt, Šotimaalt, Hollandist, Prantsusmaalt ja Vallooniast sisse rännanud
käsitööliste ja kaupmeeste teene. Aastat 1739, mil asutati Kuninglik Teaduste
Akadeemia (Kungliga Vetenskapsakademien), peetakse rootsi loodusteaduste
sünniaastaks. Kahtlemata tegeldi Rootsis ka varem looduse uurimisega, kuid alles
nüüd algasid süstemaatilised uuringud. Tolleaegsed teadlased olid tihti
universaalgeeniused, kes mängisid tähtsat rolli kogu loodusteaduste ja tehnika
arengus.

Rootsi riik panustab teadusse ja innovatsiooni umbes 1% SKPst, millest suurema
osa saavad ülikoolid ja kõrgkoolid. Koos erasektori panusega moodustavad
investeeringud teadusse aga umbes 3,9% Rootsi SKPst. Rootsi rahvaarvu arvestades
moodustab see ühe inimese kohta 820 eurot.

Teaduse jätkusuutlikuks arendamiseks on loodud mitu riiklikku institutsiooni,
tähtsaimad neist on Teadusnõukogu (Vetenskapsrådet), mis tegeleb teadustöö ja
tehnilise innovatsiooni rahastamise, otsustajate nõustamise ja teaduse
populariseerimisega, ning innovatsiooniagentuur VINNOVA, mis toetab
teaduspõhiste toodete, teenuste ja protsesside arendust. Erainitsiatiivil on
loodud palju eri valdkondades tegutsevaid teadussihtasutusi.

Kiiresti kasvab ettevõtete arv bio- ja nanotehnoloogia sektoris. Sageli kasvavad
need välja ülikoolide teadusprojektidest. Rootsi farmaatsiatööstus investeerib
uurimistöösse 25% oma tulemist. Erakordselt palju panustatakse ka
keskkonnatehnoloogiasse. Rootsi on üks pioneere tootmisprotsessides tekkivate
mürgiste jäätmete käitlemisel. Rootsi teadlased teevad tihedat koostööd selliste
rahvusvaheliste organisatsioonidega nagu Euroopa Tuumauuringute Keskus (CERN),
Euroopa Kosmoseagentuur (ESA) ja Euroopa Lõunaobservatoorium (ESO).

Rootsis on üldine kohustuslik 9-klassiline põhikooliharidus. Sellele järgneb
vabatahtlik 3-klassiline gümnaasium. Kõrgharidus on Rootsis kõigile (seni veel
ka välismaalastele) tasuta. Õppurite abistamiseks on loodud riiklik toetuste ja
laenude süsteem. Rootsi hariduses pööratakse erakordselt suurt tähelepanu
iseseisvale ja kriitilisele mõtlemisele, probleemilahendusoskusele, elukestvale
õppele ja sugude võrdõiguslikkusele.

Rootsi osaleb Bologna protsessis, mille eesmärk on Euroopa kõrghariduse
riikidevaheline ühtlustamine.

Rootsi ülikoolid ja kõrgkoolid on otse valitsusele alluvad iseseisvad
institutsioonid. Riiklikke ülikoole on Rootsis 14 ja kõrgkoole 22, lisaks on
kümmekond eraülikooli, millest tuntumad on Chalmersi Tehnikaülikool ja
Stockholmi Majandusülikool. Ülikooli nimetuse saavad kõrgkoolid, kus on võimalik
omandada akadeemiline kraad. Rootsi vanimad ülikoolid on Uppsala Ülikool
(asutatud 1477) ja Lundi Ülikool (asutatud 1666).

Rootslase oodatav eluiga on maailma kõrgemate hulgas. 12. augustil 2004 ületas
Rootsi rahvaarv esimest korda 9 miljoni piiri. 86,7% elanikkonnast on
rootslased. Suurim vähemusrahvus on soomlased (2%). Teised suured etnilised
grupid pärinevad teistest Põhjamaadest, endisest Jugoslaaviast ja Lähis-Idast.
Lisaks on tähtis mõju algasukatel saamidel, kes elavad Põhja-Rootsis.

Rootsi keel on põhjagermaani keel, mida kõneldakse Rootsis, Soome lääne- ja
lõunarannikul, Ahvenamaal, samuti siin-seal Ameerika Ühendriikides. Varem elasid
rootsikeelsed nn rannarootsi kogukonnad ka Eestis, Rootsi suurvõimu ajal ka
Rootsi riigi muudes osades.

Rootsi keel on väga lähedane taani ja norra keelele, erinedes neist peamiselt
häälduse ja ortograafia poolest. Rootsi keel on alates 1. juulist 2009 Rootsi
ametlik keel (seaduses: "peamine keel"). Peamine keel on siiski alati olnud
rootsi keel ning pole olnud vajadust teha seda ametlikuks. Ametlikud
vähemuskeeled on soome keel, meä keel, saami keel, mustlaskeel ja jidiš.



https://et.wikipedia.org/wiki/T%C3%BCrgi

Türgi Vabariik on riik, mille territoorium asub nii Euroopas kui ka
Edela-Aasias. Aasia-osa nimetatakse Anatooliaks. Tähtsama osa riigist moodustab
Musta mere ja Vahemere vahele jääv Väike-Aasia poolsaar. Türgi piirneb idas
Gruusia, Armeenia, Aserbaidžaani ja Iraaniga, lõunas Iraagi ja Süüriaga ning
läänes Egeuse mere, Kreeka ja Bulgaariaga.

Asustus on tihedam lääne- ja põhjarannikul (umbes 200 inimest ruutkilomeetri
kohta), hõredaim Ida-Anatoolias (umbes 25 inimest ruutkilomeetri kohta).

Rahvastiku juurdekasv (2004. aastal 1,13%) on olnud kiire peamiselt tänu suurele
sündimusele (17 sündi 1000 elaniku kohta; 6 surma 1000 elaniku kohta). Keskmine
eluiga on 72 aastat (2004; meestel 70 aastat, naistel 74 aastat).

Põhiosa (kuni 80%) elanikkonnast moodustavad türklased. Suurim vähemusrahvus
(kuni 20%) on Türgi ida- ja kaguosas elavad kurdid. On ka araablasi, kreeklasi,
armeenlasi, bulgaarlasi, juute ja teisi.

Ametlik keel on türgi keel. Räägitakse veel kurdi, araabia, kreeka ja armeenia
keelt.

Valitsevaks religiooniks on islam: 99,8% elanikkonnast on moslemid (peamiselt
sunniidid ja alaviidid). Leidub ka kristlasi ja judaiste. İstanbulis resideerib
õigeusu kiriku kõrgeim vaimulik Konstantinoopoli oikumeeniline patriarh.

1924 lahutati religioon riigist. Võrreldes ülejäänud islamimaailmaga suhtutakse
Türgis võõrusulistesse sallivamalt.

Türgi dünaamiline majandus on keeruline segu tänapäevasest tööstusest ja
ärist,on ikka veel suur roll tööstuses, panganduses, transpordis ja
kommunikatsioonides. Kõige tähtsamad tööstusharud, mis toodavad ka kõige suurema
osa ekspordist, on tekstiili ja rõivatööstus, mis on peaaegu täielikult
erakätes.

Türgi alustas 1980. aastatel reforme, mille eesmärgiks oli üleminek stagneerunud
ja isoleeritud süsteemilt rohkem erasektoril ja turumajandusel põhinevale
majandusele. Tulemuseks oli tugev majanduskasv. rahvusliku koguprodukti
reaalkasv on paljudel aastatel ületanud 6%. Ent majanduskasvu on katkestanud
järsud langused ja finantskriisid aastatel 1994, 1999 ja 2001. Juunis 1994
kaotas töö 577 000 inimest. Tööpuudus kasvas ja aastane inflatsioon oli 100%.
Tekkis stagflatsioon.

Reformid on jäänud poolikuks. Eelarvedefitsiit on kasvanud ning on regulaarselt
ületanud 10% rahvuslikust koguproduktist. Selle põhjuseks on olnud kõrge
intressimaksete koormus, mis 2001. aastal moodustas üle 50% keskvalitsuse
kuludest. Seetõttu on riigis kõrge (vähemalt 10%) inflatsioon, kasvav
makromajanduslik volatiilsus ja nõrk pangandussektor.

Bülent Eceviti valitsuse ajal (1999–2002) taasalustati struktuurireforme
vastavalt IMF-iga allakirjutatud lepingule. Nende seas on
sotsiaalkindlustusreform, rahandusreform, riiklike pankade reform,
pangandussektori reform, läbipaistvuse suurendamine avalikus sektoris ning
telekommunikatsiooni- ja energiaturu liberaliseerimine. IMF-i programmi raames
püüdis valitsus ka vahetuskursipoliitika abil inflatsiooni tõkestada.

2000. aasta lõpul tekkis kasvava jooksevkonto defitsiidi ja nõrga
pangandussüsteemi tõttu ning kasvava mure tõttu, et vajalike struktuurireforme
ei viida ellu, likviidsuskriis, mis ajendas IMF-i programmi korrigeerimise.
Veebruaris 2001 tekitas avalik vaidlus presidendi ja peaministri vahel suure
nõudmise liiri järele ning intressimäärade järsu kasvu. Tagajärjeks oli kiire
inflatsioon, ränk panganduskriis, siseriikliku riigivõla suur tõus ja
äritegevuse suur langus (rahvuslik koguprodukt langes 2001. aastal 9,5% võrra).
Valitsus oli sunnitud liiri kursi vabaks laskma ning alustama ulatuslikumat
reformiprogrammi, mis muuhulgas nägi ette väga range fiskaalpoliitika, sügavamad
striktuurureformid ning enneolematult suured laenud IMF-ilt.

Suured laenud IMF-ilt koos ulatuslike struktuurireformidega võimaldasid Türgil
stabiliseerida intressimäärad ja valuuta ning rahuldada võlakohustused. Aastatel
2002 ja 2003 hakkasid reformid tulemusi andma. Kui mitte arvestada turu tõmblusi
Iraagi sõja eel, on inflatsioon ja intressimäärad märgatavalt langenud, valuuta
on stabiliseerunud ja usaldus hakanud taastuma. Majandus on siiski endiselt väga
habras ning kasvu ja stabiilsuse säilimise eelduseks on reformide jätkumine.
Kasvu raskendavad ülemaailmse majanduskasvu aeglus ja poliitilised pinged
Lähis-Idas.

Türgil on hulk kahepoolseid investeerimis- ja maksulepinguid (sealhulgas
USA-ga), mis tagavad kapitali vaba tagasiviimise ning väldivad
topeltmaksustamise. Otseste välisinvesteeringute kogumaht oli novembris 2002
siiski ainult 15,7 miljardit USA dollarit ning aastane otseste
välisinvesteeringute maht on alla miljardi dollari aastas. Asi on selles, et
investorid on mures poliitilise ja makroökonoomilise ebakindluse, koormavate
regulatsioonide ning riigi suure rolli pärast majanduses.

Türgi püüab investeerimiskliimat parandada bürokraatia vähendamisega,
investeeringute tõkestamise lõpetamisega ja intellektuaalse omandi kaitse alase
seadusandluse tugevdamisega. Investeerimist pidurdavad välisinvestoritega seotud
vaidlused ning mõned poliitikast tulenevad tegurid, nagu näiteks koolatoodete
kõrge maksustamine ja lüngad imtellektuaalse omandi kaitses. On käimas mitmete
riigiettevõtete, sealhulgas riikliku alkoholi- ja tubakakompanii ning
naftatöötlemisettevõtte erastamine. 2004. aastal on plaanis erastada
telefonikompanii ja mõned riiklikud pangad. Valitsus on WTO-s kohustunud
liberaliseerida 2004. aasta alguses telekommunikatsioonisektor.

Põllumajandus on Türgi tähtsaim majandusharu, kus töötab umbes 40% töötavast
elanikkonnast.

Umbes 37% maast sobib maaharimiseks ja veel 12% karjakasvatuseks. Suurem osa
paremast põllumajanduslikust maast on rannikutasandikel ja jõeorgudes. Platoo-
ja mägedepiirkonnas on palju sellist maad, mis sobib ainult karjamaaks.

Palju kasvatatakse teravilja, valdavalt nisu. Kuivemates piirkondades
kasvatatakse otra. Vähesel määral kasvatatakse ka rukist, maisi ja riisi.

Et vihma sajab vähe, on paljudes kohtades hädavajalik niisutus. Riik on ehitanud
tamme, veehoidlaid ja kanaleid.

Tähtsaim tehniline kultuur on puuvill, mis on kodumaise tekstiilitööstuse
tooraineks. Puuvilla kasvatatakse põhiliselt Kiliikia tasandikul. Tähtis
eksportkultuur on ka tubakas, mida kasvatatakse põhiliselt riigi edelaosas ja
Musta mere rannikul. Et suhkrut vähem importida, kasvatatakse ka suhkrupeeti.

Türgi ekspordib rõivatööstuse toodangut (naiste ja meeste valmisriideid, T-särke
jms), televiisoreid, autosid, autoosi, naftat ja naftatooteid ning impordib
naftat, mootoridetaile, ravimeid, kulda, puuvilla.

Türgi peamisteks kaubanduspartneriteks on Saksamaa, Ameerika Ühendriigid,
Suurbritannia, Prantsusmaa ja Itaalia.



https://et.wikipedia.org/wiki/Saksamaa_jalgpallikoondis

Saksamaa jalgpallikoondis on Saksamaa jalgpalliliidu esindusmeeskond, mis
esindab Saksamaad rahvusvahelistel jalgpallivõistlustel.

Sakslased tõusid Euroopa edukaimaks jalgpallimaaks pärast Teist maailmasõda
[viide?]. Ehkki jalgpalliharrastus levis Inglismaalt sakslasteni juba 19.
sajandi teisel poolel, ei olnud selle mängu areng Saksamaal nii kiire kui mitmes
teises Euroopa riigis. Kahe maailmasõja vahel ei kannatanud Saksamaa koondise
tulemused kaua aega võrdlust Austria "wunderteamiga".

1934. aasta maailmameistrivõistlustel õnnestus Saksamaal pronksimängus edestada
Austriat 3:2.

Järgmisteks maailmameistrivõistlusteks (1938) oli Austria juba Suur-Saksamaa
osa, kuid uuelt asumaalt saadud mängijatele vaatamata ei jõutud Prantsusmaal
peetud finaalturniiril avaringist kaugemale. Esimene mäng Šveitsiga lõppes 1:1,
kordusmängu võitis Šveits 4:2.

1954. aastal oli Saksamaal selline meeskond, mis oli võimeline võitma
maailmameistrivõistlused. Turniir ei alanud sakslastele rõõmustavalt, sest
alagrupis jäädi alla Ungarile 3:8. Finaalis olid samad meeskonnad uuesti
vastamisi ning nüüd saatis edu juba sakslasi, kes võitsid 0:2 kaotusseisust
lõpuks 3:2.

1966. aasta MM-il mängisid sakslased finaalis Inglismaa vastu ja said
hõbemedalid. 1970. aastal võideti pronksimängus Uruguay meeskonda.

1972. aasta EM-il alistas Saksamaa finaalis NSV Liidu 3:0. Kaks aastat hiljem
(1974) triumfeeris Saksamaa koondis kodusel MM-il, finaalis võideti Hollandit
2:1.

1976. aasta EM-il jäid sakslased finaalis alla Tšehhoslovakkiale penaltidega
3:5. Enne seda oli kumbki meeskond löönud 2 väravat. 1980. aastal saadi teine
EM-tiitel, võites Belgiat 2:1.

1982. ja 1986. aasta MM-il tuli sakslastel leppida hõbedaga, 1990 viis aga
legendaarne mängija Franz Beckenbauer treenerina sakslased kolmandat korda
maailmameistriks.

Pärast üllatuskaotust 1992. aasta EM-i finaalis Taanile 0:2 võideti kolmas
EM-tiitel 1996. aastal Inglismaal, võites Tšehhit 2:1.

2002. aasta MM-il jõuti välja finaali, kus jäädi alla Brasiiliale. Sakslaste
uuteks tähtedeks tõusid Michael Ballack ja Oliver Kahn.

2010. aasta MM-il Lõuna-Aafrika Vabariigis jõuti poolfinaali, kus kaotati 0:1
Hispaaniale.

2014. aasta MM-il Brasiilias tuli Saksamaa jalgpallikoondis maailmameistriks,
alistades finaalis lisaajal Argentina jalgpallikoondise 1:0.

Järgmised mängijad olid kutsutud koondisse mänguks Hollandiga, mis toimus 15.
novembril 2011:



https://et.wikipedia.org/wiki/Marek_Vahula

Marek Vahula (sündinud 17. novembril 1971 Kadrina vallas, Neeruti külas, Neeruti
Mõisa juures), varjunimega Mark Pusta ja hüüdnimega Märtsilaps, on eesti bioloog
ja kirjamees, looduskaitse ja turismitegelane. On ka filmilugude kirjutaja ja
lavastaja ning vahel ka produtsent.

Vahula õppis Kadrina Keskkoolis ja Tartu Ülikooli bioloogiaosakonnas
(1990–1995). Bakalaureusetöö teemal "Pudisoo jõestiku hüdroloogiast,
hüdrokeemiast ja ebapärlikarbi (Margaritifera margaritifera) populatsiooni
seisundist" (Tartu 1995). Õpingute ajal töötas Lahemaa rahvuspargi teadurina ja
toimetas ajakirjas Noorus loodusrubriiki "Roheline Maailm". Virumaa Linnuühingu
president 1990-1995. Uurinud Neeruti mägede ja Lahemaa rahvuspargi linnustikku
ja röövlinnustikku, ebapärlikarbi ökoloogiat ja kaitsevajadusi, Märtsilind
hiireviu ökoloogiat. Praegu herilaseviu spetsialist ja aastast 1995
vabakutseline. Kirjutab palju, korraldas giidi- ja kodulookonkursse ning viib
konkursse laia maailma, matkab ja kogub loodusest värve, tegutseb
turismimaastikul ja looduskaitsemaastikul. On Eesti Ajalooliste Laevade Seltsi
liige. (Seltsi egiidi all projekti "Laevade mälestus" raames tähistatakse kõik
Eesti ligikaudu 60 muistset laevaehituskohta). Arendab Eestis ka öögiidindust.
Matkab ja reisib isikliku projekti "Herilaseviu Matkad ja Reisid" raames oma
lemmiklinnu jälgedes. Viibis vabatahtlikus paguluses kolm aastat ja kolm kuud
Setumaa rajal Kauksi (ajalooline Hirmu küla) külas oma majas. (1995 sügisest
kuni 1998 aasta jõuludeni). Kogub Eesti loodusrekordeid. Tema initsiatiivil
hakatakse ka mujal maailma riikides loodusrekordeid koguma, nii nagu Eestis. On
Eesti Ajakirjanike Liidu liige. Teostab oma loomemajandust MTÜ "Märtsimaailm"
nime alt.



https://et.wikipedia.org/wiki/P%C3%B5hja-Tallinn_(ansambel)

Põhja-Tallinn on eesti popisugemetega hiphop ansambel, mis koosneb Pelgulinnast
pärit kolmest hiphopparist ja naisvokaalist ning mujalt Tallinnast pärit
kolmeliikmelisest live-bändist.

2007. aastal tegi Põhja-Tallinnast pärit räpparid ühekordse projekti raames
ühise loo "Probleem". Pärast projekti lõppu kohtuti kitarrist Eric Kammistega,
kellega koos alustati kitarrimängu lisamisega lauludele ja kes aitas leida
trummari ja basskitarristi. Seitsmeliikmelises koosseisus tegutses bänd alates
2011. aasta suvest. 2011. aasta mais valmis Põhja-Tallinnal muusikavideo loole
"Me ei salli vaikust", milles teevad kaasa sellised artistid nagu Mini, Wild
Disease, Chance, Fate ja Kenny. See lugu on ka Chris Kala raamatu
"Ebaõnnestunud" treileri taustamuusikaks ja läks ka samanimelise filmi
taustamuusikaks.

2013. aasta kevadel lahkus bändist tervislikel põhjustel solist Maia Vahtramäe,
kelle asemele valiti konkursiga Kerli Kivilaan. 2014 aasta sügisest jäi ansambel
kuueliikmeliseks, sest bändist lahkus Alvar Risto Vürst

Ansambel esitas oma laulu "Meil on aega veel" konkursile Eesti Laul 2013 ja
pääses edasi finaali. Ajakirjanduses peeti laulu aga liialt sarnaseks Johann
Pachelbeli tuntuima teosega "Kaanon D-duuris". Demonstreerimaks Pachelbeli ja
Põhja-Tallinna palade sarnasust, tegi Mart Sander paroodiavideo "Ei löö käega
me". Korraldustoimkonna poolt appi kutsutud eksperdid Eesti Heliloojate Liidu
esimees Olav Ehala ning helilooja ja arranžeerija Tauno Aints kinnitasid siiski,
et sarnasustele vaatamata on erinevus suur ja teos täiesti iseseisev. Samuti ei
vasta tõele kahtlus, nagu oleks laulu esitatud 2011. aasta suvel koos
lastekooriga Eesti Hip-Hopi festivalil. Laulus "Meil on aega veel" laulavad
kaasa kuus last: Loviisa Vahenurm, Anett Käärma, Mark Eemil Mustonen, Rainer
Talvik, Kertu Noor ja Kardo Talvik. Põhja-Tallinn võitis 2013. aastal kolm Eesti
Muusikaauhinda: aasta ansambel, aasta debüütalbum ja aasta hip-hop/räppalbum
kategoorias. Aastal 2015 alguses lahkus bändist Kenneth Rüütli ja peagi liitusid
Põhja-Tallinna koosseisu uued (vanad) räpparid Kaspar Raudkivi esinejanimega
Mini ja Kristjan Soomre esinejanimega Chance. Peagi valmis esimene koos tehtud
pala "Suvefanki" mis ka Elmari raadio edetabelites pikalt kõrget positsiooni
hoidis ja ka aasta kokkuvõttes kõrgelt tunnustatud sai. November 2015 avaldas
Põhja-Tallinn ka uue albumi "Regeneratsioon".

2016. veebruaris lahkus ansamblist Kristjan (Chance) Soomre ning ansambliga
liitus taas Alvar Risto Vürst

Bändi esimese albumi andis välja plaadifirma Masterhead Records, mille loojateks
on bändiliikmed ise. Jaanus Saks on öelnud: "Oma plaadifirma tegime seepärast,
et Eesti on nii pisike ja kui lähed kellegi teise alla, siis võtab see firma
kõik raha ära ja endale ei jäägi midagi".



https://et.wikipedia.org/wiki/%C5%A0veits

Šveits on merepiirita riik Kesk-Euroopas. Ta piirneb põhjas Saksamaa, läänes
Prantsusmaa, lõunas Itaalia, idas Austria ja Liechtensteiniga.

Riigil on tugev neutraliteeditraditsioon. Šveitsis asub paljude rahvusvaheliste
organisatsioonide peakorter.

Šveits väldib ühe riigikeele eelistamist teisele, mistõttu näiteks tippdomeeni
tähise .ch jaoks on võetud aluseks riigi ametliku nime ladina variant
Confoederatio Helvetica.

Šveitsi geoloogiline struktuur on tekkinud viimaste aastamiljonite jooksul
Aafrika ja Euroopa laamade kokkupõrke tulemusel.

Geoloogiliselt jaotatakse Šveits viieks põhiliseks regiooniks: Alpid koosnevad
põhiliselt graniidist, Juura mäestik on noor kurdmäestik, mis koosneb
lubjakivist. Juura ja Alpide vahel on osalt tasane, osalt künklik Mittelland.
Peale selle on veel Lombardia madalik Chiasso ümbruses ja Põhja-Reini madalmik
Baseli ümbruses, mis asetsevad suuremalt jaolt väljaspool Šveitsi.

Šveits moodustab veelahkme, millest vesi jõuab Reini kaudu Põhjamerre, Rhône'i
jõe kaudu Vahemere lääneossa, Ticino jõe kaudu Aadria merre ja Inni jõe kaudu
Musta merre.

Tuntumad järved on Genfi järv, Bodeni järv, Neuchâteli järv, Luzerni järv,
Zürichi järv ja Lago Maggiore.

Šveits jaguneb viieks regiooniks, mille vahel on suured kliimaerinevused: Juura
mäestik, Šveitsi kiltmaa (Mittelland), Ees-Alpid, Alpid ja Alpidest lõuna poole
jääv ala.

Alpides valdavad okasmetsad (nulud, kuused, lehised, alpi seedermännid). Alpides
kaitsevad metsad laviinide ja kõrgvee eest (mets võtab vee vastu ja peab seda
kinni).

Mittellandis, Juuras ja Alpidest lõuna pool 1000 meetrist allpool kasvavad
segalehtmetsad ja lehtmetsad.

Tessini kantonis on suured kastanimetsad, millel oli varem tähtis koht
toiduallikana.

Šveitsil on neli ametlikku riigikeelt: saksa keel (63,7% kogu rahvastikust; koos
teiste riikide kodanikega 72,5%), prantsuse keel (20,4%; 21,0%), itaalia keel
(6,5%; 4,3%). Romanši keelt, mis kuulub retoromaani keelte hulka, räägib ainult
väike kogukond (0,5%; 0,6%) riigi kaguosas Graubündeni kantonis.

Šveits on moodsa turumajandusega riik, kus töötus on väike ja tööjõud on kõrgelt
kvalifitseeritud. Samuti on SKP ühe elaniku kohta väga kõrge.

2009. aasta andmetel oli tööga hõivatud 4,103 miljonit inimest ja töötus 2010.
aasta veebruaris oli 4,4%.

Šveitsi suurimad ekspordiartiklid on masinad, kemikaalid, metallid, käekellad ja
põllumajandustooted. Tähtsaimad ekspordipartnerid (2009) on Saksamaa (20,98%),
Ameerika Ühendriigid (9,09%), Prantsusmaa (8,62%), Itaalia (8,08%) ja Austria
(5,38%).

Šveitsi suurimad impordiartiklid on masinad, kemikaalid, sõidukid, metallid,
põllumajandustooted ja tekstiilid. Tähtsaimad impordipartnerid (2009) on
Saksamaa (27,19%), Itaalia (10,42%), Ameerika Ühendriigid (9,61%), Prantsusmaa
(7,69%), Holland (4,35%).

1999. aasta põhiseaduse järgi on kantonitel kogu võim, mis ei ole konkreetselt
konföderatsioonile delegeeritud.

Šveitsi parlament on kahekojaline Liidukogu, mis koosneb Kantonite Nõukogust ja
Rahvusnõukogust. Kodade õigused on kõigis punktides, kaasa arvatud
seadusandluses, võrdsed.

Kantonite Nõukogu 46 liiget (kaks igast kantonist ja üks endistest
poolkantonitest) valitakse otseselt igas kantonis. Rahvuskogu 200 liiget
valitakse otseselt ja proportsionaalse esindatuse põhimõttel. Kummagi koja
liikmete ametiaeg on 4 aastat.

Iga seaduse üle, mille Liidukogu on vastu võtnud, võib rahvas hääletada
referendumil. Seadusandliku algatuse teel võib rahvas teha ka muudatusi
konföderatsiooni põhiseadusse. Nõnda on tegemist poolotsese demokraatiaga.

Kõrgeim täidesaatev organ on Liidunõukogu, seitsmest liikmest koosnev
kollegiaalne organ. Kuigi põhiseadus näeb ette, et Liidukogu valib ja juhendab
Liidunõukogu liikmeid, on viimane järk-järgult võtnud endale väljapaistva rolli
seadusandlusprotsessi suunamisel ja föderaalseaduste täitmisel.

Šveitsi liidupresident valitakse Liidunõukogu seitsme liikme seast. Üheaastase
ametiaja jooksul täidab ta esindusfunktsioone.

Šveitsis on ka kaks enklaavi: Büsingen kuulub Saksamaale ja Campione d'Italia
Itaaliale.



https://et.wikipedia.org/wiki/K%C3%A4ttemaksukontor

"Kättemaksukontori" peategelased on endine mõrvagrupi uurija Frida Arrak (kuni
9. hooajani; praegu Indias budistlikus kloostris mediteerimas ja elu üle järele
mõtlemas), teda ootamatult asendama ilmunud nooremteadurist noorem õde Freya
Narvik (alates 10. hooajast), endine sekretär Marion Pärn ja Häidi Õigepaulus
(kuni 10. hooajani). Häidit tuleb asendama Kirke Klein, kes töötas enne
politseis uurijana ja teda omakorda endine tänavalaps Luna Haab, kes on tõeline
võrukael. Naised on iseloomult ja maailmavaatelt täielikud vastandid, kuid ühine
vimm meessoo vastu ajendab neid sookaaslastele kättemaksuteenust pakkuma.

Sarja formaadiõigused müüdi 2013. aastal rahvusvahelisele teletootjale
FremantleMedia Ltd.

Füüsikainstituudi vanemteadur, 42-aastane, Frida noorem õde. Tüüpiline teadlane
– veidi hajameelne, eraelus saamatu ja endasse süüvinud. Väljendab harva oma
emotsioone, mistõttu Marion ja Häidi hakkavad teda selja taga kutsuma Kuivikuks.
Hobideks tai chi ja matkamine metsikus looduses. Pärast Frida lahkumist saab
Freyast Kättemaksukontori kaasomanik. Tahab bürood sulgeda, kuid tõmmatakse
kaasa ohtlikku intriigi, mis lõpeb talle väga traagiliselt. See muudab Freya
arvamust detektiivitöösse ja temast saab Kättemaksukontori uus võitlushimuline
juht. Õige pea selgub, et daam saab selle tööga suurepäraselt hakkama.
Juhtumiste lahendamisel võtab tihti appi füüsika ja muud fundamentaalteadused.
Tema peamiseks elusihiks saab kurjategijate tabamine ja trellide taha suunamine.

Äärmiselt tõsise ja praktilise ellusuhtumisega uurija. Pärast kooli lõpetamist
töötas Rakveres, kuid pärast hiilgavat piinakambriga seotud mõrvaseeria
paljastamist roteeriti Tallinnasse. Olemuselt pedant, mis tähendab, et talle ei
meeldi, kui keegi oma nina tema asjadesse topib. Elupõline vanapoiss. Facebookis
on tema ainsateks naissoost sõpradeks ema ja õde. Kättemaksukontori
kaunitaridesse suhtub äärmiselt tõrjuvalt, kuid Marion suudab pikapeale tema
suhtumist muuta. Hiljem armub Freyasse. Huvialad puuduvad (samas ei suuda ta
iial ära öelda sumoturniiri jälgimisest ja tantsimisest).

28-aastane nägus mees, kes suundus pärast politseikooli lõpetamist maailma
tundmaõppimise eesmärgil vabatahtlikult Afganistani. Veetis seal 2 aastat ja
langes taliibide kätte vangi. Imekombel suutis nende käest põgeneda, kuid pärast
seda põeb posttraumaatilist sündroomi, mis avaldub väga erinevate hirmude näol.
Pärast teenistust Afganistanis asub tööle Põhja Prefektuuri uurijaks, Tiit
Marveli käe alla, kes temaga kurja vaeva näeb, kuna Rainis ei pea kinni
töödistsipliinist ja tema uurimismeetodid ei mahu seaduse piiridesse. Lisaks on
noormehe elustiil enesehävituslik. Rainise peamiseks hobiks on oma autode
tuunimine.



https://et.wikipedia.org/wiki/Taani

Taani (taani keeles Danmark) on maa Euroopas Skandinaavia poolsaare ja Saksamaa
vahel. Koos Gröönimaaga Põhja-Ameerikas ja Fääri saartega Atlandi ookeani
põhjaosas moodustab ta Taani Kuningriigi, mille suhte nende piirkondadega määrab
Rigsfællesskabet.

Taani arvatakse Skandinaavia maade hulka, kuigi Taani ei asu Skandinaavia
poolsaarel. Ta on Põhjamaade seas kõige lõunapoolsem ja pindalalt väikseim.
Halduslikult jaotatakse Taani 2007. aastast 5 piirkonnaks (region):
Kesk-Jüütimaa, Lõuna-Taani, Pealinna, Põhja-Jüütimaa ja Sjællandi piirkond.

Taani on ÜRO, NATO, OECD, OSCE ja Põhjamaade Nõukogu asutajaliige ning kuulub
alates 1973. aastast Euroopa Liitu.

6. sajandil kirjutasid Prokopios ja Jordanes põhjapoolsest rahvast nimega danoi
ja dani. Vanapõhja keeles nimetati rahvast mitmuse omastavas danir, mis võib
tähendada umbes 'lauskmaalased'. Tegu on tõenäoliselt tuletisega indoeuroopa
algkeele juurest *dhen-, mis tähendab 'peopesa, tasane maa'. Taanide nime on
seostatud ka iiri sõnaga duine 'inimesed'.

Sõna mark (vrd markkrahvkond) kasutati vanaülemsaksa keeles ja vanainglise
keeles tähenduses 'piirimaa'. Sõna Danmark võis niisiis tähendada 'lauskmaalaste
piirimaa' ning see maa võis olla Schleswigi metsad, nii et tegu oli taanide
piirimaaga lõunas elanud sakslaste suhtes. Frangi riigi annaalides ("Annales
Regni Francorum") räägitakse, et Frangi riigi saadikud kohtusid 825 nende
kuningatega "nende margis". Räägitakse ka, et taanid "tulid marki" (ad marcam),
et rünnata sakse Eideri jõe juures praeguse Schleswig-Holsteini alal aastal 828.
Tegu võib olla ka piirialaga Smålandi kõrval kirdes. Sõna mark pärineb vanapõhja
sõnast mǫrk ('haritud või harimata maa'; 'metsane maa'), selles tähenduses
esineb ta näiteks nimedes Telemark ja Hedmark. Sedamööda, kuidas sõna mark
hakkas tähendama kogu maad, mitte ainult praeguse Schleswigi ala, hakati nime
Danmark kasutama piirkonna kõigi rahvaste kohta.

On levinud arvamus, et Taani nimi on esimest korda kirja pandud Väikesel
Jellingi kivil umbes 930–950. Seal on omastavas käändes tanmarkaR. See on
esimene kirjapanek Taanis, aga nime Denamearc mainib aga juba umbes 890
norralane Ottar anglosaksi kroonikas "Orosius" jutustuses reisist Skiringssalist
Vestfoldis Hedebysse. Alfred Suure ümberjutustuses umbes samast ajast – Hedeby
Wulfstani kirjelduses Hedebyst alanud meresõidust nimetatakse Langelandi,
Lålandit, Falsterit ja Skånet Taani osadeks (Þas land call hyrað to Denemearcan,
'kõik need maad kuuluvad Taanile'). Aasta 908 all kirjutas Regino Prümist, et
rahvas "Taanist" (ex Denimarca) ründas põhja poolt praegust Hollandit. Aastal
965 ütles üks Otto I-le kuulunud diplom, et tema piiskopkond asub in marca vel
regno Danorum..

Taani Kuningriigi lipp ehk Dannebrog on üks maailma vanemaid riigilippe. Esimene
kirjalik mainimine selle kasutamisest pärineb 14. sajandist. Legendi kohaselt
kukkus see lipp taevast alla 15. juunil 1219, kui Taani kuningas Valdemar II
Võitja sõdis Tallinnas Lindanise linnuse lähedal eestlastega ja tänu sellele
võitsid taanlased lahingu.

Taani vapil on kujutatud kolme sinist sammuvat lõvi ümbritsetud südametega
(tegelikult vesikupu lehtedega). Traditsiooni järgi andis Taani kuningas selle
vapi kasutamise õiguse ka Tallinna linnale ja Eestimaa rüütelkonnale ning
sellest kujunes samuti välja Eesti vapp.

Taani riigihümn on "Der er et yndigt land". Kuningliku perekonna liikmete
juuresolekul kasutatakse aga kuningahümni "Kong Christian stod ved højen mast".

Taani rahvuslinnuks valiti 1984. aastal rahvahääletusega kühmnokk-luik. Seda
eelistust on seostatud Hans Christian Anderseni kunstmuinasjutuga "Inetu
pardipoeg". Vahemikus 1960–1984 oli Taani rahvuslind aga hoopis põldlõoke.

Taanil on maismaapiir ainult lõunas Saksamaaga (pikkus 68 km). Teisel pool
Põhjamerd (Skagerraki) põhjas on Norra ning teisel pool Sundi ja Kattegati
kirdes on Rootsi. Läänes on Põhjameri, kirdes Läänemeri. Kattegati eraldavad
Läänemerest saared, mille asendil Läänemerest läbi Taani väinade maailmamerele
viival laevateel on olnud strateegiline tähtsus.

Taani arvatakse Skandinaavia maade hulka, kuigi see ei asu Skandinaavia
poolsaarel. Ta on Põhjamaade seas kõige lõunapoolsem.

Taani põhjapoolseim punkt on Skageni neem (Skageni põhjarand) põhjalaiusel
57°45'7".

Taani lõunapoolseim punkt on Gedser Odde (Falsteri lõunatipp) põhjalaiusel
54°33'35".

Taani pindala (ilma Fääri saarte ja Gröönimaata) on 43 094 km² ning ta on
maailma maade seas pindalalt 143. kohal. Ta on Põhjamaade seas väikseim (kui
mitte arvestada Fääri saari ja Ahvenamaad), kuid kõige tihedamalt asustatud (129
in/km²).

Taani koosneb Jüüti poolsaarest ja 446 saarest. Saared moodustavad umbes
kolmandiku Taani pindalast. 2009. aastal oli 72 saart asustatud[viide?].
Suuremad saared on Sjælland (üle 2,1 miljoni elaniku), Vendsyssel-Thy ja Fyn,
suurima rahvastiku tihedusega saared on Sjælland (325 in/km²) ja Amager (1900
in/km²); neil saartel paikneb Kopenhaagen. Bornholmi saar asetseb ülejäänud
Taanist ida pool Läänemeres.

Rannajoone pikkus on 7314 km. Mitte ükski Taani elanik ei ela merest kaugemal
kui 52 km.

Taani on jäätumise jälgedega lauskmaa. Leidub üksikuid künkaid, kaljusid ja
luiteid, eriti ranna ääres. Keskmine kõrgus on 31 m.

Jüütimaa lääneosas on liivased ja moreensed sandurtasandikud. Kesk- ja idaosa,
alates läbi poolsaare keskpaiga jooksva viimase jäätumise aegsest mandrijää
piirist, on künklikum. Jüütimaal on muu hulgas küngastik Rebild Bakker
metsamassiivis Rold Skov ja Skamlingsbankeni ümbrus Lõuna-Jüütimaal.
Silkeborgist kagus Horsensi ja Skanderborgi suunas on Taani kõige kõrgemad
künkad, näiteks Ejer Bavnehøj (170,35 m), Møllehøj (maa kõrgeim looduslik punkt,
kõrgus merepinnast 170,86 m), Yding Skovhøj (170,77 m) ja Himmelbjerget (147 m).

Fyni saar ja Sjælland on madalamad lainjad tasandikud. Fyni saarel on siiski
küngastikud Svanninge Bakker ja Fyni Alpid.

Taani kõige madalamad alad on poldrid, mis asuvad mõni meeter allpool merepinda.
Madalaim punkt on Lammefjord (−7,5 m).

Suurem osa Taanist koosneb noortest Kriidi, Paleogeeni ja Neogeeni ladestustest.

Maastikku valitsevad viimase, Weichseli jäätumise maastikuvormid. Enamik
kivimeid on pudedad, ja pinnavormid on kujundanud liustikud, mis kuhjasid
pudedad kivimid ümarateks ja piklikeks kõrgendikeks. Kuigi Jüütimaa lääneosa jäi
jäävabaks (eelmise, Saale jäätumise ajal oli ka see jääga kaetud), on ka sealne
tasandik tekitatud mandrijää servas voolanud moreenirikaste sulamisvete poolt
(sandurtasandik). Läbi Jüütimaa jookseb lõunast põhja (ja alates Viborgist
läände) jäätumise piir, mis on maastikus nähtav suurte moreeniküngastena (nn
Jüütimaa selg, jyske højderyg). Künklikud moreenitasandikud valitsevad kogu
Taanit jäätumise piirist idas, sealhulgas ka Kattegati väina põhjas.

Taani ala rannajoon on viimase 10 000 aastaga väga palju muutunud. Praegu vajub
maapind Taani lõunaosas ja kerkib põhjaosas, põhja pool Nissumi fjordi ja
Falsteri saare joont.

Taani suurematest saartest eemal Läänemeres asuval Bornholmil paljanduvad
kristalse aluskorra kaljud. Üle Bornholmi, saarte ja Jüütimaa Põhjamereni kulgeb
aluskorraselg Fyni–Ringkøbingi selg. See on Taani osa Thornqvisti
murranguvööndist, mis ulatub kagus Ukrainani. Selle jätk eraldab Põhjamere
põhja- ja lõunaosa ning Taani naftaleiukohad on sellest lõunasse jääva basseini
jätkus või riftis Põhjamere keskel.

Taanis on umbes 65 000 maapealset vooluveekogu. Umbes pooled neist on
looduslikud, ülejäänud on tehislikud kraavid ja kanalid. Jõed on enamasti
väiksed, pikim jõgi on Gudenå (umbes 158 km). Teised suuremad jõed on Odense Å,
Vidå, Skjern Å ja Suså.

Nimega järvi on 1032, nende kogupindala on umbes 700 km². Kõige sügavam järv on
Furesø (36 m), kõige suurema pindalaga on Arresø (39,5 km²). Teiste suuremate
järvede seas on Esrum sø, Stadil Fjord, Mossø, Saltbæk vig ja Tissø. Jüütimaa
lääneosas on arvukalt järvi. Tasandikul on arvukad väikesed liustikulise
päritoluga järved.

Taani rannikul on fjorde. Kõige tuntum on võib-olla Limfjorden, 180 km pikkune
väin, mis ühendab Põhjamerd (Vesterhavet) Kattegatiga. Tuntud on veel Roskilde
fjord ja Ringkøbingi fjord.

Taanis on valdav heitlik, niiske ja sombune parasvöötme mereline kliima. Taani
asub Põhjamere ääres ja tema kliimat mõjutab Golfi hoovuse lähedus.

Aasta keskmine sademete hulk on idas 600 mm, läänes 800 mm. Vihmapäevi on aastas
keskmiselt 121. Kõige sademeterikkamad on september, oktoober ja november (umbes
70 mm kuus), kõige sademetevaesem on veebruar (keskmiselt 38 mm).

Piirkondlikud erinevused on väikesed. Mere ääres on pisut jahedam. Suvel on
kõige soojem Lõuna-Jüütimaal, Lollandil ja Falsteril. Mere ääres on mere
tasandava mõju tõttu suve ja talve temperatuurierinevused väiksemad. Ka sademeid
on enam-vähem ühepalju. Kõige vähem sajab Suur-Beldi ümbruses (umbes 500 mm
aastas), kõige rohkem Kesk-Jüütimaa lõunaosas (üle 900 mm aastas).

Taanis elab 49 liiki imetajaid, neist 19 on kantud Taani punasesse raamatusse.
Metsades on säilinud metskits ja punahirv, Põhjamere vetes viiger, randal,
hallhüljes.

Taani kuulub segametsa piirkonda. Ürgmetsa ei ole, kuid Draved skov ja
Suserupskovene on minimaalse inimmõjuga looduslikud metsad. Enne põlluharimise
algust nägi Taani maastik välja nagu Białowieża ürgmets. Laialehised pöögi- ja
tammemetsad hävitati. 2005. aasta seisuga katavad metsad 11,8% Taani alast. Igal
aastal istutatakse umbes 3000 ha metsa. Saartel domineerivad kultuuristatud
tammikud, Jüütimaal männi- ja kuusemetsad.

Peale luidete, järvede, jõgede ja mererandade on kogu Taani kultuurmaastik. On
aasi, soid ja kanarbikke.

Tähtsamad loodusvarad on nafta, maagaas, kala, sool, lubjakivi, kriit, kivi,
kruus ja liiv.

Mõnes Taani piirkonnas on üleujutuse oht (osa Jüütimaast, Lollandi saare
lõunarannik). Need alad on mere eest kaitstud tammide süsteemiga.

Keskkonnaprobleemide seas on õhu saastumine (peamiselt transpordivahendite ja
elektrijaamade tõttu), lämmastiku- ja fosforiheitmed Põhjameres, pinnavee
saastumine põllumajandusjäätmetega ja pestitsiididega.

Riigipea on kuningas (praegu kuninganna Margrethe II), kelle ülesandeks on
Folketingi (Taani parlamendi) istungjärkude avamisel osalemine, seaduste
allakirjutamine ja mõningad esindusfunktsioonid.

Riigi poliitiline juht on peaminister. Alates 2011. aastast on peaministri
ametipostil Helle Thorning-Schmidt Sotsiaaldemokraatlikust erakonnast.

Taani parlament Folketing on ühekojaline ja sinna kuulub 179 saadikut.
Saadikutest valitakse kaks Fääri saartelt, kaks Gröönimaalt ja ülejäänud Taani
valimisringkondades.

Taani riigipea on kuninganna Margrethe II, kes on abielus prints Henrikuga.
Valitsejapaaril on kaks last: kroonprints Frederik (sündinud 1968) ja prints
Joachim (sündinud 1969).

Kroonprints Frederik (troonile saades arvatavasti kuningas Frederik X) abiellus
2004. aastal kroonprintsess Maryga, kellega ta tutvus Sydney olümpiamängude
ajal. Neil on poeg, tulevane troonipärija Christian Valdemar Henri John
(sündinud 2005) ja tütar, printsess Isabella Henrietta Ingrid Margrethe
(sündinud 2007).

Prints Joachim on lahutatud, kuid tal on kaks last oma endise abikaasa,
Frederiksborgi krahvinna Alexandraga: prints Nikolai (sündinud 1999) ja prints
Felix (sündinud 2002).

Kuninglik perekond on Taanis väga populaarne. Sellele on kaasa aidanud ka
perekonna värske liige kroonprintsess Mary, kes on oma uude rolli väga hästi
sisse elanud ja paistab ka ise avalikkuse tähelepanu nautivat.

Taanit on pikka aega juhtinud sotsiaaldemokraatlikud valitsused. Sügisel 2001
tuli aga võimule tsentristlik-liberaalne koalitsioon Anders Fogh Rasmusseni
juhtimisel. Pärast 11. septembri terrorirünnakut tõusid sotsiaalküsimuste asemel
ja päevakorrale julgeolek, immigratsioon ja islam. Pärast 2007. aasta
parlamendivalimisi jäi jõudude vahekord Folketingis praktiliselt samaks.

Siis ametisse saanud Anders Fogh Rasmusseni valitsus püüdis ellu viia
liberaalsemat majanduspoliitikat (mis maailma kontekstis on siiski küllalt
vasakpoolne) ja muuhulgas piirata maksukoormuse kasvu. Samuti püüdsid
valitsusparteid muuta ühiskonna suhtumist liberaalsemaks ja
individualistlikumaks. Vastav kultuurivõitlus (kulturkamp) puudutas ka
keskkonnakaitset, kus mõtteviis on muutunud tunduvalt majandusekesksemaks, ning
immigratsiooni. Eriti viimases küsimuses on ühiskonnas puhkenud väga terav
diskussioon. Poliitiliselt kõige mõjukamaks tugevalt sisserändajate vastaseks
jõuks on Dansk Folkeparti, väga selge läänevastase hoiakuga paistab silma
äärmuslik islamirühmitus Ḩizbu-t-Taḩrīr. Senine vastasseis ühiskonnas
kulmineerus 2006. aasta algul pilapildiskandaali näol, mille käigus süüdati
Taani saatkonnad Iraanis ja Süürias. Taani osaleb algusest peale praeguses
Iraagi sõjas. Tõsi küll, 2003. aasta sissetungi ajal piirdus osalus vaid ühe
allveelaevaga. Sügisel 2006 oli Iraagis umbes 500 Taani sõdurit.

Pärast 2011. aasta valimisi kuuluvad Taani valitsusse Sotsiaaldemokraadid, Det
Radikale Venstre ja Sotsialistlik Rahvapartei ning seda juhib Helle
Thorning-Schmidt. Peamised opositsiooniparteid on liberaalne Venstre ja Taani
Rahvapartei.

Olulised arutlusteemad praeguses Taanis on globaliseerumine ning Taani hariduse,
tööstuse ja teaduse valmisolek ülemaailmseks konkurentsiks, heaoluühiskonna
jätkusuutlikkus praeguste demograafiliste trendide taustal, keskkonnakaitse,
Lähis-Ida probleemid, Taani koolisüsteem jpm.

Alates 2007. aastast jaguneb Taani 5 piirkonnaks (region): Kesk-Jüütimaa,
Lõuna-Taani, Pealinna, Põhja-Jüütimaa ja Sjællandi piirkond.

Taani pealinn on Kopenhaagen, kus elab rohkem kui 1,2 miljonit elanikku ehk ligi
iga viies taanlane. Kopenhaageni linnastus elab 2013. aasta alguse seisuga 1,95
miljonit inimest.

Taani on ÜRO, NATO, OECD, OSCE ja Põhjamaade Nõukogu asutajaliige. Taani on
alates 1973. aastast Euroopa Liitu liige, kuid ei kuulu euroalasse.
Rahvusvahelistest teadusorganisatsioonidest on riik Euroopa Tuumauuringute
Keskuse ja Euroopa Kosmoseagentuuri asutajaliige. Kopenhaagenis asutati 1992.
aastal Läänemeremaade Nõukogu ja samas asub ka Maailma Terviseorganisatsiooni
Euroopa regionaalne kontor. Veel kuulub riik näiteks Arktika Nõukokku, Euroopa
Arengupanka, Interpoli ja WIPO-sse.

Kaitsevägi jaguneb kuninglikuks armeeks (Hæren), mereväeks (Søværnet) ja
õhuväeks (Flyvevåbnet) ning Taani Kodukaitseks (Hjemmeværnet).

Riigi kohtusüsteem on sarnaselt Eesti omaga kolmeastmeline. Kriminaal- ja
tsiviilvaidlustega tegelevaid esimese astme kohtuid (byret) on kokku 24.
Ringkonnakohtuid (landsret) on kaks ja need paiknevad vastavalt Kopenhaagenis ja
Viborgis (esimese alla kuuluvad samuti Fääri saarte ja Gröönimaa kohtud).
Ülemkohus (Højesteret) asub Kopenhaageni kesklinnas Christiansborgi lossis samas
hoones Folketingi ehk Taani parlamendiga. Lisaks tegutseb ka mere- ja
kaubandusõiguse küsimustega tegelev Mere- ja Kaubanduskohus (Sø- og
Handelsretten).

Taani rahvaarv on 2013. aasta alguse seisuga 5 602 628. Rahvaarv on 1970ndatest
saadik ühtlaselt suurenenud, välja arvatud lühike periood 1980ndate alguses.

Rahvastiku tihedus on keskmiselt 129 in/km² (Taani suurimal saarel Sjællandil
isegi üle 315 in/km²).

2013. aasta alguse seisuga oli taanlasi 89,3% ning 600 674 ehk 10,7% moodustasid
immigrandid ja nende järeltulijad. Eesti päritolu inimesi oli 1449, neist 982
naised ja 467 mehed, eestlastest 1348 olid sisserännanud ja 101 nende
järeltulijad.

Teistel andmetel[viide?] on 91,6% Taani päritolu ning 452 095 inimest on
sisserännanud ja nende järglased. Sisserännanud (sh järglased) on pärit
peamiselt teistest Põhjamaadest (41 306), Suurbritanniast (12 000), Saksamaalt
(25 444), Poolast (13 509), Bosniast ja Hertsegoviinast, (20 875), teistest
Jugoslaavia maadest (23 968), Türgist (54 859), Somaaliast (16 948), Iraagist
(26 351), Iraanist (14 289), Liibanonist (22 232), Afganistanist (10 876) ja
Pakistanist (19 301).

Taani ametlik keel on taani keel. See on põhjagermaani keel, millel on ühine
päritolu islandi keele, fääri keele, norra keele ja rootsi keelega. Taani keel
on norra keele ja rootsi keelega suurel määral vastastikku arusaadav ning sel on
olnud tugevad ajaloolised ja kultuurilised sidemed teiste skandinaavia keeltega.
Põhjagermaani keeled hakkasid lahknema 9. sajandil ja 12. sajandi alguseks oli
vanataani keel teistest skandinaavia keeltest selgelt erinev. 16. sajandi
keskpaigast saadik räägitakse uustaani keelest: trükikunsti levik tõi kaasa
taani keele õigekirja standardiseerumise. See lähtus Christian III Piibli
keelest. Alates 18. sajandist räägitakse nooremast uustaani keelest. 19. ja 20.
sajandil oli õigekiri suhteliselt konservatiivne, nii et kõnekeel lahknes
kirjutatud keelest tunduvalt.

Taani keelel on palju murdeid (Taani keele murded). Need kujunesid üldjoontes
välja 14. sajandiks, murdeerinevused olid kõige suuremad 1700. aasta paiku.
Hiljem on murded üha taandunud ja praegu kõneleb murdeid ainult 5% taanlastest.
Murded jagunevad kolmeks põhirühmaks:

Need põhirühmad jagunevad alarühmadeks. Näiteks jagunevad jüütimurdes idajüüti,
lõunajüüti ja läänejüüti, võib-olla ka põhjajüüti murreteks. Läänejüüti murretes
puudub grammatiline sugu. Lõuna- ja läänejüüti murretes on ette asetatav määrav
artikkel (näiteks æ hus, kirjakeeles huset 'maja').

Taani ühiskeelt nimetatakse riigitaani keeleks (rigsdansk, rigsmål). See lähtub
Kopenhaageni ümbruse keelest ja selle normi sätestab Dansk Sprognævn. Riigitaani
keel on avalikus elus täiesti valdav, ning praegu on näiteks mõeldamatu, et
tipp-poliitikud räägiksid murret nagu läänejüüdi päritolu peaminister Knud
Kristensen 1940. aastate lõpus. Murrete hääbumise tõttu on vanemad murretes
kirjutatud teosed, sealhulgas Steen Steensen Blicheri jüüti lood ja laulud
noortele taanlastele praktiliselt loetamatud.

Põhja-Schleswigis on saksakeelne vähemus. Saksa vähemuse keelelisi õigusi
kaitsevad Kopenhaageni-Bonni deklaratsioonid (1955). Samuti kaitsevad need
taanikeelse vähemuse õigusi Lõuna-Schleswigis. Taanis elab ka umbes 10 000
fääri- ja gröönikeelset inimest. Vähemused kõnelevad ka näiteks urdu keelt,
araabia keelt ja türgi keelt.

Koolis hakatakse esimest võõrkeelt (inglise keelt) õppima 4. klassis. 7.
klassist hakatakse valikainena õpetama teist võõrkeelt (11 tundi nädalas kolme
aasta jooksul). Gümnaasiumi sisseastumisel ja gümnaasiumis õppimisel on teine
võõrkeel kohustuslik.

Taani võttis kristluse vastu 960ndatel, kui Harald Sinihammas laskis end
ristida, ja 13. sajandi jooksul jõudis üleminek kristlusele lõpule. Alates
reformatsioonist 1536 on luterlus olnud riigiusund, ja Taanis on olnud täielik
usuvabadus alates 1849. aasta põhiseadusest.

Taani kiriku nimi on Folkekirken (Rahvakirik) ning selle pea on Taani kuningas
või kuninganna. Kirikut juhib igapäevaselt kirikuamet kirikuministri juures
(veebruari 2010 seisuga Birthe Rønn Hornbech). Folkekirken on jaotatud 11
piiskopkonnaks (stift), üks neist Gröönimaal. 1. jaanuari 2013 seisuga oli
kirikus 4 430 643 liiget, mis moodustab 79% Taani rahvastikust ja umbes 90%
taanlastest.[viide?] Jaanuaris 2002 oli selle kiriku liikmeid 84,3%. Umbes 3%
selle kiriku liikmetest käib regulaarselt kirikus.

Taani suuruselt järgmine usurühmitus on muslimid: neid on 210 000 ja nad
moodustavad 3,7% rahvastikust. Taani muslimi rahvastik on kujunenud viimase aja
sisserände käigus ja on koondunud suurematesse linnadesse. Teiste Taani
usurühmituste seas on katoliiklased (37 000 inimest), Jehoova tunnistajad (14
500), Serbia Õigeusu Kiriku liikmed (7000), baptistid (5100), nelipühilased
(5100), budistid (4400) ja mormoonid (4500). On ka adventistid, metodistid,
Päästearmee liikmed,

Taani on segamajandusega heaoluriik, mis kuulub Põhjamaade majandusruumi.
Elatustase on kõrge, sissetulekute erinevused on väikesed.

Taani on üks maailma kõige kõrgema maksukoormusega riike ja üks maailma
rikkamaid maid.

Väga õnnestunuks peetakse praegust tööturu mudelit, milles lihtne
vallandamine-töölevõtmine ettevõtte jaoks on ühendatud suurte sotsiaalsete
tagatistega töötajale: tööandja vastutus haigusrahade, vallandamistoetuste jms
osas on väike, põhiosa sotsiaalkuludest katab riik. Samas on Taani üks maailma
kõige suuremate sotsiaaltoetustega riik.

Arvestatavatest maavaradest kuulub Taanile ainult suhteliselt väike osa
Põhjamere naftast ja gaasist.

Taani rahaühik on Taani kroon, mis jaguneb sajaks ööriks. Aastal 2009 on käibel
25-öörised ja 50-öörised ning 1-, 2-, 5-, 10- ja 20-kroonised mündid, lisaks
50-, 100-, 200-, 500- ja 1000-kroonised paberrahad. Levinud maksevahendiks on ka
Dankort, kohalik maksekaart, mida aktsepteerivad peaaegu kõik poed. Aastal 2000
lükkas Taani referendumil tagasi eurotsooniga ühinemise ettepaneku.

Töötuid on Taanis 4,3% rahvastikust ja alla vaesuspiiri elab 12,1%. Tööjõulisi
on Taanis 2,841 miljonit.

Taani suurimad ekspordiartiklid on masinad ja instrumendid, liha ja lihatooted,
piimatooted, kala, ravimid, mööbel ning tuulegeneraatorid.

Taani tähtsaimad ekspordipartnerid on Saksamaa 17,53%, Rootsi 12,68%,
Suurbritannia 8,49%, Ameerika Ühendriigid 6,05%, Norra 6,01%, Holland 4,84%,
Prantsusmaa 4,57% (2009).

Taani suurimad impordiartiklid on masinad ja varustus, toorained ja pooltooted
tööstusele, kemikaalid, teravili ja toidukaubad ning tarbekaubad.

Taani tähtsaimad impordipartnerid on Saksamaa 21,07%, Rootsi 13,18%, Norra 7%,
Holland 6,97%, Hiina 6,22%, Suurbritannia 5,53% (2009).

Taanis on kolm juhtivat päevalehte: vasaktsentristlik Politiken,
parem-konservatiivne Berlingske Tidende ja tsentristlik Jyllands-Posten.
Väiksemad päevalehed on vasakpoolseid vaateid esindav Dagbladet Information ja
kristlikke vaateid esindav Kristelig Dagblad. Lisaks ilmuvad iga päev tabloidid
Ekstrabladet ja BT. Reedeti annab Berlingske Tidende välja kvaliteetajalehte
Weekendavisen.

Taani haridussüsteemis on kohustuslik 9-klassiline haridus. Kooli minnakse
kuueaastaselt. Põhikool (folkeskole) on 9- või 10-klassiline, sellele eelneb
vabatahtlik lasteaiaklass. Põhikoolile järgneb 3-aastane gümnaasium.

Taani kool on tuntud oma rõhuasetuse poolest grupitööle, eneseväljendus- ja
esinemisoskusele, suhteliselt vähem pööratakse tähelepanu õpilaste
faktiteadmistele ja teadmiste mõõtmisele. Senine koolisüsteem jaõpetamise
metoodika on sattunud kriitika alla seoses õpilaste kehvade tulemustega 2003.
aasta PISA uuringutel.

Taani ülikoolid on Kopenhaageni Ülikool, Århusi Ülikool, Ålborgi Ülikool,
Kopenhaageni Majandusülikool, Lõuna-Taani Ülikool, Roskilde Ülikool, Taani
Tehnikaülikool ja Kopenhaageni IT Ülikool.

Ülikooli võetakse enamikul aladel vastu kõik kvalifitseerunud soovijad.
Ülikooliharidus koosneb enamasti kolmeaastasest bakalaureuseõppest (bachelor),
kaheaastasest magistriõppest (kandidat) ja kolmeaastasest doktoriõppest (PhD).
Enamik üliõpilasi saavutab magistrikraadi, bakalaureusekraadi ei käsitleta
sageli ülikooli lõpetamisena. Riik maksab üliõpilastele stipendiumi. Doktorandid
on formaalselt ülikoolis tööl, nende palk jääb veidi alla Taani keskmise. Enamik
doktorante viibib oma õpingute ajal pool aastat kuni aasta mõnes välismaa
ülikoolis, sageli USA-s.

Peale akadeemilise hariduse süsteemi on Taanis institutsioonid, mis võimaldavad
omandada mitteformaalset haridust, nn rahvaülikoolid (folkehøjskole). Mõiste
tekkis 19. sajandil Taani kirjanikult, luuletajalt, filosoofilt ja pastorilt
Nikolai Frederik Severin Grundtvigilt. See põhineb tasuta hariduse omandamise
võimaldamisel tavarahvale ja on üks Taani haridussüsteemi nurgakividest. Taani
territooriumil on praeguseks ligi 70 rahvaülikooli. Nende sekka kuuluvad näiteks
Rødding Højskole (esimene Taani rahvaülikool; asutatud 1844), Rønshoved Højskole
ja Jaruplund Højskole.

Esimesed inimtegevuse jäljed Taanis pärinevad umbes 120 000 aasta tagusest Eemi
jäävaheajast.

Pidev inimtegevus on kestnud alates mandrijää taandumisest põhja poole seoses
kliimamuutusega umbes 14 000 aastat tagasi. Sel ajal elasid Taanis
põhjapõdrakütid. Need vahetas välja teine kütirahvas, kes aastatuhandeid elatus
kalapüügist ja küttimisest.

Põllumajandus muutus valitsevaks nooremal kiviajal 4. aastatuhandel eKr.
Nooremal kiviajal ehitati hulgaliselt megaliitkalmeid, millest mõned pakuvad
tänaseni tähelepanuväärset vaatepilti.

Pronksiajal (1800–500 eKr) praeguse Taani aladel elanud rahvast on säilinud
rikkalikult arheoloogilisi mälestisi. Arvukad päikesekujutised, nt Trundholmi
vanker ja kaljujoonised Bornholmil viitavad päikesekultusele. Kaljujooniste
teine levinum motiiv on laev. Ülikuid maeti tammekirstudes hiiglaslikesse
kääbastesse, mis paiknesid kõrgetel küngastel. Mõnes Jüütimaa osas on tänu mulla
iseärasusele säilinud orgaanilisest materjalist hauapanused, sealhulgas riided.
Tuntuim leitud riidekomplektidest pärineb Egtvedi piiga hauast.

Rauaaja esimesel perioodil, nn keldi rauaajal (500 eKr kuni meie ajaarvamise
alguseni) domineeris Taanis naaberaladel elanud keltide mõju. Sellele järgnenud
nn Rooma rauaajal (meie ajaarvamise algusest kuni 400 pKr) saabusid suuremad
kultuurimõjud Rooma riigist, sealhulgas kaalu- ja mõõdusüsteem ning hulgaliselt
laensõnu; ladina kirja mõjul tekkis ruunikiri. Germaani rauaajast (400–800 pKr)
on olemas esimesed kirjalikud allikad taanide kui rahva kohta. Sellest ajast on
ka andmed Jüüti poolsaarel elanud anglide ja jüütide kohta, kes liikusid edasi
mandrilt Suurbritannia saartele, kus segunesid kohalike elanikega, moodustades
inglise rahvuse tuumiku. Arvatavasti ühendati maa kuningriigiks 8. sajandil.
Sellest annavad tunnistust sellised suurejoonelised ehitised nagu Danevirke
piirivall ja Kanhave kanal läbi Samsø saare, ning Taani esimese linna Ribe
asutamine pärast aastat 700. Taani riiki kuulusid ka Skandinaavia poolsaare
lõunatipus asuvad maakonnad Skåne, Halland ja Blekinge, mis praegu kuuluvad
Rootsile.

Rauaajast pärinevad paljud soodest leitud mumifitseerunud laibad, näiteks
Tollundi mees.

Taanis oli viikingiaeg suure majandusliku arengu ja sõjalise ekspansiooni aeg.
9.–10. sajandil kujunes väikeste vürstiriikide ühendamise tulemusena Taani
Kuningriik, millest sai peamine viikingite riik Euroopas ka Läänemerest põhja
pool. Taani vallutas Norra ja samuti suured piirkonnad Inglismaal. Inglismaa
kuningas Alfred Suur oli sunnitud taanlastele loovutama Inglismaa idaranniku
piirkonnad, mida taanlaste valitsemise ja elukorralduse tõttu kutsuti Danelaw.
Taanist pärit viikingid valitsesid Läänemerel ja Põhjamerel. Nad purjetasid
mööda suuri Venemaa jõgesid kuni Musta mereni, rajasid asulad Põhja-Venemaale ja
Põhja-Prantsusmaa läänerannikule Normandiasse, kus viikingipealik Rollo rajas
911 Normandia hertsogiriigi. Nad purjetasid kuni Vahemereni, mille ääres nad
hiljem rajasid normannide riigi Sitsiilias ja Lõuna-Itaalias. Aastavahemikus
980–1000 purjetasid Erik Punane ja Leifr Eiríksson Islandilt Gröönimaale ja
Põhja-Ameerikasse, mida nad nimetasid sõnaga Vinland ('aasade maa').

Alates kuningas Gorm Vanast (suri arvatavasti 958) on teada kõik Taani kuningad.
Gormi poeg Harald Sinihammas rajas Jellingisse oma vanematele vägeva
hauamonumendi, mis koosneb kahest hiiglaslikust kääpast, kahest ruunikivist,
suurest kivilaevast ja kirikust. Kuningas Harald rajas ka vähemalt neli täpselt
ringikujulist ja korrapärast ringvall-linnust, neist tuntum on Trelleborg
Sjællandil. Jätkus piirikaitsevalli Danevirke tugevdamine.

Harald Sinihamba ajal 10. sajandi keskel sai Taanist ametlikult kristlik riik.
Tänu kaubanduse arengule tekkisid viikingiajal Skandinaavias linnad (ainsana oli
varem asutatud Ribe). Taani tuntumad viikingiaegsed linnad on Hedeby ja Århus.

Taani kuningas Harald Sinihammas alustas vallutusi Anglosaksi Inglismaal ning
1013. aasta suvel viis Svend Harkhabe Taani laevastiku Sandwichi, Kentis. Sealt
läks ta põhja Danelaw'sse, kus kohalikud nõustusid kohe teda toetama. Siis
sööstis ta lõunasse, sundides Inglismaa kuninga Æthelredi Normandiasse maapakku
(1013–1014). Siiski suri Svend äkitselt 3. veebruaril 1014. Kasutades seda surma
ära, tuli Æthelred Inglismaale tagasi ja ajas Svendi poja Knudi tagasi Taani,
sundides teda seejuures loobuma oma liitlastest. Aastal 1015 käivitas Knud uue
kampaania Inglismaa vastu ja pärast vallutusi valitses Knud Suur, Taani, Norra,
Inglismaa kui ka mõne Rootsi piirkonna kuningana. Pärast Knud Suure surma 1035.
aastal Taani võimu all olnud suurriik lagunes, ehkki Inglismaad kontrollis Knuti
poeg Hardeknud kuni 1042. aastani. Normandia hertsogi Rollo järglane William
Vallutaja vallutas 1066. aastal Suurbritannia saare.

12. sajandil algas Taani ekspansioon ristisõdade näol lõunapool elavate
slaavlastest vendide elualadele, samas mõjutasid riigi tugevust riigisisesed
vastuolud. Kuningas Valdemar I Suur (1157–1182) suutis vende võita (vt Vendi
ristisõda).

Kuningas Knut VI (1182–1202) valitsemisajal pidas Taani edukat sõjategevust,
vallutas Pomerania ja Mecklenburgi ning Knut sai Taani ja vendide kuningaks.
Vallutused jätkusid kuningas Valdemar II Võitja juhtimisel. Tema eduka
sõjategevuse tulemusena vallutati Taani riigi jaoks Holsteini ning Saaremaa ja
Põhja-Eesti alad, kus legendi järgi said taanlased lahingus eestlastega oma
rahvuslipu Dannebrogi 1219. aastal Tallinna sõjakäigu ajal. 1222. aastal tekkis
kuningas Valdemar II-l konflikt Põhja-Saksamaal ja Taani sõjaline võimsus oli
suunatud sealsele sõjategevusele. 1223. aastal sattus kuningas Valdemar II
sõjategevuse käigus vangi Schwerini krahvi Heinrichi kätte, kust ta pääses alles
pärast lunaraha maksmist.

1227. aastal sai Valdemar II sõjas Põhja-Saksamaa vürstiriikidega Bornhövedi
lahingus lüüa ning kohe alustasid pealetungi Taani aladele Eestis ka sakslaste
Mõõgavendade ordu väed, vallutades lõplikult kogu Põhja-Eesti.

Keskajal kuulusid Taanile pikemat või lühemat aega suured valdused praegusel
Põhja-Saksamaal ja Põhja-Eestis ning Saaremaa ja Ojamaa.

13. sajandil laastasid Taanit kodusõjad ning sõda Holsteiniga, mille liitmise
järel omandasid Holsteini aadlikud Taani riiklikus elus suure tähtsuse ja kaalu,
mille lõpetas alles 14. sajandil, kuningas Valdemar IV Atterdag (1340–1375), kes
taastas riikliku ühtsuse ning kuningavõimu autoriteedi riigis. Tal õnnestus
saavutada kontroll Øresundi väina üle ja kontrollida Läänemere laevandust ning
maksustada väina läbivad kaubalaevad.

1362. aastal purustas Valdemar sõjategevuses Hansa Liiduga Helsingborgi
merelahingus, kuid kaotas võitluse Holsteini, Mecklenburgi ülikute, taani
aadlike ja Hansa Liidu koalitsioonile. 1370. aastal sõlmitud Stralsundi
rahuleping oli suureks löögiks Taani rahvusvahelisele mõjule, kuid vabastas
kuningas Valdemari riigisisese aadlike vastupanu mahasurumiseks. Kuid varsti
pärast kuninga ainuvõimu kindlustamist ta suri (1375) jätmata meesliinis
pärijat.

Valdemari tütar Margrete abiellus Norra kuninga Håkon VI ja valitses Taanit
regendina oma poja tulevase kuninga Oluf II eest. Pärast Olufi surma 1387.
aastal tunnistati Margarethe Taani ja Norra kuningannaks ja aastast 1389 ka
Rootsi kuningannaks. Aastal 1397 sõlmiti Taani, Rootsi ja Norra vahel Margrethe
I valitsetav personaalunioon (Kalmari unioon), mille juhtivaks riigiks jäi
Taani. Nii muutusid Taani riigi osaks ka Norra valdused Atlandi Ookeanil –
Shetland, Orkney saared, Fääri saared, Island ja Gröönimaa. Pärast Margarethet
oli järgmiseks ühisriigi tugevdajaks ja arendajaks Erik VII, kelle
valitsemisajal ehitati Sundi väina kaldale Kronborgi kindluse, tänu millele
kontrolliti ning maksustati väina läbivad kaubalaevad nn Sundi tolliga.

Kuningas Christian I jätkas Taani riigi territooriumi laiendamist ning sai
Schleswigi ja Holsteini valitsejaks.

Kalmari unioon püsis läbi tõusude ja mõõnade aastani 1521, kui kuningas
Christian II korraldatud Stockholmi veresauna järel astus Rootsi liidust välja.
Taani ja Norra vaheline personaalunioon kestis aastani 1814.

Kalmari uniooni lagunemisele järgnes reformatsioon ja kodusõda (Grevens fejde).
Kodusõjas jäi peale reformatsioonimeelne Christian III, aastal 1536 sai Taanis
ja Norras ametlikuks usuks luterlus.

Järgmiste valitsejate, Frederik II ja Christian IV ajal muutus Taani taas üheks
kõige võimsamaks riigiks Läänemere piirkonnas. Tänu kasvavale kaubandusele
Läänemere ja Põhjamere vahel olid oluliseks sissetulekuallikaks Øresundi tollid.
Põhjamaade seitsmeaastane sõda (1563–1570) ja Kalmari sõda (1611–1613) Rootsiga
kindlustasid veelgi Taani positsiooni Läänemerel. Christian IV sekkumine
30-aastasesse sõtta aastal 1625 ning järgnenud sõda Rootsiga (1658) olid Taani
jaoks aga katastroofilised. Kaotati põlised Taani alad Skåne, Halland ja
Blekinge ning ka Norra maakonnad Jämtland, Härjedalen ja Bohuslän. Läänemere
suurvõimuks sai Rootsi. 1660 oli Taanis 600 000 elanikku.

18. sajandil suutis Taani põhijoontes sõdadest kõrvale hoida. Prantsuse
valgustusliikumise mõjul kasvas huvi teaduse vastu. Aastatel 1761–1767 läkitas
Taani kuningas Frederik V Carsten Niebuhri juhtimisel esimese Euroopa teadusliku
ekspeditsiooni Siinaile ja Araabia poolsaare lõunaossa. Arenes majandus, viidi
läbi talude kruntimine. 17.–18. sajandil sai Taanist koloniaalmaa. Taanile
kuulusid kolm saart Kariibi meres, Trankebar Indias ning orjakaubanduse tarvis
loodud kolooniad Lääne-Aafrikas Ghanas.

Taani püüdis säilitada oma neutraalsust ka Napoleoni sõdade ajal. Kopenhaageni
pommitamine 1801. ja 1807. aastal ning Taani laevastiku röövimine inglaste poolt
viisid maa aga sõtta Napoleoni poolel. Sõda lõppes Taanile kaotusega ning 1814.
aasta Kieli rahulepinguga oldi sunnitud loovutama Norra Rootsi kuninga võimu
alla. Riik oli sisuliselt pankrotis.

19. sajandi esimesel poolel tugevnes nii taani kui ka saksa rahvuslus. Sellega
seoses tekkisid probleemid Schleswigi (taanipäraselt Slesvig) ja Holsteini
(Holsten) hertsogkondade saksakeelse elanikkonnaga. Hertsogkonnad ei kuulunud
küll Taani kuningriigi koosseisu, Taani kuningas oli aga ka Schleswigi ja
Holsteini hertsog. Järgnes Esimene Schleswigi sõda Preisimaaga 1848–1851, mis
sisuliselt säilitas varasema seisu.

Aastal 1849 võeti vastu esimene Taani põhiseadus, millega maast sai
konstitutsiooniline monarhia.

Lahendamata Schleswigi küsimus viis Teise Schleswigi sõjani 1864. aastal. Taani
vastaseks olid nüüd Preisimaa ja Austria. Sakslastele kaotati nii Schleswig kui
ka Holstein.

19. sajandi teisel poolel toimus väga suur areng nii majanduse kui ka kultuuri
vallas. Rajati esimesed veevärgid, levis maagaasi kasutamine majapidamistes ja
tänavavalgustuses, kasutusse ilmusid esimesed elektrilambid.

Ühiskond muutus liberaalsemaks ja demokraatlikumaks. Aastal 1910 avati Århusis
Jüütimaa sünnitusmaja, mis oli mõeldud ainult vallalistele emadele (esimene
niisugune oli avatud Kopenhaagenis 1787).

1920. ja 1930. aastatel oli Niels Bohri (Nobeli auhind 1922) juhitud
Teoreetilise Füüsika Instituut Kopenhaagenis üks maailma juhtivaid aatomifüüsika
keskusi.

Jätkus areng heaoluriigi suunas. Aastal 1933 asendati ebapopulaarsed vaestemajad
sotsiaaltoetustega.

Teises maailmasõjas okupeerisid sakslased 9. aprillil 1940 kogu Taani, vastupanu
oli tühine. Järgnes suhteliselt leebe okupatsioon, mille ajal Taani säilitas
suure autonoomia. Mõõdukas koostöö okupantidega tegi muu hulgas võimalikuks
taani juutide evakueerimise Rootsi 1943 ning taani vangide tagasitoomise saksa
vangilaagritest 1945. aasta märtsis-aprillis. Saksa väed Taanis kapituleerusid
5. mail 1945 Briti marssalile Bernard Montgomeryle. Bornholmi hõivasid Nõukogude
väed, kes lahkusid saarelt 1946. aasta kevadel.

Aastal 1945 tunnustas Taani Islandi iseseisvust. Saareriik oli kuulutanud ennast
iseseisvaks aasta varem.

Anders Sørensen Vedeli "It Hundrede I Vduaalde Danske Viser" (1591, tuntud
"Hundreviseboka" nime all) on vanim taani rahvaluule süstemaatiline kogu ning
vanim trükitud raamat Euroopas, mis sisaldab keskaegseid ballaade. Ent alles 19.
sajandil (vendade Grimmide raamatu "Kinder- und Hausmärchen" (1812–1815) sai
taani rahvaluule kogumine täie hoo sisse. Esimese taani rahvamuinasjuttude
raamatu koostas Mathias Winther 1820ndatel, 1840ndatel hakkas tema jälgedes
käima Svend Grundtvig. Tähtsaim taani rahvaluulekoguja oli siiski Evald Tang
Kristensen, kes andis välja üle 80 Jüütimaa laulude, muinasjuttude ja
muistendite raamatu.

Teiste tuntud rahvaluulekogujate seas on Axel Olrik, Peder Syv, Henning Frederik
Feilberg ja H. P. Hansen.

Aastal 1904 asutati Taani Rahvaluulekogu (Dansk Folkemindesamling), rahvaelu ja
-kultuuri riiklik arhiiv, mis säilitab tulevastele põlvedele tavaliste taanlaste
elulugusid, mälestusi, traditsioone ja muusikat.

Taani kirjandus sai alguse 12. ja 13. sajandist tuntud muistendite ja
muinasjuttude üleskirjutamisest. Osa taani kirjanduse algusest on seetõttu ka
islandi saagad ja Snorre Sturlasson, sest Põhjala kultuuripärand ja
jutustamiskunst oli sel ajal ühesugune.

Absaloni kroonik 12. sajandist Saxo Grammaticus oli esimene suur taani kirjanik,
kuigi ta kirjutas ladina keeles. Koos Sven Aggeseniga koostas ta 13. sajandi
alguses kroonika "Gesta Danorum".

Taanikeelset kirjasõna pärineb ka keskajast, kuid tõsine taani kirjandus algas
valgustusajal Ludvig Holbergi komöödiatest, mis on tänini aktuaalsed. Romantismi
eelkäijad olid Johannes Ewald ja Jens Baggesen. Kõige kuulsam taanlane on küllap
Hans Christian Andersen, kes hakkas kirjutama romantismiajal ning kes on tuntud
oma muinasjuttude "Väike merineitsi", "Inetu pardipoeg" jt järgi.

Steen Steensen Blicher kirjutas realistlikke novelle. Seoses Georg Brandese
kirjanduskriitikaga ja "moodsa läbimurdega" said tooniandvateks kirjanikud
Henrik Pontoppidan ja Jens Peter Jacobsen. Henrik Pontoppidan sai koos Karl
Adolph Gjellerupiga 1917 Nobeli kirjandusauhinna (kaasaegse Taani elu autentsete
kirjelduste eest). Pärast Teist maailmasõda sai sama au osaks ühele 20. sajandi
tähtsamatest taani kirjanikest Johannes V. Jensenile.

Tuntud taani kirjanike seas on ka Søren Kierkegaard, Gustav Wied, Martin
Andersen Nexø, Tom Kristensen, Karen Blixen, Peter Høeg, Herman Bang, Jens
Christian Hostrup, Peter Høeg, Ole Lund Kirkegaard, Poul Martin Møller, Klaus
Rifbjerg, Hans Scherfig, Johan Herman Wessel ja Christian Winter.

Eriti pärast Teist maailmasõda sai taani disain maailmakuulsaks. Skandinaavia
disain oli kvaliteedimärk ja Lunningi auhind oli selle üks kõrgemaid tunnustusi.
Arhitekt Jørn Utzon on kõige tuntum Sydney ooperiteatri autorina. Arhitekt ja
mööblidisainer Arne Jacobsen kavandas nii toole, lampe kui ka maju. Arhitekt ja
filmirežissöör Poul Henningsen on loonud lampe, mida on kasutatud filmides.

Aastatel 1952–1970 anti Taanis välja Lunningi auhinda, mis aitas kaasa
Skandinaavia disaini arengule.

Taani Disainikeskus (Dansk Design Center) edendab ja populariseerib disaini muu
hulgas Taani ettevõtetes, et parandada Taani tööstuse konkurentsivõimet.

Esimesed tuntud Taani heliloojad olid sakslased C. E. F. Weyse ja Friedrich
Kuhlau, kes hakkasid tegutsema alates 18. sajandi lõpust. 19. sajandi Taani
muusikas olid tooniandvad Niels W. Gade, B. S. Ingemann ja J. P. E. Hartmann.

Carl Nielsen on alates 20. sajandi algusest ainus rahvusvaheliselt tuntud taani
helilooja, kes kirjutas sümfooniaid, oopereid, kammermuusikat, laule ja
klaverimuusikat. 20. sajandi heliloojad kirjutasid nii Põhjamaade
traditsioonilises stiilis, Kesk-Euroopa avangardi võtmes kui ka sellele
vastanduvas lihtsas stiilis. Else Marie Pade ja Jørgen Plaetner olid
elektroakustilise muusika pioneerid. Elektroakustilist ja arvutimuusikat
viljelesid sajandi lõpus Gunnar Møller Pedersen, Ivar Frounberg ja Wayne Siegel.
Teised mõjukad uuema aja heliloojad on Bent Sørensen, Erik Højsgaard, Anders
Nordentoft, Niels Rosing-Schow, Svend Hvidtfelt Nielsen ja Karsten Fundal.

20. sajandi keskel said rahvusvaheliselt tuntuks Bent Fabricius-Bjerre ja Jørgen
Ingmann.

1950ndatel tuli Taani levimuusikasse Ameerika filmide, plaatide ja tantsude
mõjul rock'n'roll. Seda hakkasid viljelema džäss- ja tantsuorkestrid teiste seas
Ib Glindemanni ja Peter Plejli juhatusel. solistide seas olid Ib Jensen ja Otto
Brandenburg. 1950ndate lõpus loodi ansambleid ansambli The Shadows eeskujul.
Tuntumad neist olid The Cliffters ja The Rocking Ghosts.

1960ndatel loodi rhythm & blues'i ansamblid The Beefeaters The Defenders.
Biitmuusika läbimurre tuli ansambli Steppeulvene albumiga "Hip som ble"; neil
olid taanikeelsed tekstid ning nende muusikat mõjutasid folkrock ja läänekalda
rokk.

Rokkmuusikas oli üks menukamaid ansambleid 1970ndate Gasolin, mille eesotsas oli
rahvusskald Kim Larsen. Sellest ajast on tuntud ka Shu-bi-dua, C. V. Jørgensen
ja Århusi ansamblid Gnags ja Shit & Chanel. Sel ajal sai populaarseks Benny
Anderseni laul "Svantes lykkelige dag" (1972), mida on pakutud Taani hümniks.

1980. aastatel tõusid esile pop-rock (Sneakers eesotsas Sanne Salomonseniga, Lis
Sørensen, Anne Linnet, Sebastian) ning punkmuusika ja new wave (Kliché,
Sods/Sort Sol, Miss B. Haven).

1990ndatel tõusid esile räpp ja hiphop (Østkyst Hustlers, Humleridderne ja Den
Gale Pose. Oma laule laulsid Marie Frank, Tina Dickow ja Karen Busck.
Eksperimentaalmuusikat tegid Sorten Muld, Under Byen ja Tobias Trier.
Rahvusvaheliselt menukat popmuusikat tegid Aqua, Cartoons ja Michael Learns to
Rock.

Uuemast ajast on tuntud veel Alphabeat, D-A-D, Infernal, Junior Senior, Nik &
Jay, Kashmir, Mew, Nephew, Outlandish, Safri Duo, Saybia, S.O.A.P.,
Trentemøller, The Raveonettes, tv·2, VETO ja Volbeat.

Suurim ja prestiižikaim teater on Kuninglik Teater (Det Kongelige Teater
(asutatud 1748). See asub Kopenhaagenis Kongens Nytorvil ning seal etendatakse
nii sõna- kui ka muusikalavastusi. Teiste tuntud teatrite seas on Uus Teater
(Det ny Teater), Aarhus Teater ja Aalborg Teater.

Aastal 1702 avati Bredgadel ooperiteater, kus etendati itaalia oopereid. Seal
käis kõrgem seltskond. Ka Kuninglikus Teatris hakati oopereid lavastama. Johan
Herman Wesseli ja Paolo Scalabrini "Kierlighed uden Strømper" (1773) oli Taani
algupärane ooper.

Kuningliku Teatri ooperi- ja balletimaja Operaen på Holmen (Kopenhaageni
ooperimaja) avati 2005. See mahutab olenevalt orkestriaugu suurusest 1492–1703
vaatajat. Kunstiline juht on Kasper Holten.

Esimest korda etendati Taani õukonnas balletti prints Christiani ja Magdalene
Sibylle pulmas 1634. Õukonnaballeti õitseaeg oli kuningas Frederik III ajal.
Tema abikaasa Sophie Amalie võttis balletietendustest ise osa näiteks amatsooni,
talutüdruku, hispaania daami ja sõjajumalanna osas.

Kuningliku teatri balletitrupp loodi 1771. 1830. aastal sai Kuningliku Teatri
ballettmeistriks kuulus August Bournonville, kes jäi sellesse ametisse väheste
katkestustega kuni 1877. aastani. Oma hariduse ja reiside põhjal esitas ta
trupile nii kõrgeid nõudmisi, et taani ballett tõusis maailmatasemele. 20.
sajandil tõi ballettmeister ja koreograaf Harald Lander Bournonville'i
traditsiooni kõrvale moodsa repertuaari. Priimabaleriin oli Margot Lander, kes
tegi balleti väga populaarseks. Koos helilooja Knudåge Riisageri ja kirjanik
Kjeld Abelliga tegi Harald Lander balletiteatrist Saksa okupatsiooni ajal
1940–1945 rahvusliku kogunemiskoha. Aastal 1966 sai ballettmeistriks Flemming
Flindt, kes tõi lavale moderntantsu. Kuninglikust Teatrist välja kasvanud Taani
Kuninglik Ballett (Den Kongelige Ballet) on üks maailma juhtivaid balletitruppe.
Alates 2008. aastast on selle kunstiline juht Nikolaj Hübbe. Repertuaar ulatub
Balanchine'ist Pjotr Tšaikovski "Luikede järve", "Uinuva kaunitari" ja
"Pähklipurejani".

Tivoli Pantomiimiteater (Tivolis Pantomimeteater) viljeleb alates 1844. aastast
pantomiimivormi, mis ühendab commedia dell'arte Taani balletitraditsiooniga.

Umbes 1980 tekkis Uus Taani Tantsuteater, mille koreograafid Randi Patterson,
Warren Spears ja Anette Abildgaard on loonud kõrgetasemelise modernse
tantsutrupi.

Suvel korraldatakse Kopenhaagenis rahvusvahelist tantsufestivali Festival of
Fools og Dancin' City. Aastal 1985 rajati tantsutreeningumaja Dansens Hus,
aastal 1992 käivitati moderntantsuharidus ja 1993 avati moderntantsuetenduste
maja Dansescenen.

Aastal 1906 asutas Ole Olsen Nordisk Filmi (Nordisk Films Kompagni), mille
toodang oli ulatuslik. Ajavahemik 1908–1916 oli Taani filmi esimene kuldajastu.
Tehniline tase oli kõrge, Taani filme eksporditi. Toodeti kriminaalsarju,
muinasjutufilme ja erootilisi melodraamasid. Režissöörid Urban Gad, Benjamin
Christensen ja Viggo Larsen olid ekspressiivse ja innovatiivse stiili tõttu
rahvusvaheliselt hinnatud. Asta Nielsen oli tummfilmi ajastu esimene suur taani
filminäitleja. Rahvusvaheliselt tuntud oli ka Valdemar Psilander.

Sõdadevahelise aja suured näitlejad olid Liva Weel, Ib Schønberg ja Poul
Reichhardt. Selle aja kuulus filmirežissöör on Carl Dreyer, kelle filmid
käsitlevad eriti religiooni ja inimhinge.

Theodor Christensen tegi dokumentaalfilmi Taani vastupanuvõitlusest "Det gælder
din frihed" (1946). 1940. ja 1950. aastate väljapaistvamad režissöörid olid
peale Dreyeri Astrid Henning-Jensen ja Bjarne Henning-Jensen, kelle "Ditte
Menneskebarn" (1946) esindas angažeeritud realismi.

1960ndate põlvkonna režissööride seas tõusid esile Palle Kiærulff-Schmidt
("Weekend", 1962) ja Henning Carlsen ("Sult", 1966; "Mennesker mødes og sød
musik opstår i hjertet", 1967). Erik Balling ja Henning Bahs lõid kõigi aegade
kõige populaarsema filmisarja, mille esimene film oli "Olsenbanden" (1968).

Taani riik institutsionaliseeris 1964 riikliku toetuse filmitegemisele. Aastast
1972 suunab seda Taani Filmiinstituut (Det Danske Filminstitut). Alates 1966.
aastast tegutseb Taani Filmikool.

1970ndatel said tuntuks Søren Kragh-Jacobsen ("Vil du se min smukke navle?",
1978) ja Morten Arnfred ("Johnny Larsen" (1979). 1980ndatel saavutasid
rahvusvahelist edu Gabriel Axel filmiga "Babettes gæstebud" (Oscar 1987) ja
Bille August filmiga "Pelle Erobreren" (Vallutaja Pelle, 1987). 1990ndatel sai
maailmakuulsaks Lars von Trier, kes alustas 1984 ning pani aluse liikumisele
Dogma 95 (Dogme95). Tema filmide seas on "Laineid murdes" (Breaking the Waves,
1996) ja "Dogville" (2003). 2000ndatel sai tuntuks Niels Arden ("Oplev med
Drømmen", 2006).

Juhtivate filmirežissööride seas on veel Thomas Vinterberg, Lone Scherfig,
Susanne Bier ja Ole Bornedal ja animaator Jannik Hastrup. Tuntud filmiinimesed
on veel Mads Mikkelsen, Iben Hjejle, Connie Nielsen, Jesper Christensen,
Brigitte Nielsen, Sven-Ole Thorsen ja Viggo Mortensen.

Taani köögis on esindatud põhjamaised traditsioonid, kuid teistest piirkonna
riikidest rohkem on tunda ka Kesk- ja Ida-Euroopa mõju.

Saareriigina on Taani toidukultuuris tähtsal kohal kala (Atlandi heeringas,
merilest, tursk). Kõrgelt arenenud põllumajandus on andnud laia piimatoodete
valiku (juustusordid Havarti ja Esrom, jogurt, hapupiim (kærnemælk).

Taani kööki iseloomustab küpsetiste ja kookide rohkus, näiteks magusad saiakased
(boller), friteeritud pannkoogid (Æbleskiver) ja pehmed jõuluküpsised
(honningkager). Magustoitudest on laialt levinud punane tarretis rõõskkoorega
(rødgrød med fløde).

Tüüpiline roog on rikkalikult liha, kala või munaga kaetud võileivad ehk
smørrebrød ja punased vorstid ehk rød pølse.

Riigi rahvusspordiala on jalgpall. Palju tegeletakse veel käsipalli,
jalgrattasõidu, purjetamise, sulgpalli, jäähoki, ujumise ja viimasel ajal ka
golfiga. Samuti mängivad paljud noored korvpalli.



https://et.wikipedia.org/wiki/Estonia_kaevanduse_p%C3%B5leng

Estonia kaevanduse põleng oli 1988. aasta hilissügisel toimunud põleng
Ida-Virumaal Estonia kaevanduses.

Põleng sai alguse 3. novembril 1988 4. paneelstreki ümberlaadimiskambris ja
väljus kontrolli alt. Põlengut kustutati 48 päeva.

Põlengu täpsed põhjused ei ole teada, kuigi selle väljaselgitamiseks moodustati
kaks komisjoni. Ametliku akti järgi arvati põlengu võimalikuks põhjuseks 4.
paneeli konveierstrekil olnud põlevate ainete süttimine. Ainete süttimise
põhjust kindlaks teha ei suudetud.

Estonia kaevanduse toonane direktor Väino Viilup on tagantjärele veendunud, et
põlengu põhjustas süütamine, mille eesmärk oli poliitilise õhkkonna pinevamaks
muutmine ning isiklik kättemaks talle Rahvarinde toetamise eest. Kaevanduse
toonane peainsener Aivo Viirlaid süütamist tõenäoliseks ei pidanud ja leidis, et
põlengu põhjustas ebasoodsate asjaolude kokkulangemine.

Eesti Põlevkivi toonase peadirektori Otto Sullakatko arvates eirati Estonia
kaevanduses enne põlengut tuleohutuse reegleid. Samuti leidis ta, et suurema osa
kaevandustulekahjude põhjusi ei ole võimalik faktipõhiselt kindlaks teha ning
põhjused tuletatakse loogika, tõenäosuse ja kogemuse põhjal.

Otto Sullakatko arvates oli tegemist lokaalse tulekahjuga, mis paisus suureks
paljude valede otsuste vastuvõtmise tõttu. Teisel objektil olnud
mäepäästeüksused olevat hilinenud. Sullakatko arvates oleks põlenguga siiski oma
jõududega hakkama saadud, kui tulekahjust ei oleks Soome televisioonis räägitud.

Kustutustöödel osalesid lisaks kohalikule mäepäästele ka mäepäästjad Donbassist
ja Kuzbassist, aga ka Tula oblastist, kust abilised jõudsid kohale kõige
kiiremini – kahe päevaga.

Eesti Põlevkivi toonane tehnikadirektori asetäitja A. Petrovitski leidis 1989.
aasta veebruaris, et põleng tekitas kahju üle miljoni rubla. Põlengu ajal olevat
tootmata jäänud 80 000 tonni põlevkivi, samuti olevat Eesti Põlevkivile osaks
saanud "ränk moraalne kahju". Otto Sullakatko on materiaalseks kahjuks hinnanud
17 miljonit rubla.

Põlengu tagajärjel tekkis veereostus, kui utmisel tekkinud fenoolid
kaevandusvette sattusid, mis pani ohtu ka põhjavee ja veekogude puhtuse. Endel
Lippmaa ja Arno Pihlak põlengust põhjustatud veereostust looduskatastroofiks
siiski ei pidanud.

Põlengu järel vabastati ametist Estonia kaevanduse direktor Väino Viilup. 1989.
aastal sai kaevanduse direktoriks senine tootmisdirektor Enn Loko, kes püsis
selles ametis 10 aastat.



https://et.wikipedia.org/wiki/Gianluigi_Buffon

Gianluigi Buffon (sündinud 28. jaanuaril 1978 Carraras) on Itaalia jalgpallur
(väravavaht), Itaalia jalgpallikoondisega maailmameister.

Buffon on pärit sportlikust perekonnast. Tema isa Adriano oli tõstja, ema Maria
Stella oli kettaheitja, õed Veronica ja Guendalina olid võrkpallurid ja onu
Angelo Masocco korvpallur. Tema vanaisa onupoeg Lorenzo Buffon oli 1958–1962
samuti Itaalia jalgpallikoondise väravavaht.

Siis siirdus ta Torino Juventusesse 51,5 miljoni euro eest, mis tegi temast
tolle aja kalleima jalgpalluri. Esimesel kahel hooajal võitis Buffon koos
Juventusega Serie A. 2003 sai Juventus Meistrite Liigas 2. koha. Teda on valitud
mitu korda Serie A ja Euroopa parimaks väravavahiks. 15. mai 2010 seisuga on ta
Juventuses mänginud 274 mängu.

Aastal 1996 mängis Buffon Itaalia U21 jalgpallikoondises ja tuli Euroopa
meistriks. Itaaliaga samas alagrupis mängis ka Eesti U21 koondis, mis kaotas
kõik kohtumised.

Samal aastal osales Buffon olümpiamängudel, kuid platsile ei saanud, sest
Itaalia põhiväravavaht oli Gianluca Pagliuca. Itaalia jäi alagrupis 1 võidu ja 2
kaotusega viimaseks.

Esimese mängu Itaalia koondises tegi Buffon 19-aastaselt 29. oktoobril 1997
Venemaa jalgpallikoondise vastu. See oli 1998. aasta MM-i play-offi avamäng, mis
lõppes 1:1. Itaalias peetud korduskohtumises oli väravavahiks Angelo Peruzzi,
Itaalia võitis 1:0 ja pääses finaalturniirile.

MM-koondisse Buffon arvati, kuid ta ei osalenud üheski mängus. Põhiväravavaht
oli Pagliuca. Itaalia kaotas veerandfinaalis penaltitega hiljem maailmameistriks
tulnud Prantsusmaa jalgpallikoondisele.

2000. aasta Euroopa meistrivõistlustel ei saanud Buffon osaleda, sest murdis
viimases sõpruskohtumises enne EM-i Norra jalgpallikoondise vastu mängides
käeluu. Itaalia jõudis EM-il finaali, kus kaotas Prantsusmaale. Buffoni asendas
Francesco Toldo.

2002. aasta MM-il mängis Buffon kõik Itaalia kohtumised kaasa algusest lõpuni.
Alagrupis jäi Itaalia võidu, viigi ja kaotusega teiseks. Seejärel kaotati
Lõuna-Korea jalgpallikoondisele lisaajal 1:2.

2004. aasta EM-il kaitses Buffon kõigis Itaalia mängudes väravat algusest
lõpuni. Itaalia lõpetas alagrupi võidu ja kahe viigiga, kuid jäi ikka Rootsi
jalgpallikoondise ja Taani jalgpallikoondise järel kolmandaks. Itaalia väravate
vahe oli halvem (+1, Taanil +2, Rootsil +5).

2006. aasta MM-il oli Buffon hiilgavas vormis. Koguni 5 kohtumises jäi tema
värav puutumatuks ja kokku laskis ta oma väravasse kõigest 2 palli (alagrupis
Cristian Zaccardo omavärav ja finaalis Zinédine Zidane'i penalti). Itaalia tuli
maailmameistriks ja Buffonile anti Jašini auhind, mis määratakse MM-i parimale
väravavahile.

2008. aasta EM-il osales Buffon taas kõigis mängudes ja seekord kaptenina.
Alagrupis kogus Itaalia võidu, viigi ja kaotuse, mis andis teise koha.
Veerandfinaalis kaotas Itaalia Hispaania jalgpallikoondisele 0:0 lõppenud mängu
järel penaltiseerias 2:4.

2010. aasta MM-il mängis Buffon kaasa üksnes avakohtumise avapoolaja, mille
Itaalia kaotas Paraguay jalgpallikoondisele 0:1. Seejärel vahetati Buffon
vigastuse tõttu välja. Ülejäänud alagrupimängudes oli Itaalia väravavahiks
Federico Marchetti. Paraguay vastu suutiski Itaalia teisel poolajal viigistada,
kuid kokkuvõttes jätsid 2 viiki ja kaotus Itaalia alagrupis viimaseks.

Ta elab koos tšehhi erootikamodelli Alena Šeredovága, kes on olnud nii Playboy
kui ka Penthouse'i esikaanel ja tuli 1998 Miss Worldi valimisel 4. kohale. Neil
on kaks poega: 28. detsembril 2007 sündinud Louis Thomas Buffon ja 1. novembril
2009 sündinud David Lee Buffon.



https://et.wikipedia.org/wiki/Valga_maakond

Valga maakond ehk Valgamaa on 1. järgu haldusüksus Eestis. Hõlmab endise Valga
rajooni ala. Praegusel kujul loodi maakond 1. jaanuaril 1990. Maakonnalinn ja
ühtlasi suurim asula on Valga linn, sellele järgnevad rahvaarvult Tõrva ja
Otepää. Maakonnas asuvad Põdrala, Helme ja Hummuli vald kuuluvad ajaloolise
Mulgimaa koosseisu ning Tõrva linn on ühtlasi Mulgimaa suurim linn.

Valga maakond asub Eesti lõunaosas ning kuulub majandusgeograafilise ja
regionaalpoliitilise jaotuse järgi Kagu-Eesti piirkonda (koos Põlva ja Võru
maakonnaga). Lisaks kuulub maakond ajalooliste sidemete ja maastikulise omapära
poolest Lõuna-Eesti regiooni (koos Põlva, Võru, Viljandi, Tartu ja Jõgeva
maakonnaga). Maakonna kogupindala on 2043,53 km² (Võrtsjärve ala sissearvamisel
2046,49 km²), rahvaarv 30 176 inimest (seisuga 1. jaanuar 2014), ulatus
põhja-lõuna suunas 65 kilomeetrit ja ida-lääne suunas 59 kilomeetrit. Valga
maakond on rahvaarvult Eesti 12. maakond ja pindalalt 14. maakond.

Maakonna keskusest, Valga linnast, on kaugused Eesti suurematesse linnadesse
järgnevad: Tallinna 267 km, Tartu 86 km, Viljandi 88 km, Võru 73 km, Põlva 96
km, Pärnu 141 km, Narva 264 km. Riia asub 157 km kaugusel.

Valgamaa piirneb loodes Viljandi, põhjas Tartu, idas Põlva ja Võru maakonnaga ja
omab piiri lõuna-edelasuunas Läti Vabariigiga (102,4 km).

Valga maakonnas on 13 omavalitsusüksust, mis koosnevad Valga (maakonnalinn)
ja Tõrva linnast ja Helme, Hummuli, Karula, Otepää (sh vallasisene Otepää
linn), Palupera, Puka, Põdrala, Sangaste, Taheva, Tõlliste ja Õru vallast.

Külad: Aakre – Aitsra – Ala – Alamõisa – Arula – Astuvere – Atra – Hargla –
Hellenurme – Holdre – Iigaste – Ilmjärve – Jaanikese – Jeti – Jõgeveste –
Kaagjärve – Kalliküla – Kalme – Karjatnurme – Karu – Karula – Kassiratta –
Kastolatsi – Kaubi – Kaurutootsi – Keeni – Kibena – Killinge – Kirbu –
Kirikuküla – Kiviküla – Koigu – Koikküla – Koiva – Kolli – Komsi – Koobassaare –
Koorküla – Korijärve – Korkuna – Kuigatsi – Kulli – Kungi – Kurevere – Käärikmäe
– Kääriku – Kähri – Kähu – Laanemetsa – Lauküla – Leebiku – Lepa – Linna – Liva
– Londi – Lossiküla – Lota – Lusti – Lutike – Lutsu – Lõve – Lüllemäe – Makita –
Meegaste – Miti – Muhkva – Mustumetsa – Mäeküla – Mäelooga – Mägestiku – Mägiste
– Mäha – Märdi – Möldre – Neeruti – Nõuni – Nüpli – Otepää – Paju – Palamuste –
Palupera – Pastaku – Patküla – Pedajamäe – Pedaste – Piiri – Pikasilla –
Pikkjärve – Pilkuse – Pilpa – Plika – Pori – Prange – Priipalu – Pringi –
Pugritsa – Puide – Purtsi – Põru – Päidla – Pühajärve – Pühaste – Raavitsa –
Rampe – Ransi – Raudsepa – Rebasemõisa – Rebaste – Restu – Reti – Riidaja –
Ringiste – Risttee – Roobe – Rulli – Ruuna – Räbi – Sarapuu – Sihva – Sooblase –
Soontaga – Sooru – Supa – Taagepera – Tagula – Taheva – Tiidu – Tinu – Truuta –
Tsirgumäe – Tõlliste – Tõrvase – Tõutsi – Uniküla – Uralaane – Urmi – Vaalu –
Vaardi – Valtina – Vanamõisa – Vana-Otepää – Vidrike – Vilaski – Voorbahi –
Väheru – Väljaküla – Õlatu – Õruste – Ädu

Arvestuslikult oli seisuga 1. jaanuar 2014 Valga maakonnas 30 176 elanikku,
neist 47,5% mehed ja 52,5% naised. Alaealisi (vanuses 0–14) oli 14,93%,
tööealisi (vanuses 15–64) 62,65% ja pensioniealisi (65 ja vanemad) 22,41%.
82,63% elanikest olid eestlased ja 12,51% venelased. Elanike tihedus oli 14,8
in/km². Alates aastast 2004 on maakonna rahvaarv kahanenud 4154 inimese võrra.
Kahanemise peamiseks põhjuseks üldise loomuliku negatiivse iibe kõrvalt on
rändeiive ehk maakonnast lahkunud elanikud.

Valga maakonna pinnaehitus on väga mitmekesine. Maakonna lääneosa jääb Sakala
kõrgustiku kaguossa. Selles on valitsev ürgorgudest liigestatud lainjas
moreentasandik siin-seal kerkivate kuplite ning seljakutega. Põhja pool annavad
maastikule ilme põhja–lõunasuunalised väikevoored ning madalamatel niiskematel
aladel puisniidud ja metsad. Tõrva-Helme ümbrus on tasasem, kuid
liigestatud Õhne ja ta lisajõgede orgudest (Tikste ürgorg). Paljudes kohtades
paljanduvad siin orgude veerudel aluspõhja liivakivid. Sellel tihedasti
asustatud alal vahelduvad laialdased põllumaad niitude, lohkudes asetsevate
järvede ja üksikute metsatukkadega. Lõuna pool, Hummuli ja Taagepera ümbruses,
leidub ka kuplistikke.

Valga maakonna lõunaosas, Läti Vabariigi piiril esineb laialdane liivaala suurte
metsade, nõmmede ja soodega. Maakonna keskosa hõlmab põhja–lõunasuunaline
Väike-Emajõe orund ning selle jätkuks olev Valga nõgu, kus valitseb suuremalt
osalt lainjas moreenmaastik, läbitud madalatest lamm- või moldorgudest. Orgudest
on määravaim Väike-Emajõe org, millesse Tõlliste kohal suubub Pedeli ürgorg.
Valga nõo keskosas esineb laialdane soostunud Korva luht. Laiemad põllualad on
levinud Sangaste ja Laatre ümbruses.

Reljeefi vahelduvaim ja kõrgeim osa maakonnast on Otepää ümbruses. Kõrgeimad
tipud on Kuutsemägi (217 m), Meegaste mägi (214 m), Harimägi (212 m). Otepää
ümbruses on valitsev väga vahelduv kupliline moreenmaastik suurte kuppelmägede
ja rohkete järvedega, millest tuntuim on Pühajärv. Kõrgustiku servaaladel on
kõrgusvahed küll väikesed, kuid reljeef on siin samuti väga liigestatud. Valga
nõost kagus kerkib lääne–idasuunalise vöötmena Karula kuplistik. Eriti vahelduva
reljeefiga on kuplistiku idaosa. Lääne suunas pinnavormid madalduvad künnisteks,
mis jätkuvad ka Läti Vabariigi piires. Karula ümbrus on rikas järvedest. Tuntuim
neist on Karula Pikkjärv kuplistiku põhjaserval.

Maakonna lõunaossa jääb Hargla nõgu – kõrgustikevaheline tasane ala, kus metsade
keskel kerkib kohati üksikuid moreenkupleid ja kühme. Omapärase loodusega
on Koiva ja Mustjõe orud ning Aheru järve ümbrus.

Maakonna metsamaa pindala on pea 114 000 ha, mis moodustab 56,7% maakonna
pindalast. Peamisteks puuliikideks on mänd ja kuusk. Metsad on liigendatud
niitude, nõmmede, luhtade ja soodega. Üldpindalast on 7900 hektarit soode all,
millest 5400 hektarit kõrgsood ehk rabad. Suurimad rabad on Rubina, Korva ja
Lagesoo.

Maakond on väga järvederohke. Eriti arvukalt on järvi Otepää kõrgustikul, Karula
kuplistiku alal ning Õhne jõe valgalal. Üle ühe hektari pindalaga looduslikke
järvi on piirkonnas ligi 180, kogupindalaga 17 km². Suurim järv on Pühajärv (286
ha), millele järgneb Aheru (234 ha). Maakonna piiridesse kuulub ka Võrtsjärve
lõunatipp pindalaga 300 hektarit. Suurem osa järvi on suhteliselt madalad ja
alla 10 meetri sügavused. Sügavamad järved maakonnas on (Eesti sügavuselt
kolmas) Udsu (30,2 m) ja Petajärv (25 m), millest mõlemad asuvad Koorküla
järvestikus jääaja setetega täitunud ürgorgude kohal. Maakonnas on neli ametliku
suplusranda – Tõrvas Riiska ja Tõrva Vanamõisa järve, Otepääl Pühajärve ja
Valgas Pedeli jõe kaldal.

Järvede kalastik on suhteliselt muutlik, kuna väiksemates järvedes esineb
madaluse tõttu talviti suremist, hukutades hapnikunõudlikumaid liike – siiglasi,
latikat, koha jt. Mõnedes järvedes esineb sageli üle 10 kalaliigi.

Üle ühe hektari suurusi paisjärvi on maakonnas kokku 30, summaarse pindalaga u
100 ha. Avalikus kasutuses on neist 20. Suurim tehislik järv on Puide veehoidla
Jõku jõel (pindala 11,5 ha).

Piirkonna tuntuim jõgi on Väike-Emajõgi, mis saab alguse Pühajärvest ning suubub
Võrtsjärve, voolates täies pikkuses Valga maakonnas. Teised tähtsamad jõed on
Valga linna läbiv Väikese-Emajõe suurim lisajõgi Pedeli ja Tõrva linna läbiv
Õhne jõgi ning selle suurim lisajõgi Jõku. Maakonna kagunurka läbib teel
Võrumaale Mustjõgi.

Looduskaitsealune territoorium moodustab Valga maakonna kogupindalast umbes 20%.
Suurimateks looduskaitseobjektideks Valgamaal on Otepää looduspark, Karula
rahvuspark ja Koiva-Mustjõe maastikukaitseala. Kaitsealasid, mille hulka
kuuluvad rahvuspargid, looduskaitsealad, maastikukaitsealad ja selle alatüübid,
nagu pargid, puistud, arboreetumid, on kokku 60. Suurimaks on Otepää looduspark,
mis oma pindala (22 430 ha) poolest on ühtlasi suurim maastikukaitseala Eestis.
Kaitsealust territooriumi, mis peale kaitsealade hõlmab ka hoiualasid ja
püsielupaiku, on pindalalt kokku 43 431 ha.

Üksikobjektidena on kaitse all 28 põlispuud ja 5 rändrahnu. Kõrgeim kaitsealune
puu, Tsuura kuusk, on jämedaim harilik kuusk Eestis. Puu kõrgus on 29 meetrit ja
selle tüve ümbermõõt on 4,32 meetrit. Kõige jämedam puu, Pühajärve sõjatamm, on
6,98-meetrise ümbermõõduga. Valgamaal asub Lõuna-Eesti suurim rändrahn –
Helgikivi, mille ümbermõõt on 30,2 meetrit ja maapealne ruumala 61 m³.

Maakonna aluspõhja moodustavad Devoni liivakivid, mis on suhteliselt suure
poorsusega, vilgurikkad ja nõrgalt tsementeerunud. Suuremal osal maakonna
territooriumist levivad Kesk-Devoni Burtnieki lademe heledavärvilised
liivakivid, millega vaheldumisi esinevad savi- ja merglikihid. Maakonna põhjaosa
kitsal ribal avanevad Kesk-Devoni Aruküla lademe liivakivid, mis on
põimjaskihilised aleuroliitide, savide ja dolomiidi vahekihtidega.

Aluspõhja katab kvaternaarsete setete kompleks (glatsiaalsed, limnoglatsiaalsed
ja fluvioglatsiaalsed setted). Pindalaliselt domineerib maakonna põhja- ja
keskosas moreen. Hajutatult esinevad kruusad-liivad, liivsavid ja soosetted.
Pinnakatte geoloogiline ehitus on keeruline (paksus varieerub 10–100 m ja
enamgi). Pinnasevesi lasub 0–10 m sügavusel, küngastel kohati sügavamalgi.
Ehitusgeoloogiliselt on maakonna pinnased valdavalt hea kandevõimega, kuid
ehitustegevust võib takistada reljeef.

Valgamaa on peamiselt tööstuse ja põllumajandusega tegelev piirkond, kus asub ka
Eesti tuntuim puhke- ja spordikeskus Otepää. 2013. aastal oli maakonna keskmine
brutopalk 729 eurot (võrdluseks Eesti keskmisega 949 eurot samal aastal).

31. detsembril 2013 oli Valgamaal kokku 2717 ettevõtet (sh 930 füüsilisest
isikust ettevõtjat ja 1787 äriühingut), 677 mittetulundusühingut ja 23
sihtasutust. Suurema keskmise käibega tegevusalad olid puidutöötlemine ning
puit- ja korktoodete tootmine, hoonete ehitus, toiduainete tootmine, taime- ja
loomakasvatus ja hulgikaubandus. Tähtsal kohal on turism (peamiselt Otepää
piirkonnas). Toodete ja teenuste eksport (2013. aastal 142,5 miljonit eurot) oli
tunduvalt suurem kui import (81 miljonit eurot).

2014 oli Valgamaal põllukultuuride kasvupind kokku 24 123 ha, millest moodustas
teravili 13 554 ha, kaunvili 1236 ha, raps ja rüps 2838 ha, kartul 93 ja avamaa
köögivili 38 ha. 2013. aasta lõpuks oli põllumajanduslik kogusaak teravilja
puhul 40 662 t, kaunvilja 2256 t, rapsi- ja rüpsiseemne 7184 t, kartuli 1228 t
ja avamaa köögivilja puhul 190 t.

Kariloomi oli Valga maakonnas 2013. aastal kokku umbes 24 700 looma, kellest
veiseid 12 100 (sh piimalehmi 3700), sigu 1200, lambaid ja kitsi 7700.
Loomakasvatustoodangult toodeti kokku 1233 t liha ja 28 585 t piima.

Valgamaal pakuvad statsionaarset arstiabi tervishoiuteenuse AS Valga Haigla, SA
Otepää Tervisekeskus ja SA Tõrva Haigla. Otepää tervisekeskus ja Tõrva haigla on
mõeldud hooldusraviks, Valga haiglas pakutakse lisaks hooldusravile ka
eriarstiabi. Erinevaid ambulatoorseid eriarstiabiteenuseid on võimalik saada
kõigis kolmes statsionaarset arstiabi pakkuvas asutuses. Maakonna elanikele on
üldarstiabi tagamiseks avatud 17 perearstinimistut, kelle heaks töötab 15
perearsti, 2 asendusarsti, 2 abiarsti ja 19 pereõde. Kõige suurem nimistu,
teeninduspiirkonnaga Tõrva linn, Helme ja Põdrala vald, on perearst Merike
Ausmehel. Nimistusse kuulub 2500 patsienti. Maakonnas on kuus perearstinimistut,
mille suurus ületab 2000 patsiendi. Kõige väiksem maakonna perearstinimistu
teenindab Tõlliste ja Õru valda, nimistusse kuulub 681 patsienti. Kuni 2012.
aasta lõpuni korraldas maakonnas perearstiabi maavanem, seoses
tervishoiuteenuste seaduse muutumisega on alates 1.01.2013 vastav pädevus ja
kohustus antud Terviseametile.

Valga maakonnas on kokku 13 hoolekandeteenuseid pakkuvat asutust, millest suurim
on Hellenurme mõis 390 elamiskohaga. Neli asutust on registreeritud
mittetulundusühinguna, kolm sihtasutusena, kaks aktsiaseltsina ja üks
osaühinguna. Ülejäänutel juriidilised isikud puuduvad. 2014. aasta seisuga on
maakonnas võimalik hoolekandeteenuseid pakkuda 981 inimesele, millest täidetud
oli 818 kohta. Maakonnas osutavad koduteenuseid 27 sotsiaalhooldajat ja 294
teenindavat isikut.

Valgamaal asub kokku 69 mõisa ja lossi, millest tuntumad on Sangaste ja
Taagepera loss (Eesti parim pulmakoht 2007–2013). Valga maakonna tuntuim ning
külastatuim turismisihtkoht on Otepää linn, mis kannab aastast 1996 igal
talvel 21. detsembrist kuni 20. märtsini talvepealinna tiitlit. Otepää piirkond
on tuntud kui üks eesti mitmekülgseimatest treeninglaagrite ja
talispordiürituste toimumiskohtadest. Majutuskohtade arvult on Valgamaa Eestis
maakondade võrdluses neljas (Harjumaa, Saaremaa ja Pärnumaa järel). 2013. aasta
seisuga asus Valga maakonnas 77 majutuskohta, mis pakkusid kokku 826 tuba ning
2149 voodikohta (siia kuuluvad vaid statistikakohuslaste andmed).

Enimkülastatud sündmused maakonnas on Rally Estonia ja rahvusvaheline Valga
militaarajaloo festival (Lõuna-Eesti parim turismisündmus 2013) ning
enimkülastatud objektideks Kuutsemäe Puhkekeskus ja Tehvandi
spordikompleks. Valga maakonna tuntumad vaatamisväärsused piirkondade kaupa:

Tõrva linnas: Vabadussõja mälestussammas ja Tõrva Gümnaasiumi park, Riiska ja
Vanamõisa järve puhkealad, Tikste ürgorg, Tõrva Tantsumägi. Helme vallas:
Barclay de Tolly mausoleum, Helme ordulinnuse varemed, Helme koopad, Helme
koduloomuuseum, Helme ohvriallikas, Eesti klaverimeistrite poolt toodetud
klaverite kogum Helme mõisahoones, kindralmajor Jaan Sootsi ja Aleksander
Jaaksoni mälestuskivid, Mats Erdelli kabel Taagepera kalmistul. Põdrala vallas:
Võrtsjärve suubuv Väike Emajõgi koos Pikasilla puhkealaga, Henrik Visnapuu ja
Johann Pauli sünnikohad. Hummuli vallas: Koorküla koopad, Koorküla Valgjärv,
Udsu järv (sügavuselt kolmas Eestis), Põhjasõjaaegne mänd, tuhandeaastane
kalmistu, Hummuli lahingupaik. 

Otepää vallas: Otepää linnamägi, Väike Munamägi, Apteekrimägi, Pühajärv, Otepää
Maarja luteri kiriku hoone, Vabadussõjas langenute mälestussammas, Tehvandi
spordikeskus, Märdi veskitamm, Pühajärve sõjatamm. Palupera vallas: Palupera ja
Hellenurme mõisakompleksid parkidega, Hellenurme vesiveski ja puhkeala,
Middendorffide perekonnakalmistu. Puka vallas: Kuigatsi mõisa park ja hooned
Kuigatsi külas, Puka põlispuude grupp, Komsi puistu, Aakre mõisa hooned ja park
Aakre külas, Puka aleviku keskuse hoonestus (I Eesti Vabariigi aegne pangahoone,
raudteejaam, apteek), Vooremägi, Kuigatsi ehk Puka linnamägi, Ristimägi Kähri
külas. Sangaste vallas: Sangaste loss ja lossipark, Sangaste kirik, Sangaste
kalmistu, Sangaste linnamägi, Harimägi, August Gailiti sünnikodu. 

Valga linnas: Valga Vabadussammas, Valga Raekoda, Jaani kirik, skulptuur
"Nipernaadi", mälestustahvel Stefan Bathoryile, mälestustahvel Johannes
Märtsonil, Alfred Neulandi – esimese eestlasest olümpiavõitja – mälestusmärk,
Valga raudteejaam. Karula vallas: Karula ja Kaagjärve mõisakompleksid, Karula
kirik, Pikkjärve maastikukaitseala loodusobjektid. Taheva vallas: Ristipuud
Kallikülas, Püha pettai Harglas, Ohvrikivi Tsirgumäel, Ohvrimänd Tsirgumäel, RMK
Tellingumäe vaatetorn, Taheva mõisa kompleks koos pargiga, Aheru järv, Oore
männikud, Mustajõe-Koiva maastikukaitse ala. Tõlliste vallas: Paju mõis, Paju
mälestusmärk. Õru vallas: Lota mõis Lota külas, luuletaja Friedrich Kuhlbarsi
sünnikoht Uniküla külas, loomaarstiteadlase Elmar Rootsi sünnikoht Priipalu
külas, maalikunstnik Kristjan Tedre sünnikoht Priipalu külas, Uniküla koopad
Unikülas.

Valgamaalt on pärit mitmed Eesti kirjandusmaastiku muutnud isikud. Peamiselt on
nende looming ja tegevus Valgamaaga seotud 20. sajandil. Valgamaa kõige
tuntumaks kirjanikuks võib pidada Ala külast pärit Hella Wuolijoki (1886–1954),
kes sai maailmakuulsaks näidenditega, mis on kirjutatud soome keeles ja Soome
elust. Wuolijoki esimestes teostes on palju juttu Valgamaast.

Helmes on sündinud luuletaja, dramaturg ja kirjanduskriitik Henrik Visnapuu, kes
oli üks Siuru kirjandusrühmituse kesksemaid ja aktiivsemaid liikmeid. Siuru
asutaja ja juhtfiguur August Gailiti (1891–1960) romaani "Toomas Nipernaadi"
tegevus ei ole küll faktiliselt autori sünnikohaga seotud, kuid peategelasel oli
Valgamaalt pärit kohalik prototüüp. Gailit ise sündis Sangaste mõisa lähedal
Kuiksillal. Nooruses kolis Gailit Valgamaa piires mitu kordi, kui Sangastest
suundus perekond Laatre mõisa ja sealt 1906. aastal Tsirguliina alevikku.

Herta Laipaik (1921–2008) sündis Hummulis Kaprani talus. Mitmed tema teosed
sisaldavad Helme kihelkonna rahvapärimusi või on saanud ainest Helme ajaloost.
Laipaiga romaani "Hallid luiged" (1986) tegevus toimub väikelinnas Tõrvatus
(Tõrva) ja Valgas. Eesti üks kuulsaimaid novellikirjanikke Mats Traat (s. 1936)
on sündinud Palupera vallas Meema külas ning on paljudes oma teostes
jäädvustanud Valgamaad. Tema teoste tegelased on nii mõnigi kord rääkinud Otepää
murrakus.

Eesti kaasaegse ulmekirjanduse menukaim autor Indrek Hargla (s. 1970) pärineb
Harglast. Oma kirjanikunime Hargla on mees just oma kodupaiga järgi valinud.
Hargla kriminaalromaanide sari apteeker Melchiorist on Eesti uuema aja
ulmekirjanduse tippteoseks.

Mehis Heinsaare (s. 1973) novellides "Kohtumine Taageperas" ja "1969" on
tegevuspaigaks Taagepera.

Rahvaluule- ja keeleteadlasena Eesti ühiskondliku elluärataja Jakob Hurt pidas
õpetaja ametit Otepääl aastatel 1872–1880. Hurda elust Otepääl on kirjutanud ka
soome-rootsi kirjanik Ester Stậhlberg (1870–1950) ajaloolises romaanis “Päikese
tõusu poole”.

Rahvapilliõpetaja ja torupillimeister Ants Taul (s. 1950) on sündinud Tõrvas.
1995. aastast on Taul Viljandi Kultuurikolledži rahvapilliõppejõud. Ta on
asutanud pereansambli Torupill (1995), mis esinenud paljudes riikides. Valgas on
sündinud trompetist Abi Zeider (1920–1999), kes mänginud džässi- ja
estraadiorkestrites ning oli Eesti Televisiooni ja Eesti Raadio estraadiorkestri
kontsertmeister. Tunnustatud dirigent Peeter Lilje (1950–1993) on sundinud
Valgas, kus õppis ka muusikakoolis. Lilje oli Estonia kontsertmeister ja
dirigent ning ERSO ja Oulu linnaorkestri peadirigent. Ta juhatas
sümfooniaorkestreid paljudes riikides üle maailma.

Madis Kõiv (1929–2014) elas lapsepõlves Tõrvas ja Valgas. Töötanud õppejõu ja
teadurina. Kirjutanud näidendeid, proosat ja kuuldemänge ning tegelenud
maalikunstiga. Ta on kolmekordne Tuglase novelliauhinna võitja ja Riigivapi IV
klassi teenetemärgi kavaler.

Maakonnas sündinud ja kasvanud näitlejatest on laiemale publikule kõige tuntum
Holdre vallas sündinud Lembit Eelmäe (1927–2009), kelle kuulsaimaks rolliks võib
pidada Jaan Toominga "Põrgupõhja uues Vanapaganas" mängitud Jürkat. Näitleja
Meta Luts (1905–1958) sündis Riidaja vallas. Luts alustas lavateed teatris Endla
ja töötas seejärel Estonias ning Tallinna Draamateatris. Näitleja Anne Veesaar
sündis 1957. aastal Valgas. Veesaar on töötanud Rakvere Teatris ja
Vanalinnastuudios. Üks tema tuntumaid osatäitmisi on telesarjas "Õnne 13". Uuema
aja näitlejatest on Tõrvast pärit Ugala näitleja ja lavastaja Adeele Sepp (s.
1989), kes on üles astunud ka telesarjades, millest tuntuimaks
"Kättemaksukontor". Tõrvast on pärit ka Ugala näitleja Aarne Soro. Pikasilla
külast on pärit Lea Tormis (s. 1932), kes on tuntud teatriteadlane ja kriitik.

Valgamaa spordis on enim tooni andnud suusatamine ja raskejõustik. Valgamaa
pikaajalised sporditraditsioonid on kinkinud Eestile ka kõige esimese
olümpiavõitja Alfred Neulandi. Neuland, kes võitis kulla Antwerpeni
olümpiamängudel aastal 1920, sündis Valgas aastal 1895. Aastal 1924 lisandus
Neulandi kollektsiooni ka olümpiahõbe Pariisist. Valgast pärit käija Bruno Junk
on võitnud olümpiamängudelt kaks pronksmedalit. Aastal 1952 sai ta sellega
hakkama Helsingis ja 1956 Melbourne'is.

Otepääl, endises Pühajärve vallas sündinud August Englas on tulnud
maailmameistriks Kreeka-Rooma maadluses aastal 1953 ja vabamaadluses aastal
1954. Kergejõustiklastest on Valgast (täpsemalt Valka poolsest osast) pärit neli
korda olümpiamängudel osalenud Pavel Loskutov. Raimond Lutsu õpilase parimaks
saavutuseks on EM-i hõbemedal meeste maratonijooksus (2002).

Valgas on püstitatud kolm Eesti rekordtulemust kergejõustikus, millest tuntuim
on Eesti odaviskerekord 87.83, mis on Andrus Värniku nimel ja visatud 2003.
aasta 19. augustil. Tipptulemusena on märgitud rekorditeraamatusse ka Anu
Teesaare naiste kümnevõistluse rekord 6411 (5. september 2004) ja Jekaterina
Jutkina naiste 5 kilomeetri käimistulemus 24.07 (7. juuni 2003). Pallimängudes
on Valgamaal ette näidata ainus Eesti meistrivõistluste kuldmedal meeste
käsipallis, mille võitis võistkond Valga Maret-Sport aastal 1992. Valgal on
Eesti meistriliigavõistkond nii korv- kui ka käsipallis.

Valgast on pärit mitu tuntud sporditreenerit eesotsas Rein Ahuniga, kes on olnud
kergejõustikutalentide Märt Israeli ja praegu NFL-is mängiva Margus Hundi
treeneriks. Eesti üks läbi aegade parimaid käsipallureid Kaupo Palmar alustas
oma käsipallitreeninguid Valgas aastal 1985. Kahel korral Eesti parimaks
käsipalluriks valitud Palmari esimesed juhendajad olid Ebba Lõokene ja Ülo Mere.

Valgamaal asub tuntud talispordi- ja suusalinn Otepää, kus on korraldatud
murdmaasuusatamise MK-etappe. Esimene neist toimus aastal 1999. Aastatel
2003–2012 toimusid MK-etapid Otepääl igaaastaselt. Järgmine murdmaasuusatamise
MK-etapp peetakse Otepääl aastal 2015. Audentese
Spordigümnaasiumi Otepää filiaalis on hariduse omandanud paljud tuntud Eesti
spordikuulsused nagu näiteks maanteeratturid Rein Taaramäe, Tanel Kangert ja
Rene Mandri ning murdamaasuusatajad Aivar Rehemaa ja Algo Kärp.

Tuntumatest talisportlastest on maakonnast pärit kolmekordne olümpialane
suusatamises Elmo Kassin (Valga), suusataja Kein Einaste (Sangaste),
laskesuusataja Kalju Ojaste (Otepää) ja kelgutaja Helen Novikov (Tõrva).
Kunagisest Kaagjärve vallast on pärit tuntud spordipedagoog ja Eesti
suusakoondise juhina kahel OM-il käinud Kaarel Zilmer.

Valgamaa spordielu koordineerib Valgamaa Spordiliit, mis on asutatud 30.
novembril 1995. Spordiliidu juhatuse esimees on Tiit Kattai.

Valga linnas asub nädalas kolm korda ilmuv maakonnaleht Valgamaalase toimetus.
Ajaleht kuulub koos Pärnu Postimehe, Sakala, Virumaa Teataja ja Järva Teatajaga
meediaettevõtte AS Ühinenud Ajalehed alla.

Tõrva linna, Helme ja Põdrala valla piirkonnas toimuvaid sündmusi kajastab kord
kuus ilmuv Helme Kihelkonnaleht. Otepää vald koos Palupera, Puka ja Sangaste
vallaga annab välja ühist piirkondlikku häälekandjat Otepää Teataja, mis ilmub
kaks korda kuus.

Valga linnas asub maakonna ainuke alaline raadiojaam Ruut FM. Periooditi
tegutseb Valga maakonnas noorte eestvedamisel Tõrva Raadio.

Õppeaastal 2013/2014 oli maakonnas kokku 23 õppeasutust. Nendest 20
munitsipaalkoolid ehk õppeasutused hallatud kohaliku omavalitsuse poolt, kaks
ametlikku riigikooli ja üks erakool. Munitsipaalkoolide hulka kuulub 7
gümnaasiumi ja keskkooli (üks kaugõppegümnaasium) ja 13 põhikooli.
Riigikoolidest on maakonnas Valga Jaanikese Kool ja Valgamaa Kutseõppekeskus.
Maakonna ainukeseks erakooliks on Audentese Spordigümnaasiumi Otepää filiaal.

Valga maakonna suurimad (õpilaste arvu põhjal 2013/2014) koolid on: Valga
Põhikool (846), Tõrva Gümnaasium (446), Valgamaa kutseõppekeskus (415), Valga
Vene Gümnaasium (1. septembrist 2015 jätkab Valga vene gümnaasium põhikoolina,
kandes nime Valga Priimetsa kool) (391) ja Otepää Gümnaasium (387).

Eesti hariduse infosüsteemi andmete põhjal on Valgamaal 7 huvikooli: Valga
Muusikakool, Tõrva Muusikakool, Otepää Muusikakool, Puka Kunstikool, Valga
Kultuuri- ja huvialakeskus, Valgamaa Noorte Tehnikakeskus ja Valga Ukraina
Laupäevakool Kalõna.

Koolides õppis 2014. aastal kokku 3700 õpilast ja töötas kokku 481 pedagoogi
(lisaks aineõpetajatele ka koolide juhtkond). Lisaks töötavad koolides mitmed
erialaspetsialistid – huvijuhid, infojuhid, logopeedid, psühholoogid,
sotsiaalpedagoogid ja eripedagoogid. Valgamaa aasta õpetaja 2014 tiitli pälvis
Valga Jaanikese kooli õpetaja Jelena Sljusartšuk.

Maakonna ajalugu ulatub Saksa vallutuse aegsesse asustatusse 13. sajandil, mille
kohta leidub andmeid Läti Henriku kroonikas. See nimetab Eesti-Läti piiriks
Ümera jõge. Ajaloolased on selleks pakkunud ka Säde jõge, mis lõuna poolt Valga
külje alt läbis Tireli soo põhjaosa ning voolas Burtnieki järve. Suur Tireli soo
ja Säde jõe ülemjooksu ümbritsevad heinamaad ja metsad olid vanasti küllap veel
laialdasemad ja läbipääsmatumad ning seega piiriks nagu loodud.

Muistne (13. sajandi) rahvuspiir on kulgenud hoopis teisest kohast. Arvatavasti
olid Härgmäe ümbruse alad tollal eestlastega asustatud ning rahvuspiir kulges
arvatavasti Säde jõe allikailt metsi mööda Koiva jõe kõige põhjapoolsema kääruni
ja sealt edasi Koiva jõge mööda. Ei ole muidugi ka välistatud, et Kaagjärve
ümbrus kuulus toona koos Valga linnaga latgalitele.

13. sajandil toimunud ristisõdade ja muistse vabadusvõitluse järgselt kujunes
Valgamaa ajaloolise Vana-Liivimaa loomulikuks keskuseks, kust läksid läbi
tähtsamad liiklemisteed nii põhjast, lõunast kui ka idast, omades seega suurt
strateegilist tähtsust.

3. juulil 1783 kehtestas keisrinna Katariina II Balti provintsides uue
halduskorra ning moodustas peaasjalikult Riia ja Võnnu kreisidest seni Riia
maakonda kuulunud Valga linna ümber Valga kreisi. Tollane Valga maakond koosnes
üheteistkümnest vallast, millest üheksa asus praeguse Läti aladel ja ainult kaks
– Luke (läti k Lugaži, saksa k Luhde) ja Härgmäe (läti k Ērģeme, saksa k Ermes)
– ulatusid servapidi ka praeguse Eesti alale, peamiselt Valga linna ümbruses.
Uue kreisi tõmbekeskuseks muutus Valga linn, mis oli saanud linnaõigused juba
1584. aastal Poola kuningalt Stefan Batorylt.

1789. aastal elas Valgas 891 inimest. Seoses Valga linna muutumisega
kreisilinnaks rajati siia Jaani kirik, aastail 1783–1786 valmis
kreisiametiasutuste hoone (hilisem vangla).

12. veebruaril 1919 andis Eesti Vabariigi valitsus välja määruse Valga maakonna
moodustamise kohta Vabadussõja käigus Eesti vägede kätte sattunud maa-alast, mis
oli küllaltki väike. Teiselt poolt ulatusid päris Valga lähedale Võru, Tartu ja
Viljandi maakonna osad. 19. aprillil 1919 asus Valga maakonnavalitsuse esimehe
ehk sisuliselt esimese Valga maavanemana ametisse Karula talunik Johann Kurvits.
Selles ametis oli ta juulini 1921, mil tema ametiposti võttis üle August Sild.

Valga maakond moodustati enam-vähem tänapäevasel kujul 6. septembril 1920, mil
Vabadussõja kulg ja kujunenud olukord nõudsid Valga kui tähtsa keskuse
eraldamist teistest maakondadest.

11. veebruaril 1921 määras valitsus kindlaks Valga maakonna maa-ala. Võru
maakonnast laenati Kaagjärve, Karula, Laanemetsa ja Taheva, Tartu maakonnast
Tõlliste, Laatre, Sangaste, Keeni ja Kuigatsi vallad. Viljandi maakonnast aga
Jõgeveste, Patküla, Koorküla, Taagepera, Leebiku, Helme, Lõve ja Hummuli vallad.
Hiljem toimus maakonnas rida haldusterritoriaalseid muutusi. 1921. aastal
eraldati Patküla vallast Holdre vald ja Tõrva alev, aasta hiljem liideti Paju
valla koosseisus olnud Puraküla Valga linnaga, aastal 1924 aga Paju vald Sooru
vallaga, 2. juulil 1926 sai Tõrva linnaks. Seega oli Valga maakonnas 1920.
aastate teisest poolest 1939. aastani kokku 19 valda.

1939. aastal toimunud haldusreformiga ühendati paljud väikesed vallad
elujõulisemateks. Maakonda jäi kümme valda: Helme, Hummuli, Kaagjärve, Karula,
Kuigatsi, Põdrala, Sangaste, Taheva, Tõlliste, Vaoküla vald.

Viimane Eesti okupeerimise eelne Valga maavanem Värdi Vellner pidi võimu
loovutama 8. juulil 1940. Sellest hoolimata kestis 1939. aastal kehtestatud
haldusjaotus 1950. aastani, mil Eestis moodustati 39 maarajooni, mis omakorda
jagunesid 636 külanõukoguks.

Praegune Valga maakonna territoorium jagunes kolmeks: Valga, Tõrva ja Otepää
rajooniks. 1952. aastal moodustati aga ENSV koosseisus Tallinna, Tartu ja Pärnu
oblastid. Valga kuulus Tartu oblasti koosseisu.

1959. aastal asuti väikseid rajoone likvideerima. Kadusid Antsla, Otepää ja
Tõrva rajoonid. Valga rajooniga liideti Tõrva linn ning Haabsaare, Helme,
Koorküla, Mõniste, Riidaja ja Taagepera külanõukogud. Otepää linn, Otepää ja
Pühajärve külanõukogud liideti seevastu hoopis Elva rajooniga. 1961. aastal läks
aga Mõniste Võru rajooni koosseisu.

Järgmisel aastal tulid Valga rajooni koosseisu Otepää linn, Aakre, Otepää ja
Palupera külanõukogud. Aasta pärast tuli lisa Põlva rajoonist ja 1966. aastal
Valtina ümbrus Võru rajoonist. Sellega olid Valga rajooni piirid lõplikult
paigas.

Maakondade lipud kinnitati koos vappidega ühesugustena – valge-rohelise lipu
ülemisel poolel asetseb vastava maakonna vapp. Lipu laiuse ja pikkuse vahekord
on 7:11 ja lipu normaalsuurus 1050×1650 mm.

Valga maakonna vapil on kilp lõigatud diagonaalselt kaheks. Ülemisel sinisel
poolel on neli viieharulist hõbedast tähte (maakonna moodustanud nelja maakonna
arv) ja alumine hõbedane väli on tühi. Vapi sinine toon on rahvusvahelise
PANTONE värvitabeli järgi 285 °C.



https://et.wikipedia.org/wiki/Isikukood

Isikukood on riigi poolt kodanikele ja alaliselt riigis elavatele isikutele
antav unikaalne numbrikombinatsioon. Isikukoodid moodustatakse eri riikides
erinevalt. Isikukood kantakse isikut tõendavasse dokumenti.

Eesti isikukoodi moodustamise, andmise ja väljajagamise kord on määratletud
Regionaalministri määrusega. Igal isikukoodi 11. numbril on isikukoodi omaniku
suhtes järgnev tähendus:

1. = sugu ja sünni nn. "sajand" (praegune vahemik 1...6) 2. ja 3. = sünniaasta
(00...99) 4. ja 5. = sünnikuu (01...12) 6. ja 7. = sünnikuupäev (01...31) 8., 9.
ja 10. number = järjekorranumber samal päeval sündinute eristamiseks
(000...999). Enne 2013. a sündinute puhul võib sisaldada haigla tunnust. 11. =
kontrollnumber (0...9)

Andmekaitse Inspektsiooni selgitusel ei kuulu isikukood seaduse kohaselt
delikaatsete isikuandmete hulka ja seega pole seda põhjust varjata enam, kui
näiteks inimese nime või sünniaega.

Alates 1. jaanuarist 2013 saab tervishoiuasutus vastsündinule isikukoodi
taotluse esitada üksnes infosüsteemi andmevahetuskihi kaudu ja infosüsteem
määrab isikukoodi järjekorranumbrid taotluste esitamise järjekorras sõltumata
haiglast.

011...019 = Tartu Ülikooli Naistekliinik, Tartumaa, Tartu 021...220 =
Ida-Tallinna Keskhaigla, Pelgulinna sünnitusmaja, Hiiumaa, Keila, Rapla haigla,
Loksa haigla 221...270 = Ida-Viru Keskhaigla (Kohtla-Järve, endine Jõhvi)
271...370 = Maarjamõisa Kliinikum (Tartu), Jõgeva Haigla 371...420 = Narva
Haigla 421...470 = Pärnu Haigla 471...490 = Pelgulinna Sünnitusmaja (Tallinn),
Haapsalu haigla 491...520 = Järvamaa Haigla (Paide) 521...570 = Rakvere, Tapa
haigla 571...600 = Valga Haigla 601...650 = Viljandi Haigla 651...710? =
Lõuna-Eesti Haigla (Võru), Põlva Haigla

Isikukoodi kontrollnumber formeeritakse "Moodul 11" meetodil, kasutades I või II
astme kaalu: I astme kaal: 1 2 3 4 5 6 7 8 9 1 II astme kaal: 3 4 5 6 7 8 9 1 2
3

Näide: isikukoodi 37605030299 kontroll: Summa = 1*3 + 2*7 + 3*6 + 4*0 + 5*5 +
6*0 + 7*3 + 8*0 + 9*2 + 1*9 = 108. 108 jääk jagamisel 11-ga on 9. (108/11 ~ 9,8.
Täisosa on seega 9. Siit 9*11 = 99. Lahutades 108 – 99 = 9, mis ongi jääk). Nii
peabki isikukoodi 37605030299 viimane number olema 9.

Näide 1: Isik isikukoodiga 34501234215 on sündinud 23. jaanuaril 1945. a
(...450123...). Ta on mees (3...), kelle isikukood registreeriti Pärnu haiglas
(...42...) ja sel päeval oli ta esimene poisslaps (...1...). Isikukoodi
kontrollnumbriks on 5 (...5).

Näide 2: Kui tütarlaps sündis 13. märtsil 1994 Põlvamaal, on tema isikukood
suure tõenäosusega 49403136515, või kui ta oli sel päeval piirkonnas teine
sündinud tüdruk, siis 49403136526.



https://et.wikipedia.org/wiki/Holland

Holland ehk Madalmaad (hollandi keeles Nederland) on maa Lääne-Euroopas, osa
Madalmaade Kuningriigist. Holland piirneb idas Saksamaaga, lõunas Belgiaga
(riigipiiri kogupikkus 1027 km) ja läänes Põhjamerega (rannajoone kogupikkus 451
km).

Nimi Nederland ('madal maa') viitab sellele, et suur osa (26%) Hollandist asub
merepinnast madalamal ja veel 29% territooriumist võib jääda üleujutuste alla.

Nimi "Holland" tuleneb endise Hollandi provintsi (praegu Lõuna-Hollandi ja
Põhja-Hollandi provints) nimest.

Hollandi pealinn on Amsterdam, kuid valitsuse residents on Haag (Den Haag või
's-Gravenhage), mis on suuruselt kolmas linn. Suuruselt teises linnas
Rotterdamis on üks maailma suurimaid sadamaid. Tähtis liiklussõlm on Utrecht.
Suuruselt viies linn on Eindhoven.

Holland moodustab koos Aruba, Curaçao ja Sint-Maarteniga Madalmaade Kuningriigi
ehk Hollandi laiemas mõttes. Nende maade vahelised suhted on määratud Madalmaade
Kuningriigi statuudiga 1954. aastast.

Hollandi riigikord on konstitutsiooniline monarhia. Kuningal on parlamendiga
seadusandlik võim koostöös riiginõukoguga ja valitsus vastutab generalstaatide
(parlamendi) ees. Kuningas määrab ametisse ministrid, kohtunikud, provintside
komissarid ja kolooniate kubernerid. Põhiseadus annab kuningale õiguse juhtida
riigi välissuhteid ning sõlmida välisriikide ja rahvusvaheliste
organisatsioonidega lepinguid nende hilisema kinnitamisega parlamendis. Kuningal
on õigus kiita heaks või tagasi lükata parlamendi poolt heakskiidetud seaduste
eelnõud. Ta võib ka parlamendi ennetähtaegselt laiali saata. Kuninga juures on
spetsiaalne nõustamisorgan riiginõukogu, mille liikmed määrab ametisse kuningas,
kes ise seda organit ka juhatab. Riiginõukogus vaadatakse eelnevalt kõik eelnõud
läbi, olgu need siis esitatud kuninga või parlamendi poolt, samuti kõik
üldriiklikku juhtimist puudutavad normid.

Hollandi parlament asub Haagis ja koosneb kahest kojast. Ülemkojas (Esimene
Koda, Eerste Kamer) on 75 saadikut ja alamkojas (Teine Koda, Tweede Kamer) on
150 liiget. Ülemkoja valivad provintside esindajad proportsionaalsel
esindatusel. Alamkoda valitakse üldvalmistel iga nelja aasta tagant.

2012. aasta seisuga elab Hollandis 16 725 900 inimest. See teeb rahvastiku
keskmiseks tiheduseks 484 in/km², kui üksnes maismaad arvestada. Pindalalt on
Holland väiksem kui Eesti, aga rahvaarvult enam kui 10 korda suurem. Maailmas on
Holland rahvastiku tiheduselt 14., kusjuures Euroopas jääb ta selles osas alla
üksnes 4 kääbusriigile.

Enamik Hollandi elanikke on hollandlased, keda on 80,9%. Järgnevad indoneeslased
(2,4%), sakslased (2,4%), türklased (2,2%), surinamlased (2,0%) ja marokolased
(1,9%), ülejäänud rahvaid on alla 1%.

Hollandi rahvuskeel on hollandi keel. Oma sõnul oskab 70% inimesi
suhtlustasandil piisavalt inglise keelt, 55–59% saksa keelt ja 19% prantsuse
keelt.

Hollandi kirjanike hulka kuuluvad Annie M. G. Schmidt, Joost van den Vondel,
Multatuli, Harry Mulisch, Gerard Reve.

Ajal, mil Karl V oli Saksa-Rooma keiser ja Hispaania kuningas, olid Madalmaad
tema võimu all ja jagunesid 17 provintsiks. 1568, mil Hispaaniat valitses Felipe
II, puhkes Madalmaades ülestõus Hispaania keskvalitsuse vastu, mida nimetatakse
Hollandi iseseisvussõjaks ehk Kaheksakümneaastaseks sõjaks. 1579 moodustasid
Madalmaade põhjapoolsed provintsid Utrechti liidu, milles lubasid üksteist
toetada sõjategevuses Hispaania vastu. Seda lepingut peetakse ka tänapäevase
Hollandi riigi asutamiseks. 22. juulil 1581 leppisid kõik Utrechti liidu
provintsid kokku Hollandi iseseisvusdeklaratsiooni teksti, mille formaalsed
allkirjastasid Hollandi generaalstaadid 16. juulil 1581 Antwerpenis. Selle
lepinguga loeti lõppenuks Felipe II-le antud truudusevanne ja Hollandi Vabariik
kuulutati formaalselt iseseisvaiks.

Iseseisvussõda venis pikale. Hispaania võitis selles enamiku lahinguid, aga
lõpuks viis oma väed Hollandist välja. Hispaania pidas sel ajal sõdu mitmel pool
maailmas, sealhulgas Inglismaa ja Portugaliga, ega saanud Hollandi vallutamisele
keskenduda. Üldiselt sai Hispaania teisteski sõdades lüüa: Portugal kuulutas end
1640 iseseisvaks ja Inglismaa purustas 1588 Võitmatu armaada. 1648 sõlmiti
Münsteri rahu, millega Hispaania lõpuks tunnustas Hollandi iseseisvust. See oli
osa Vestfaali rahust, mis lõpetas ühtlasi Kolmekümneaastase sõja.

17. sajandil tõusis Holland üheks maailma suurriikidest. Seda nimetatakse
Hollandi kuldajaks. Hollandi koloniaalimpeeriumi hulka kuulusid Indoneesia,
Tseilon, Lõuna-Aafrika, Kirde-Brasiilia, Hollandi Antillid, ABC-saared ja
Uus-Hollandi provints tänases New Yorgi osariigis Põhja-Ameerikas. Üksikuid
kauplemispunkte oli mujalgi, näiteks Jaapanis, Indias ja Aafrikas. 17. sajandi
jooksul suurenes Hollandi elanike arv 2 miljonile. Juba sajandi keskel oli
Hollandil 16 tuhat kaubalaeva.

Napoleoni sõdade ajal vallutas Napoleon I Hollandi ja muutis selle 1806 oma
vasallriigiks (Hollandi Kuningriik), mida valitses tema noorem vend Louis
Bonaparte. Kuna Louis püüdis riigi valitsejana lähtuda hollandlaste, mitte oma
venna käskudest, liitis Napoleon 1810 Hollandi Prantsusmaaga.

1815 kuulutas Viini kongress Hollandi iseseisvaks kuningriigiks. Esimeseks
kuningaks sai Willem I ja kõik ülejäänud Hollandi monarhid on tema järeltulijad.



https://et.wikipedia.org/wiki/Eesti_haldusjaotus

Eesti haldusjaotus on Eesti territooriumi jaotus maakondadeks, valdadeks ja
linnadeks. See on välja kujunenud sajandite jooksul ja seda on aeg-ajalt
kohandatud aja nõuetega.

Eesti Vabariik jaguneb halduslikult maakondadeks, mis on 1. järgu haldusüksused.
2. järgu haldusüksusteks ehk omavalitsusüksusteks on vallad (sealhulgas 5
alevvalda) ja linnad (vallasisesed linnad ei ole omavalitsusüksused).

Eesti omavalitsusüksuste seas on 183 valda ja 30 linna (17 linna on vallasisesed
linnad ja kuuluvad valdade koosseisu).

Muinasajal kujunesid Eestis välja kaheksa maakonda ja mõned iseseisvad
kihelkonnad. Kokku oli Eestis umbes 45 kihelkonda, mis moodustasid maakonnad.
Maakonnad olid Harjumaa, Järvamaa, Läänemaa, Rävala, Saaremaa, Sakala, Ugandi ja
Virumaa. Iseseisvad kihelkonnad olid Alempois, Nurmekund, Mõhu ja Vaiga.

On andmeid maakondade koostööst, kuid enamasti oli Eesti väga killustatud.
Nimetused pandi rahvale maakondade järgi, kus nad elasid, kuid on esinenud ka
ühisnimetusi "Eesti" ja "eestlased".

Valduste piiride arengus tähistas olulist murrangut 13. sajandil Eestis toimunud
maa vallutamine Põhjala ristisõdade käigus Eestlaste muistse vabadusvõitluse
käigus sakslaste ja taanlaste poolt, millega moodustusid Eesti aladel uut tüüpi
feodaalsed omandisuhted. Uued maaisandad tõid kaasa Lääne-Euroopas välja
kujunenud tavad maade läänistamisel, mis põhjustas aja jooksul suuri muutusi
piiride vedamises ja tähistamises. Tekkisid ka uued senjööri-vasallisuhted.
Endised muinaskihelkonnad jagati väiksemateks kiriklikeks haldusüksusteks,
kusjuures geograaﬁliselt tugines see jaotus sageli varasematele
linnusepiirkondadele. 13. sajandi lõpul oli kihelkondi praeguse Eesti
territooriumil 59.

1227. aastat loetakse muistse vabadusevõitluse lõpuks. Selleks ajaks olid Eestis
moodustatud vallutajate poolt:

Vaatamata ühisele katoliku usutunnistusele toimus pärast Eesti alade vallutamist
taanlaste, sakslaste ja Rooma paavsti esindajate vahel nii varjatud kui ka
avalik võitlus õiguse üle maavaldustele. 13. sajandil kujunesid välja Eesti
maa-alal eri valitsejatele allunud võimkonnad:

Lisaks ilmalikele ja vaimulikele valdusüksustele oli keskajal Eesti alal üheksa
linna: Tallinn (linnaõigused 1248), Tartu (enne 1262), Vana-Pärnu (1251),
Uus-Pärnu (1318), Narva (1345), Paide (1291), Rakvere (1302), Viljandi (1283) ja
Haapsalu (1279). Elukorraldus lähtus Liivimaal Riia õigusest ja Eestimaal
Lübecki õigusest. Erandiks olid Haapsalu ja Paide, kus keskajal kehtis Riia
õigus.

Rzeczpospolita valdused olid Liivimaa hertsogkonna Pärnu vojevoodkond ja Tartu
vojevoodkond. Poola valdustes oleval Liivimaal moodustati halduspiirkondadena
veel 20 staarostkonda, millest Lõuna-Eestisse jäi 9: Tartu vojevoodkonda Tartu
staarostkond, Põltsamaa staarostkond, Laiuse staarostkond, Kirumpää staarostkond
ja Vastseliina staarostkond ning Pärnu vojevoodkonda Pärnu staarostkond,
Viljandi staarostkond, Karksi staarostkond ja Otepää staarostkond.

Rootsi valdused olid Alutaguse, Harjumaa, Järvamaa, Läänemaa ja Virumaa. Rootsi
ajal (umbes 1629–1710) hakati seniseid kirikukihelkondade mõisapiirkondi
nimetama valdadeks. Valdade piirid langesid kokku mõisate piiridega ja palju oli
nn lappvaldu, mis ei moodustanud kompaktset territooriumi.

Saaremaa kuulus Taanile. Taani valduse ajal oli Saaremaa jagatud ametkondadeks
(15) ja vakusteks, mis koosnesid riigimaadest ja talumaadest: Sõrve ametkond
(Jamaja kihelkond, Anseküla kihelkond, Abruka saar); Lümanda ametkond
(Kihelkonna endised piiskoplikud alad); Kärla ametkond (Kärla kihelkond); Elme
ametkond (Kaarma kihelkond); Karja ametkond (Karja kihelkond); Püha-Suuremõisa
ametkond (osa Püha kihelkonna ja Kaarma kihelkonna alasi); Pähkla ametkond; Lõve
ametkond; (Pagimoise) Pajumõisa ametkond; Nemmalli ametkond (Undval); Mustjala
ametkond; Maasi ametkond (Pöide kihelkonna põhjaosad; Uuemõisa ametkond;
Saaremõisa ametkond; Muhu ametkond (Muhu külad ja Kessulaid).

Saaremaa oli Taani kuningriigi koosseisus kuni 1645. aasta Brömsebro rahuni, mis
lõpetas aastatel 1643–1645 Rootsi ja Taani vahel kestnud sõda ülemvõimu pärast
Läänemere maades.

Põhjasõja käigus vallutasid Moskva tsaaririigi väed 1704. aastal Virumaa ja
Tartumaa, mis nimetati Narva provintsiks ja kuulusid 1704–1713 Ingerimaa ja
Peterburi kubermangu koosseisu. Aastatel 1713–1722 kuulus Tartu provints
Tallinna kubermangu.

Põhjasõja järel läksid Eesti alad 1721. aasta Uusikaupunki rahulepingu alusel
Venemaa Keisririigi valdusse: Liivimaa, Eestimaa, Ingerimaa ja osa Laadoga
järvest läänes asuvast Karjala maakitsusest koos ja Viiburi lääni osaga ning
linnad Riia, Dünamünde, Pärnu, Tallinna, Tartu, Narva, Viiburi, Käkisalmi ja
muude eelpoolnimetatud provintside linnade, kindluste, sadamate, asulate,
distriktide, randadega. Faktiliselt juba 1710. aastal Moskva tsaaririigi võimu
alla läinud Eestimaal moodustati Tallinna kubermang 1719. aastal ning selle
koosseisu kuulusid Põhja-Eesti maakonnad (Läänemaa, Harjumaa, Järvamaa ja
Virumaa), kuna Narva piirkond liideti algselt Peterburi kubermanguga.

Pärast Põhjasõda jäi Eestimaal kehtima Rootsi haldussüsteem ja riigikorraldus.
1719. aastal viidi Moskva tsaaririigis läbi territooriumite haldusjaotuse
reform, mille käigus jagati kubermangud provintsideks ja provintsid
distriktideks. Tallinna kubermangu haldusjaotus, seoses tema väikese
territooriumiga ei jagunenud provintsideks, vaid ainult distriktideks ja kujunes
1719. aastal järgmiselt:

1727. aastal eraldati Narva maakond Peterburi kubermangust, kuid Narva linn
Jaanilinnaga jäi Peterburi kubermangu

1719. aasta haldusreformi tulemusel jaotati Riia kubermang kaheks distriktiks:
Liivimaa: 1 distrikt – Saaremaa distrikt ja 3 maakonda – Pärnu, Võnnu ja Tartu
maakond (eraldati Narvast ja liideti Riia kubermanguga alles 1722. aastal) ning
Smolenskimaa: 5 maakonnaga. 1722. aastast liideti Tartu maakond uuesti Riia
kubermanguga. 1726. aastal eraldati Smolenskimaa piirkond iseseisvaks Smolenski
kubermanguks ning Riia kubermangu kuulusid ainult maakonnad – kreisid, millest
Lõuna-Eesti alal asusid:

Venemaa Keisririigi 1783. aasta haldusreformi tulemusena moodustati Tallinna ja
Riia kubermangu asemel Riia ja Tallinna asehaldurkond.

1783. aasta ukaasiga moodustati endise nelja maakonna asemel viis maakonda,
Paldiski linnale, milline rajati tänu soodsale asukohale Läänemere ääres,
moodustati juurde ka maakond. Tallinna asehaldurkonna haldusjaotus kujunes
järgmiselt:

Eesti- ja Liivimaa talurahvaseadustega pärisorjuse kaotamise järel (Eestimaal
1816, Liivimaal 1819) hakati mõisade kaupa valdu moodustama ning need olid algul
mõisade kontrolli all (mõisavald). 1866. aastast kaotasid mõisad haldusvõimu
valdade üle ning vallakogukondade valitsemise seaduse alusel, mis kehtis
muudatustega 1937. aastani. 1866. aasta seadusega võeti moodustatud vald
mõisniku eestkoste alt ja muudeti riiklikuks haldusüksuseks. Valdade arv oli
esialgu üsna suur – üle 1000. Aastatel 1891–1893 aga vähenes valdade arv mitu
korda ja aastaks 1899 oli Eestis 387 valda. 19 sajandi keskel oli kihelkondi
praeguse Eesti Vabariigi territooriumil 102.

20. sajandi alguses jagunes Eesti territoorium kahe kubermangu vahel – Eestimaa
kubermangu, mis omakorda olid jagatud neljaks maakonnaks: Lääne , Harju, Järva
ja Viru kreis ning Liivimaa kubermangu, mis jagunes Kuressaare, Pärnu, Viljandi,
Tartu, Võru kreisiks, Valga linn kuulus Valga kreisi, lõunapoolne osa praegusest
Abja vallast kuulus Valmiera kreisi (kahe viimase maakonna ülejäänud tolleaegne
territoorium jäi praeguse Läti Vabariigi territooriumile). 1917. aastaks oli
kihelkondi praeguse Eesti Vabariigi territooriumil 105, (juurde moodustati 1862.
aastal Häädemeeste, 1866. aastal Emmaste kihelkond ja 1911. aastal Kõpu
kihelkond).

1917. aastal sai Eestimaa kubermang Venemaa Ajutiselt Valitsuselt autonoomia
ning 12. aprillist (vkj. 30. märts) 1917 kuni 24. veebruarini 1918 olid Eestimaa
kubermanguga liidetud eestlastega asustatud alad Pärnumaal, Saaremaal,
Tartumaal, Valgamaal, Viljandimaal ja Võrumaal. Kubermangu uut piiri Liivimaa
kubermanguga täpset kindlaks ei määratud. 10. detsember 1917. toimus Narvas
referendum ning 80% elanikkonnast toetas Narva liitumist Eestimaa kubermanguga.
21. detsembril 1917 tunnistas seda otsust (Narva ja Jaanilinna eraldumist
Jamburgi maakonnast ja eraldi Narva maakonna loomist, mis koosnes Narvast ja
Ivangorodist) ka Eestimaa Nõukogude Täitevkomitee.

1920. aastal moodustas Eesti Vabariigi valitsus lisaks olemasolevatele Harju,
Järva, Lääne, Pärnu, Saare, Tartu, Viljandi, Viru ja Võru maakondadele Valga
maakonna. Vabadussõja järgse Tartu rahu kohaselt liideti Eesti territooriumiga,
seni Peterburi kubermangu kuulunud Narva jõe tagusede alad Narva, Piiri ja
Karjati vald ning Pihkva kubermangu kuulunud Setumaa alad, idapoolne osa
praegusest Mikitamäe, Värska ja Meremäe valdadest. 11 maakonda jagunes 365ks
vallaks. 1925. aastaks oli kihelkondi praeguse Eesti Vabariigi territooriumil
107 (juurde moodustati 1920. aastal Käru kihelkond ja Avinurme kihelkond).
Maakonnad olid jagatud lisaks valdadele ka kihelkondadeks kuni 1926. aastani,
kuid ametliku jaotusena kihelkondi seejärel enam ei eksisteeri.

Valdade arv Eestimaal säilis sellisena kuni 1921. aastal, aga järgmise 13
aastaga kaotati 18 valda, nii et 1934. aastal oli Eestis 369 valda. Suurem
muudatus valdade korraldusel teostati 1939. aastal. Eesti Vabariigi presidendi
1938. aasta 7. oktoobri otsusega, mis jõustus 1. aprillil 1939 ja alles jäi 365
vallast 248.

Aastatel 1940–1941 Eesti NSV halduspiirkondade jaotuses territoriaalseid
muudatusi ei toimunud, säilisid Eesti Vabariigis kehtinud jaotus maakondadeks
(11): Harju maakond, Järva maakond, Lääne maakond, Pärnu maakond, Petseri
maakond, Saare maakond, Tartu maakond, Valga maakond, Viljandi maakond, Viru
maakond, Võru maakond.

Saksa Riigi Okupeeritud Ida-alade Riigiministeeriumi Ida-alade (Ostland)
Riigikomissariaadi koosseisus Eesti alad Eesti kindralkomissariaadis jagunesid
kuueks piirkonnaks ja üheks allpiirkonnaks. Keskus Tallinn.

1944. aasta sügisel jäi Eesti NSV territooriumil kehtima sõjaeelne
administratiiv-territoriaalne jaotus (11 maakonda ja 248 valda). Vastavalt NSV
Liidu Ülemnõukogu Presiidiumi 23. augusti 1944. aasta seadlusele "Pihkva oblasti
moodustamise kohta Vene NFSV koosseisus" likvideeriti 18. jaanuari 1945. aasta
Eesti NSV Ülemnõukogu Presiidiumi seadlusega Petseri maakond. 1944. aasta
novembris liideti Narvataguse Eesti vallad ja Narva ülejõelinnaosa Jaanilinn,
NSV Liidu Ülemnõukogu Presiidiumi seadluse 24. novembri 1944. aasta „Narva jõe
idakaldal asuvate asustatud punktide arvamise kohta Leningradi oblasti
koosseisu” alusel Leningradi oblastiga. Eesti NSV Ülemnõukogu Presiidiumi 1945.
aasta 18. jaanuari seadlusega kinnitati territoriaalsed muudatused ja tunnistati
Petseri maakond likvideerituks ning selle Eestile jäänud osa liideti Võrumaaga,
Narva jõgi tunnistati Eesti NSV ja Vene NFSV piiriks ning Narva-tagused vallad
Virumaast lahutatuks.

1946. aastal moodustati iseseisva maakonnana Hiiu maakond, 1949. aastal aga
Jõgeva maakond ja Jõhvi maakond. 26. septembri 1950. aasta seadlusega
likvideeriti ENSV jaotus maakondadesse ja valdadesse ning moodustati maarajoonid
(39 maarajooni, mis koosnesid 641 külanõukogust).

1952. aasta 3. mai seadlusega jaotati ENSV territoorium kolmeks oblastiks –
Tallinna, Tartu ja Pärnu oblastiks. Oblastiline jaotus likvideeriti 1953. aasta
25. aprilli seadlusega.

Eesti taasiseseisvumise protsessis, 1991. aasta 11. juulil võeti vastu Eesti
Vabariigi Ülemnõukogu Presiidiumi seadlus kohaliku omavalitsuste terminite ja
nimetuste korrastamise kohta, mille kohaselt kehtestati ametlikuks kasutamiseks,
Eesti Vabariigi maakondade nimetused:

22. veebruaril 1995 võeti Riigikogus vastu "Eesti territooriumi haldusjaotuse
seadus", millega on sätestatud haldusjaotus ning haldusjaotuse üksuste piiride
ja nimede muutmise kord Eestis.

Seoses negatiivse loomuliku iibe, väljarände ja linnastumise mõjudega tõusis
päevakorda haldusreform kohalike omavalitsuste arvu vähendamiseks ja nende
suutlikkuse kasvatamiseks. Alates 1997. aastast kavas olnud reformi pidev
venimine on pälvinud hulga kriitikat.

2015. aasta aprillis ametisse astunud Taavi Rõivase teine valitsus seadis üheks
eesmärgiks haldusreformi läbiviimise. Reformi jõustumist oodatakse 2017. aasta
kohalike omavalitsuste valimisteks. Omavalitsuste suuruse alampiiriks on seatud
5000 elanikku. 2017. aasta alguseks vabatahtlikult liitunud omavalitsustele on
lubatud kõrgem toetus. Liituda mittesoovivate omavalitsuste puhul kavandatakse
sundliitmist.

2016. aasta suve seisuga elas Eesti omavalitsustes keskmiselt 6178 inimest ja
mediaan oli 1827. Ainult 41 omavalitsust (19 %) ületas nõutavat 5000 elaniku
piiri. Omavalitsusüksuste keskmine pindala oli 204,08 km².



https://et.wikipedia.org/wiki/Jupiter

Jupiter on Päikesest kauguselt viies planeet ja Päikesesüsteemi kõige suurem
planeet. Hiidplaneet Jupiter ületab kõigi teiste planeetide kogumassi umbes kaks
ja pool korda. Päikese massist on Jupiteri mass ligikaudu 1000 korda väiksem.
Astronoomid teavad Jupiteri juba antiikajast. Roomlased panid sellele nime oma
jumala Jupiteri järgi. Maa pealt vaadatuna võib Jupiteri tähesuurus olla kuni
−2,94, mis on piisavalt hele, et jätta varje. Kuu ja Veenuse järel on Jupiter
heleduselt kolmas taevakeha. (Opositsiooni ajal võib Marss paista lühikest aega
sama hele kui Jupiter.)

Jupiter koosneb peamiselt heeliumist, mis moodustab Jupiteri massist ühe
neljandiku, kõigist molekulidest moodustavad heeliumi molekulid aga vaid
kümnendiku. Jupiteril võib olla raskematest elementidest tuum, kuid nagu kõigil
hiidplaneetidel, puudub ka Jupiteril tahke pind. Kiire pöörlemise tõttu on
Jupiter lapik sferoid. Jupiteri välimine atmosfäär on silmanähtavalt jaotunud
vastavalt laiuskraadidele erinevateks kihtideks, mille piirialadel esineb
turbulentsi ja torme. Üks tähelepanuväärsemaid Jupiteri atmosfäärinähtusi on
Suur Punane Laik, mis on olnud olemas juba vähemalt 17. sajandist, mil seda
vaadeldi esmakordselt teleskoobiga. Jupiteri ümbritseb tugev magnetväli ja palja
silmaga nähtamatu rõngaste süsteem. Jupiteril on vähemalt 67 kaaslast,
sealhulgas neli suurt kaaslast, mille avastas 1610. aastal Galileo Galilei.
Neist kõige suurema, Ganymedese läbimõõt on suurem kui Merkuuril.

Jupiteri on mehitamata kosmoseaparaatidega uuritud mitu korda, eelkõige esimeste
Pioneeri ja Voyageri möödalendude käigus ja hiljem kosmosesondiga Galileo, mis
tiirles ümber Jupiteri kaheksa aastat ja pakkus senini kõige täpsemat infot nii
Jupiteri kui ka selle suuremate kaaslaste kohta. Pärast seda lendas 2007. aasta
veebruaris Jupiterist mööda Pluutot uurima suundunud kosmosesond New Horizons,
mis kasutas Jupiteri gravitatsiooni, et oma kiirust suurendada. 4. juulil 2016
jõudis Jupiteri orbiidile kosmosesond Juno. Tulevikus võidakse uurida Jupiteri
kaaslasel Europal asuvat jääga kaetud vedelat ookeani.

Jupiter koosneb peamiselt gaasilisest ja vedelast ainest. Jupiter on
Päikesesüsteemi kõige suurem hiidplaneet ja seega ka kõige suurem planeet.
Ekvaatoril on Jupiteri läbimõõt 142 984 km. Tiheduse poolest on Jupiter
hiidplaneetidest teisel kohal. Kõigi nelja kiviplaneedi tihedusest on Jupiteri
tihedus väiksem.

Jupiteri ülemise atmosfääri mahust moodustavad umbes 88–92% vesiniku ja 8–12%
heeliumi molekulid. Heeliumi aatommass on vesiniku aatommassist umbes neli korda
suurem, mistõttu massi poolest moodustab Jupiteri atmosfäärist umbes 75% vesinik
ja 24% heelium, ülejäänud 1% koosneb teistest elementidest. Jupiteri tuum
sisaldab ka raskemaid elemente, mistõttu massi poolest moodustab 71% vesinik,
24% heelium and 5% teised elemendid. Jupiteri atmosfäär sisaldab vähesel määral
metaani, veeauru, ammoniaaki ja räniühendeid. Kuigi palju leidub ka süsinikku,
etaani, vesiniksulfiidi, neooni, hapnikku, fosforit ja väävlit. Atmosfääri
välimine kiht sisaldab jäätunud ammoniaagikristalle. Infrapuna- ja
ultraviolettspektroskoopia abil on leitud ka väike kogus benseeni ja teisi
süsivesinikke

Vesiniku ja heeliumi vahekorra poolest sarnaneb Jupiteri atmosfääri koostis
ürgse Päikese udukogu teoreetilise koostisega. Neooni kontsentratsioon on
ülemises atmosfääris vaid 20 miljondikosa, mis on umbes kümnendik neooni
kontsentratsioonist Päikeses. Raskemate inertsete gaaside kontsentratsioon on
Jupiteris 2–3 korda suurem kui Päikeses.

Spektroskoopia põhjal arvatakse, et Saturn ja Jupiter on koostise poolest
sarnased, kuid teised hiiplaneedid Uraan ja Neptuun sisaldavad suhteliselt
rohkem raskemaid elemente. Atmosfääri uurivate sondide puudumise tõttu ei ole
raskemate elementide kontsentratsioon Jupiterist kaugemale jäävates planeetides
täpselt teada.

Jupiteri mass on 2,5 korda suurem kui kõigi teiste Päikesesüsteemi planeetide
kogumass. See tähendab, et Jupiteri ja Päikese massikese asub väljaspool
Päikest. Jupiteri kõrval on Maa imeväike, kuid märkimisväärselt suurema
tihedusega. Jupiteri ruumala on 1321 korda suurem kui Maa ruumala, kuid selle
mass on vaid 318 korda suurem. Jupiteri raadius on umbes kümnendik Päikese
raadiusest ja selle mass on umbes 0,001 Päikese massi, seega on Päike ja Jupiter
sarnase tihedusega. Jupiteri massi (MJ või MJup)kasutatakse tihti teiste
taevakehade, eriti eksoplaneetide ja pruunide kääbuste, massi kirjeldamisel.
Planeedi HD 209458 b mass on näiteks 0,69 MJ, Kappa Andromedae b aga 12,8 MJ.

Teoreetilised mudelid ennustavad, et kui Jupiteri mass oleks praegusest palju
suurem, tõmbuks Jupiter kokku.

Massi vähese muutumise korral ei oleks muutus Jupiteri raadiuses aga kuigi suur.
Kui Jupiteri mass oleks 1,6 korda suurem, suruks rõhk Jupiteri sisemuses
planeedi tuuma nii tugevasti kokku, et Jupiteri ruumala väheneks, kuigi aine
hulk suureneb. Seetõttu arvatakse, et Jupiteri läbimõõt on hetkel nii suur, kui
sellise koostise ja evolutsiooniga planeedil on võimalik saavutada.

Kuigi Jupiteri mass peaks olema 75 korda suurem, et algaks tuumasüntees ja
Jupiterist saaks täht, on kõige väiksema punase kääbuse raadius Jupiteri
raadiusest vaid 30 korda suurem. Sellest hoolimata kiirgab Jupiter rohkem
soojust, kui ta Päikeselt saab. Jupiteri sees toodetud soojus on ligikaudu
võrdne Päikeselt saadud soojusega.

Lisasoojust toodab Jupiteri Kelvini-Helmholtzi mehhanism. Jupiter tõmbub iga
aastaga kokku umbes 2,5 cm. Kui Jupiter tekkis, oli see palju kuumem ja umbes
kaks korda suurema läbimõõduga kui praegu.

Arvatakse, et Jupiter koosneb suure tihedusega tuumast ja seda ümbritsevast
vedelast metallilise vesiniku kihist, kus leidub ka heeliumi, ja peamiselt
molekulaarset vesinikku sisaldavast väliskihist. Täpsem siseehitus ei ole veel
teada. Arvatakse, et Jupiteri tuum koosneb kivimitest, kuid selle täpne koostis
ei ole veel teada. Tuuma olemasolu pakuti välja 1997. aastal gravitatsiooniliste
mõõtmiste tulemusena, mis näitasid, et tuuma mass on Maa massist 12–45 korda
suurem ja moodustab Jupiteri kogumassist 4–14%

Kelvini-Helmholtzi mehhanismi tõttu temperatuur tuuma suunas liikudes tõuseb.
Jupiteri nn pinnal, kus on rõhk 10 baari, on temperatuur ligikaudu 340 K.
Arvatakse, et faasimuutuspiirkonnas, kus molekulaarne vesinik muutub
metalliliseks vesinikuks, on temperatuur 10 000 K ja rõhk 200 GPa. Tuuma ja seda
ümbritseva kihi piiril on temperatuur hinnanguliselt 36 000 K ja rõhk 3000–4500
GPa.

Päikesesüsteemi planeetidest on Jupiteril kõige paksem atmosfäär, ulatudes kuni
5000 km. Kuna Jupiteril puudub tahke pind, loetakse atmosfääri alguseks
tavaliselt punkti, kus atmosfäärirõhk on võrdne 1 MPa ehk kümme korda suurem kui
Maa atmosfäärirõhk.

Tuntuim Jupiteri nähtus on ekvaatorist 22° lõunas asuv Suur Punane Laik, mis on
Maast suurem alaline antitsüklon. Hubble'i kosmoseteleskoobi viimaste
vaatlusandmete järgi on Suure Punase Laigu lähedal veel kolm nn punast laiku.
Matemaatiliste mudelite järgi on Suur Punane Laik stabiilne ja võib olla
Jupiteril püsiv nähtus. Suur Punane Laik on piisavalt suur, et seda oleks
võimalik vaadelda maapealse teleskoobiga, mille ava on vähemalt 12 cm.

Suure Punase Laigu pikem läbimõõt on 24 000 – 40 000 km, lühem 12 000 – 14 000
km. See on piisavalt suur, et sinna mahuks kaks või kolm Maa läbimõõduga
planeeti. Suur Punane Laik pöörleb vastupäeva perioodiga ligikaudu kuus
päeva.Suur Punane Laik võib ulatuda kuni kaheksa kilomeetrit üle ümbritsevate
pilvede.

Turbulentse atmosfääriga hiidplaneetidel on sellised tormid tavapärased.
Jupiteril on ka valged ja pruunid ovaalid, mis on väiksemad ilma nimeta tormid.
Valged tormid koosnevad ülemises atmosfääris asuvatest suhteliselt jahedatest
pilvedest. Pruunid ovaalid on soojemad ja paiknevad nn tavalises pilvekihis.
Sellised tormid võivad kesta kõigest paar tundi või lausa mitu sajandit.

2000. aastal tekkis Jupiteri lõunapoolkeral kolme väikse valge ovaali ühinemise
tulemusel Suure Punase Laigu sarnane, kuid sellest väiksem moodustis. Neid
ovaale märgati esmakordselt 1938. aastal. Uus torm sai nimeks Oval BA. Pärast
tekkimist on selle intensiivsus kasvanud ja värvus muutunud valgest punaseks.

Jupiteril on Maalt nähtamatu rõngaste süsteem, mis koosneb kolmest osast:
sisemisest rõngast ehk halost, suhteliselt heledast põhirõngast ja välimisest
loor-rõngast. Vastupidiselt Saturni jäärõngastele koosnevad Jupiteri rõngad
ilmselt tolmust.

Põhirõnga moodustavad tõenäoliselt Jupiteri kaaslastest Adrastea ja Metis
eemaldunud osakesed. Tavajuhul langeksid osakesed tagasi kaaslastele, kuid
tugeva gravitatsiooni tõttu tõmmatakse need Jupiteri poole.

Jupiteri magnetväli on Maa magnetväljast 14 korda tugevam; ekvaatoril on selle
tugevus 4,2 G ja poolustel 10–14 G (1,0–1,4 mT), mis teeb sellest kõige tugevama
magnetvälja terves Päikesesüsteemis (kui mitte arvestada päikeseplekke).
Arvatakse, et magnetvälja tekitab pöörisvool vedela metallilise vesiniktuuma
sees. Jupiteri kaaslase Io vulkaanid purskavad suures koguses vääveldioksiidi,
mis moodustab orbiidil ümber Io gaasist toroidi. Magnetosfääri toimel gaas
ioniseerub ja tekkivad väävli ja hapnikuioonid. Koos Jupiteri magnetosfäärist
pärit vesinikuioonidega moodustavad need Jupiteri ekvatoriaaltasandil
plasmakihi.

Jupiteri magnetosfääri ümbritseb magnetopaus ja nn üleminekuala. Päikesest
lähtuvate laetud osakeste kokkupõrgete tulemusena Jupiteri magnetosfääriga
paikneb üleminekuala piiril lööklaine, mille kaugus planeedist on võrdne 75
Jupiteri raadiusega. Päikesetuule mõjul on Jupiteri magnetosfäär pikenenud ja
see ulatub peaaegu Saturni orbiidini. Jupiteri neli kõige suuremat kuud
tiirlevad orbiidil, mis jääb Jupiteri magnetosfääri piiridesse, ja on seetõttu
päikesetuule eest kaitstud.

Tavaliselt on Jupiter heleduselt neljas taevakeha (Päikese, Kuu ja Veenuse
järel); aeg-ajalt paistab aga Marss Jupiterist heledam. Olenevalt Jupiteri
asukohast Maa suhtes võib Jupiteri heledus jääda vahemikku −2,9 (Päikese ja
Jupiteri vastasseisu ajal) kuni −1,6 (Päikese ja Jupiteri ühenduse ajal).
Jupiteri nurkdiameeter on samuti muutuv, jäädes vahemikku 29,8–50,1 sekundit.
Jupiteri vaatamiseks on tingimused sobivad, kui Jupiter liigub läbi
periheelioni, mis juhtub üks kord ühe tiiru jooksul. 2011. aasta märtsis lähenes
Jupiter periheelionile, mistõttu olid sobilikud vaatlustingimused 2010. aasta
septembris.

Maalt vaadatuna teeb Jupiter taevas ühe täistiiru 398,9 päevaga, mida
nimetatakse sünoodiliseks perioodiks. Aeg-ajalt paistab Jupiter aga tähetede
suhtes liikuvat vastupidises suunas. Selle põhjuseks on Maa ja Jupiteri
tiirlemisperioodide erinevus.

Jupiteri 12-aastane tiirlemisperiood vastab 12 sodiaagimärgile ja võib olla
märkide ajalooliseks aluseks. Iga kord, kui Jupiter jõuab Päikesega vastasseisu,
on see liikunud umbes 30° ehk ühe märgi võrra ida suunas. Kuna Jupiteri orbiit
jääb väljaspoole Maa orbiiti, on Jupiteri faasinurk Maalt vaadatuna suurem kui
11,5°. See tähendab, et maapealsest teleskoobist vaadatuna paistab Jupiter
peaaegu alati täielikult valgustatuna. Vaated osaliselt valgustatud Jupiterist
saadi alles kosmosemissioonidel. Väikese teleskoobiga on tavaliselt võimalik
näha Jupiteri nelja Galilei kuud ja pilvevööndeid. Suure teleskoobiga on
võimalik näha ka Jupiteri Suurt Punast Laiku.

Jupiteri vaatlesid juba babüloonia astronoomid 7.-8. sajandil eKr. Hiina
astronoomiaajaloolane Xi Zezong väitis, et hiina astronoom Gan De avastas 362
eKr palja silmaga Ganymedese, ühe Jupiteri kaaslastest. See tähendaks, et Gan De
tegi oma avastuse kaks tuhat aastat enne Galileid. Vana-Kreeka astronoom
Klaudios Ptolemaios koostas 2. sajandil oma teoses Almagest geotsentrilise
maailmasüsteemi mudeli, millega seletas Jupiteri liikumist Maa suhtes, kusjuures
Jupiter tegi Maa ümber tiiru 4332,38 ööpäeva ehk 11,86 aastaga. India matemaatik
ja astronoom Aryabhata kasutas samuti geotsentrilist mudelit, mille abil hindas
Jupiteri tiirlemisperioodi pikkuseks 4332,2722 ööpäeva ehk 11,86 aastat.

1610. aastal avastas Galileo Galilei teleskoobi abil Jupiteri neli suuremat
kaaslast (Io, Europa, Ganymedese ja Callisto), mida tuntakse nüüd Galilei
kuudena. Galilei oli ka esimene, kes avastas, et taevakehad ei tiirle ümber Maa.
See oli tugev pooltväide Mikołaj Koperniku heliotsentrilisele maailmasüsteemile.
Avaliku toetuse tõttu Koperniku teooriale mõisteti Galilei 1633. aastal süüdi
ketserluses. 1660. aastatel kasutas Giovanni Domenico Cassini uut tüüpi
teleskoopi, millega avastas Jupiteri värvilised laigud ja vööndid ning leidis,
et Jupiter on poolustel lapik. Cassinil õnnestus määrata kindlaks ka Jupiteri
pöörlemisperiood. 1690. aastal märkas Cassini, et Jupiteri eri osad liiguvad eri
kiirusega.

On võimalik, et Suurt Punast Laiku vaatlesid juba 1664. aastal Robert Hooke ja
1665. aastal Cassini, kuid see on vaieldav. Esimese joonise Suurest Punasest
Laigust tegi 1831. aastal Samuel Heinrich Schwabe. Aastatel 1665–1708 ei olnud
Suur Punane Laik mitmel korral vaadeldav, kuid 1878. aastal muutus see vägagi
silmatorkavaks. 1883. aastal ja 20. sajandi alguses märgati taas selle
tuhmumist. Nii Giovanni Alfonso Borelli kui ka Cassini märkisid Jupiteri
kaaslaste liikumised täpselt üles, mistõttu oli võimalik ennustada, millal
kaaslased Jupiteri eest või tagant mööduvad. 1670ndateks märgati, et kui Jupiter
on Päikesest teisel pool kui Maa, toimub Jupiteri kaaslaste möödumine oodatust
17 minutit hiljem. Ole Rømer järeldas sellest, et mis tahes nähtuse toimumist ei
ole võimalik vaadelda toimumisega samaaegselt (Cassini oli selle eelnevalt
välistanud). Ole Rømer kasutas möödumisaegade erinevust, et määrata kindlaks
valguse kiirust. 1892. aastal märkas E. E. Barnard Californias Licki
observatooriumis Jupiteri viiendat kaaslast. Suhteliselt väikese taevakeha
avastamine tegi ta kiiresti kuulsaks. Kaaslasele anti hiljem nimi Amalthea.
Amalthea on planeedi viimane kaaslane, mis avastati visuaalse vaatluse teel.
Enne kosmosesondi Voyager 1 möödalendu 1979. aastal avastati veel kaheksa
Jupiteri kaaslast.

1932. aastal määras Rupert Wildt Jupiteri spektris ammoniaagi ja metaani
neeldumisjooned.

1938. aastal märgati kolme pikaajalist antitsüklonit, mida hakati kustuma
valgeteks ovaalideks. Need jäid mitmeks aastakümneks eraldiseisvateks
nähtusteks, mis küll aeg-ajalt lähenesid üksteisele, kuid ei ühinenud kunagi.
1998. aastal ühinesid lõpuks kaks ovaali ja haarasid endasse kolmanda, mistõttu
moodustus nähtus nimega Oval BA.

1955. aastal märkasid Bernard Burke ja Kenneth Franklin, et Jupiterist lähtuvad
22,2 MHz sagedusega raadiolainete pursked. Pursete periood ühtis Jupiteri
pöörlemisega ja saadud andmete abil oli võimalik täpsustada Jupiteri
pöörlemiskiirust. Jupiterist lähtuvad raadiolained võivad kesta mitu sekundit
(L-pursked) või paar sajandiksekundit (S-pursked). Teadlased on avastanud, et
Jupiterist lähtub kolme tüüpi raadiolaineid:

1973. aastast saadik on mitu kosmoseaparaati teinud Jupiterist möödalende, mille
käigus on olnud võimalik Jupiteri vaadelda. Pioneeri programmi missioonide
käigus saadi esimesed lähivaated Jupiteri atmosfäärist ja mitmest kaaslasest.
Lisaks avastati, et planeedi läheduses on kiirgusväljad palju tugevamad, kui
varem arvatud. Kosmoseaparaatide trajektoore kasutati Jupiteri süsteemi
taevakehade massi täpsustamiseks. Ka oli missioonide tulemusel võimalik paremini
mõõta Jupiteri läbimõõtu ja polaaralade lapikust.

Voyageri programmi missioonid parandasid märkimiväärselt arusaama Galilei
kuudest ja nende käigus avastati Jupiteri rõngad. Kinnitust sai ka arvamus, et
Suur Punane Laik on antitsüklon. Pioneeri ja Voyageri missioonidel tehtud fotode
võrdlemine näitas, et Suure Punase Laigu värvitoon on aja jooksul muutunud
oranžist tumepruuniks. Io orbiidil avastati ioniseeritud aatomite toroid ja
kaaslase pinnal leiti vulkaane, millest mõni oli purskama hakkamas. Jupiteri
tagant möödumise ajal oli kosmoseaparaadilt märgata planeedi ööpoolel
välgulööke.

Järgmine Jupiterist mööda lennanud kosmoseaparaat oli Ulysses, mis oli teel
polaarorbiidile ümber Päikese. Möödumise ajal uuris sond Jupiteri magnetosfääri.
Kuna Ulyssesel puuduvad kaamerad, ei teinud see ka ühtegi pilti. Kuus aastat
hiljem toimus teine möödalend palju kaugemalt.

2000. aastal pildistas Jupiteri Saturni poole liikunud Cassini möödalennu
käigus. Missioonil tehtud pildid on kvaliteedilt ühed paremad, mis Jupiterist on
kunagi tehtud. 19. detsembril 2000. aastal õnnestus kosmoseaparaadil pildistada
Jupiteri kaaslast Himaliat, kuid pildi lahutusvõime oli liiga väike, et kaaslase
pinnavorme näha.

Pluuto poole liikuv kosmosesond New Horizons lendas Jupterist mööda 2007.
aastal, kõige lähemale sattus see 28. veebruaril. Kosmosesondi kaamerad mõõtsid
Io vulkaanidest tuleneva plasma hulka, uurisid üksikasjalikult Galilei kuid ja
vaatlesid kaugemal asuvaid kaaslasi Himaliat ja Elarat. Jupiteri süsteemi
vaatlused algasid 4. septembril 2006.

Esimene Jupiteri ümber tiirelnud kosmoseaparaat oli Galileo, mis jõudis Jupiteri
orbiidile 7. detsembril 1995. Galileo tiirles Jupiteri ümber seitse aastat,
lendas mööda kõikidest Galilei kuudest ja Amaltheast ning nägi komeedi
Shoemaker–Levy 9 kokkupõrget Jupiteriga 1994. aasta juulis. Galileo kogus küll
Jupiteri süsteemi kohta suure hulga andmeid, kuid kosmoseaparaadi peamise
sideantenni tõrke tõttu ei õnnestunud missiooni kõiki eesmärke täita.

340-kilogrammine titaanist Galileo sond eemaldus kosmoseaparaadi küljest 1995.
aasta juulis ja sisenes Jupiteri atmosfääri 7. detsembril. Sond langes
langevarju abil 150 km läbi atmosfääri kiirusel 2575 km/h ja kogus andmeid 57,6
minuti jooksul, enne kui see suure rõhu (23 korda suurem kui Maa atmosfääri rõhk
normaaltingimustel) tõttu kokku suruti. Pärast seda see ilmselt sulas ja
võib-olla ka aurustus. Sama saatus sai osaks ka Galileo kosmoseaparaadile, mis
juhiti 21. septembril 2003 kiirusel 50 km/s Jupiteri, et vältida kosmoseaparaadi
võimalikku kokkupõrget Europaga ja selle saastamist.

Missiooni käigus kogutud andmetest ilmnes, et Jupiteri atmosfäär koosneb 90%
ulatuses vesinikust. Enne sondide aurustumist mõõdetud temperatuur ületas 300 °C
ja tuulekiirus 644 km/h.

Järgmine kosmosesond, mis Jupiteri orbiidile jäi, oli Juno mis saabus Jupiteri
orbiidile juulis 2016. NASA plaanide kohaselt teeb Juno Jupiteri ümber 37 tiiru
ja juhitakse seejärel Jupiteri atmosfääri, et kaitsta Europat. Sond tiirleb
ümber Jupiteri polaarorbiidil orbitaalperioodiga 53,5 päeva ja läheneb praegusel
orbiidil kuni 4200 km kaugusele planeedist ning kaugeneb seejärel kuni 8,1
miljoni kilomeetri kaugusele. Juno missioon peaks lõppema 2019. aastal.

Järgmine kavandatud Jupiteri süsteemi missioon on Euroopa Kosmoseagentuuri (ESA)
kosmosesondi Jupiter Icy Moon Explorer missioon (sond peaks kosmosesse
lennutatama aastal 2022).

Jupiteri jäiste kaaslaste Europa, Ganymedese ja Callisto täpsema uurimise vastu
on palju huvi tuntud, kuna kaaslaste pinna all võivad olla vedela vee ookeanid.
Arengut on pidurdanud rahastamisraskused. 2005. aastal tühistati NASA Jupiter
Icy Moons Orbiter (JIMO) missioon. Selle järel esitasid NASA ja ESA ettepaneku
ühismissiooniks EJSM/Laplace, mille esialgne kava nägi ette, et aastal 2020
lennutatakse kosmosesse NASA juhitud Jupiter Europa Orbiter ja ESA juhitud
Jupiter Ganymede Orbiter. 2011. aasta aprillis lõpetas ESA aga koostöö NASA-ga
viimase eelarveprobleemide ja nende mõju tõttu missiooni ajakavale.

Jupiteril on 67 looduslikku kaaslast. Neist 51 läbimõõt on väiksem kui 10 km ja
need avastati alles pärast 1975. aastat. Nelja kõige suuremat kuud, mis on selge
ilmaga Maalt binokliga nähtavad, tuntakse ka kui Galilei kuud. Nendeks on Io,
Europa, Ganymede ja Callisto.

Io, Europa ja Ganymedese orbiidid moodustavad mustri, mida kutsutake Laplace'i
resonantsiks. Iga nelja tiiru kohta, mis Io teeb ümber Jupiteri, teeb Europa
täpselt kaks ja Ganymedes ühe tiiru. Resonantsi mõju muudab kaaslaste orbiite
ellipsikujulisemaks, kuna iga kaaslast tõmbab selle naaber samas kohas. Jupiteri
loodejõud aga hoiavad kaaslaste orbiite ringikujulistena. Io, Europa ja
Ganymedese eksentriliste orbiitide tõttu venivad kaaslased Jupiterile lähemale
liikudes välja ja Jupiterist eemale liikudes võtavad taas endise kuju.
Hõõrdumise toimel kaaslaste sisemus soojeneb. Nähtus on kõige tugevam Iol, mis
asub Jupiterile kõige lähemal.

Enne Voyageri missioonide avastusi jagati Jupiteri kaaslased orbiitide sarnasuse
järgi nelja rühma, mis kõik sisaldasid nelja kaaslast. Arvukate välimiste
kaaslaste avastamine on aga pilti muutnud. Tänapäeval arvatakse, et on kuus
pearühma, millest mõned eristuvad teistest paremini. Kuju poolest jagatakse
kaaslased korrapärase ja ebakorrapärase kujuga kaaslasteks. Korrapärase kujuga
kaaslased on peaaegu ringikujulise orbiidiga sisemised planeedid, mis
arvatavasti moodustusid koos Jupiteriga. Ebakorrapärase kujuga kaaslased on
loperguse või ellipsikujulise orbiidiga väikesed kaaslased, mis on arvatavasti
kinnipüütud asteroidid või nende tükid. Samasse rühma kuuluvad ebakorrapärase
kujuga kaaslaste orbiidid on sarnased ja kaaslastel võib seetõttu olla sarnane
päritolu, näiteks on nad suurema kaaslase või kinnipüütud keha tükid.

Päikesesüsteemi arengule on Päikese gravitatsiooni kõrval avaldunud suurt mõju
ka Jupiteri gravitatsioon. Enamik Päikesesüsteemi planeetide orbiite asub
Jupiteri orbiidi tasandile lähemal kui Päikese ekvaatori tasandile (ainuke
planeet, mis asub Päikesele lähemal on Merkuur), Jupiter on asteroidide vöös
asuvate Kirkwoodi aukude ja võimalik, et ka hilise ägeda meteoriidipommituse
peamiseks põhjustajaks.

Jupiteri gravitatsioonivälja mõju all on peale planeedi kaaslaste arvukalt ka
asteroide, mis on paigutunud kahte rühma Jupiteri-Päikese süsteemi Lagrange'i
punktides Jupiteri ees ja taga. Jupiterist eespool asuvaid asteroide nimetatakse
troojalasteks, tagapool olevaid kreeklasteks. Esimese Jupiteri asteroidi
troojalase 588 Achilles avastas 1906. aastal Max Wolf, praeguseks on avastatud
juba üle kahe tuhande asteroidi. Kõige suurem neist on 624 Hektor.

Suurem osa perioodilisi komeete kuuluvad Jupiteri perekonda (see tähendab, et
komeedi orbiidi pikem pooltelg on lühem kui Jupiteri orbiidi pikem pooltelg).
Arvatakse, et Jupiteri perekonna komeedid moodustuvad Neptuuni orbiidi taga
Kuiperi vöös. Kui komeet satub Jupiteri lähedale, muutub komeedi periood
lühemaks ning orbiit Päikese ja Jupiteri gravitatsiooni tõttu ringikujulisemaks.



https://et.wikipedia.org/wiki/Ungari

Ungari on merepiirita riik Euroopas Doonau keskjooksul. Ungari asub
Kesk-Euroopas (teise liigituse järgi Ida-Euroopas). Ta piirneb Ukraina,
Slovakkia, Austria, Sloveenia, Horvaatia, Rumeenia ning Serbiaga.

Ungari on jaotatud pealinnaks (Budapest), 19 komitaadiks (megye) ja 24 komitaadi
õigustega linnaks (megyei jogú város).

Tööjõulisi on Ungaris 3,8 miljonit. Töötus oli 2012. aasta III kvartalis 10,4%
(2009. aasta seisuga oli 10,8% ja 2008. seisuga 7,8%). 13,9% elanikkonnast elab
alla vaesuspiiri.

Ungari tähtsaimad ekspordipartnerid on Saksamaa 25,54%, Itaalia 5,67%,
Suurbritannia 5,41%, Prantsusmaa 5,37%, Rumeenia 5,28%, Slovakkia 4,97%, Austria
4,52% (2009).

Ungari tähtsaimad impordipartnerid on Saksamaa 25,05%, Hiina 8,56%, Venemaa
7,3%, Austria 6,08%, Holland 4,73%, Prantsusmaa 4,51%, Slovakkia 4,14%, Itaalia
4,13%, Poola 4,07% (2009).

Ungari maastik koosneb põhiliselt tasastest kuni lainelistest tasandikest. Suure
osa Ungarist moodustab Alföld.

Riigi põhjaosas Slovakkia piiri ääres on künkad ja madalad mäed. Kõrgeim punkt
on Kékes (1014 või 1015 m üle merepinna) Mátra mägedes.

Doonau jõgi (Duna), mis voolab Ungari territooriumil 410 km pikkuselt, jaotab
Ungari kaheks osaks. Suured jõed on veel Tisza, mis voolab 580 km pikkuselt
Ungari kirdenurgast lõunasse, ja Drava (Dráva).

Ungari lääneosas asub 70 km pikkune väga madal Balatoni järv. Tisza jõel asub
paisjärv (Tisza-tó).

Ungaris valitseb mandriline paraskliima. Talved on külmad, pilvised ja niisked.
Suved on soojad. Isoleeritud asendi tõttu mägede vahel on põuad sagedased. Aasta
keskmine õhutemperatuur on 9,7 °C. Jaanuaris on kogu riigis temperatuurid alla
nulli. Juulis ületavad tasandikel keskmised temperatuurid 20 °C.

Pealinnas Budapestis, mis asub riigi keskosas, on jaanuari keskmine temperatuur
–0,6 °C ja juuli keskmine temperatuur 22,2 °C ning aasta keskmine sademete hulk
635 mm.

Ungari mullad on üsna mitmekesised. Madalikel on viljakaid must- ja lammimuldi,
kohati ka vähem viljakaid liivaseid muldi. Küngastel on keskmiselt viljakad
pruunid metsamullad.

Ungaris elavad muuhulgas hirved, rebased, jänesed ja oravad. Leidub ka metssigu,
hunte, šaakaleid, ilveseid ja kopraid.

Balatoni järve ääres on mitmesuguseid linde. Toonekured on väga tavalised.
Rahvuslinnuks on valitud Euroopa suurim lind suurtrapp (Otis tarda), kelle
kaitseks rakendatakse spetsiaalseid elupaikade kujundamise meetmeid. Kuigi üle
60 % neist haruldaseks jäänud lindudest pesitseb praegu Pürenee poolsaarel,
hõlmab nende Lääne-Ungari populatsiooni jaoks korrastatud sobiv habitaat
tänaseks juba üle 15 km².

Peamine energiaallikas on süsi. Kivisütt leidub edelas, kuid sellest ei jätku
riigi vajaduste katteks. Siin-seal Põhja-Ungari mäenõlvadel leidub pruunsütt.
Läänes ja lõunas on väikesed naftavarud ning leidub maagaasi. Ka idas on
maagaasimaardla.

9. sajandi lõpus asusid Ungari alale rändkarjakasvatajad ungarlased vürst Árpádi
juhtimisel, rajades Ungari vürstkonna. Ungarlased tegid rüüsteretki
naabermaadesse, kuni said lüüa 955. aastal toimunud Lechi lahingus. Vürst István
ehk Püha István (997–1001 vürst, 1001–1038 kuningas (Ungari kuningriik)) võttis
vastu ristiusu ja jagas riigi komitaatideks. 14. sajandil kujunes Ungari
suurriigiks.

15. sajandil algas võitlus läände pürgivate türklastega ning 1526. aastal said
ungarlased Mohácsi lahingus lüüa. Ida-Ungari liideti otseselt Türgiga, Lääne- ja
Põhja-Ungari Austriaga. Karpaatide basseini idaosas asetsevast Transilvaaniast
sai nimeliselt iseseisev vürstiriik, aga praktiliselt Türgile alluv vasallriik.
Aastatel 1683–1699 vallutas Austria kogu Ungari ja riik allutati Habsburgidele
täielikult.

Rahvuslik liikumine hoogustus Ungaris 1840. aastatel. 15. märtsil 1848. aastal
puhkes Pestis ülestõus, mille alguses moodustati oma valitsus ning 14. aprillil
1849 kuulutati Ungari iseseisvaks. Austria ja Venemaa väed sundisid aga Ungari
armee 13. juulil 1849 kapituleeruma. Ungarist sai jälle Austria provints.

1867. aastal moodustati kaksikriik Austria-Ungari, kus Ungaril oli Austriaga
võrdne staatus. Kaksikmonarhias oli Austria keiser Franz Joseph I ühtlasi Ungari
kuningas. Ungari alla kuulusid Transilvaania, Slovakkia ehk Ülemine Ungari,
Taga-Karpaatia, Horvaatia ning Vojvodina ja Banaat.

Pärast Esimest maailmasõda kuulutas Ungari end 16. novembril 1918 iseseisvaks.
1919. aasta märtsist juulini valitses Ungaris kommunistlik režiim Ungari
Nõukogude Vabariik Béla Kuni (Aaron Kohn) juhtimisel. Tekkinud kommunistliku
riigikorraga vabariik likvideeriti naaberriikide sõjavägede poolt ning Trianoni
rahuga (1920) kaotas Ungari üle kahe kolmandiku senisest territooriumist,
sealhulgas terve Transilvaania. 1920. aastal taastati kuningriik, mis oli
tegelikult kontradmiral ja riigihoidja Miklós Horthy autoritaarrežiim, sest
riigil ei olnud kuningat. Saksamaa toetusel sai Ungari 1938 osa
Lõuna-Slovakkiast, 1939 Taga-Karpaatia, 1940 Rumeenialt Põhja-Transilvaania.
Teises maailmasõjas toetas Ungari Saksamaad ning osales ka sõjas Nõukogude Liidu
vastu 1941–1944. Sõja lõpus 1944. aastal oli Ungaris Saksa okupatsioon, millele
järgnes 1945 NSV Liidu okupatsioon.

Pärast sõda natsionaliseeriti kõik ettevõtted ning põllumajandus
kollektiviseeriti. 1946 kaotati kuningriik (teine Ungari vabariik). 1948 said
juhtpositsioonidele kommunistid ning 1948 kuulutati Ungari rahvademokraatiaks
(Ungari Rahvavabariik), mida Ungari Töölispartei peasekretärina juhtis Mátyás
Rákosi. 1956. aasta oktoobris toimunud rahvaülestõus oli alguses edukas ning NSV
Liidu väeosad taganesid riigi piiride taha. Kuulutati välja Ungari Vabariik ning
pöörduti lääneriikide poole abi saamiseks. Rahvaülestõusu ajal oli Ungari
ministrite nõukogu esimeheks Imre Nagy, kes oli olnud ministrite nõukogu esimees
aastatel 1953–1955. 4. novembril 1956 surusid Nõukogude Liidu ja teiste VLO
liikmesriikide väeosad ülestõusu maha ning kommunistlik režiim taastati uue
ministrite nõukogu esimehe János Kádári juhtimisel.

1960ndatel aastatel reformiti majandust. Näiteks oli Ungaris võimalik asutada
väikseid eraettevõtteid. NSV Liidu nõrgenedes algas 1988 üleminek demokraatiale,
aastast 1989 kannab riik nime Ungari Vabariik ning 1990 korraldati esimesed
vabad valimised. Aastal 1991 lahkusid Ungarist Nõukogude väed. 1999 ühines
Ungari NATOga. Aastast 2004 on Ungari ka ELi liikmesriik.



https://et.wikipedia.org/wiki/Jaapan

Jaapan (jaapani keeles 日本 Nihon või Nippon, ametlikult 日本国 Nippon-koku või
Nihon-koku) on saareriik Ida-Aasias, mis ulatub Ohhoota merest põhjas Ida-Hiina
mere ja Taiwanini lõunas. Euraasia mandrist eraldab seda Vaikses ookeanis
paiknevat maad Jaapani meri.

Jaapani saarestikku kuulub 6852 saart. Neist neli suuremat on Honshū, Hokkaidō,
Kyūshū ja Shikoku, mis kokku moodustavad 97% Jaapani maismaa pindalast.
Rahvaarvu poolest on Jaapan oma enam kui 127 miljoni elanikuga maailmas
kümnendal kohal. Suur-Tōkyō piirkond, kuhu kuulub de facto pealinn Tōkyō ja
mitmed ümbritsevad prefektuurid, on maailma suurim metropol, kus elab üle 30
miljoni inimese.

Jaapanis on konstitutsiooniline monarhia, kus formaalne riigipea on keiser,
seadusandlikku võimu teostab aga valitav parlament (inglise keeles Diet, jaapani
keeles 国会 Kokkai).

Jaapani keeles on Jaapani kohta käibel kaks nime: Nippon ja Nihon, mida loetakse
erinevalt, kuid tähistatakse samade hiina märkide ehk kanji'dega:日本. Nime Nippon
kasutatakse ametlikus kontekstis, näiteks Jaapani rahatähel jeenil ja
postmarkidel. Nihon on igapäevasem nimi, mida kasutatakse tänapäevases kõnes.
Nii Nippon kui ka Nihon tähendavad “päikese allikat”, mõnikord tõlgitakse neid
ka “tõusva päikese maaks”. Nimi viitab Jaapani asendile Hiinast ida pool –
hiinlastele tähendas Jaapan ajalooliselt maad, kust tõusis päike. Enne nime
Nihon kasutuselevõttu tunti Jaapanit Hiinas Wa maa ehk Kääbustemaa nimega, mis
tuli jaapanlaste suhteliselt väikesest kasvust (võrreldes hiinlastega).

Euroopasse jõudis Jaapanit tähistav sõna kõigepealt hiina keelest Marco Polo
vahendusel. Marco Polo, kes 13. sajandil Kaug-Idas reisis, oli kuulnud
hiinlastelt Cipangu-nimelisest maast (Cipangu oli veel üks hiinakeelne nimetus
tõusva päikese maa kohta) ja nii jõudis Jaapan Euroopa maakaartidele Zipanguna.
Hiina keelest laenates jõudis Cipangu ka malai keelde Jepang'i kujul.
Malaikeelne Jepang rändas 16. sajandil Portugali kaupmeeste vahendusel ka
Euroopa keeltesse.

Eesti keeles on kasutusel olnud sellised tänapäevase nimega sarnased variandid
nagu Japana-maa, Japania-maa, Japan, aga ka Carl Robert Jakobsoni pakutud
Dshapan.

Jaapan moodustub üle 3000 km pikkusest saarteketist, mis kulgeb piki Vaikse
ookeani Aasia rannikut. Lähimast naaberriigist Venemaast eraldab Jaapanit
Ohhoota meri; Põhja- ja Lõuna-Koreast Jaapani meri; Hiinast ja Taiwanist
Ida-Hiina meri.

Jaapani saarestikku kuulub neli suuremat saart ning arvukalt väiksemaid saari.
Jaapani saarestiku peasaared põhjast lõunasse on Hokkaidō (77 982 km²), Honshū
(227 963 km²), Shikoku (18 800 km²) ja Kyūshū (35 640 km²). Kokku moodustavad
need neli saart 97% kogu Jaapani maismaa pindalast. Jaapanile kuuluvad ka Ryūkyū
saared (tuntud ka Nansei saartena), nende seas Okinawa saar, mis paiknevad
Kyūshū saarest lõuna pool, ulatudes Taiwani saareni. Kokku arvatakse Jaapani
saarestiku suuruseks 6852 saart (lugedes saareks maismaad, mille läbimõõt on
rohkem kui 100 m). Vaidluse all on nelja lõunapoolsema Kuriili saare staatus
(Venemaal tuntud kui Lõuna-Kuriilid, Jaapanis kui Põhjaterritoorium): pärast
Teist maailmasõda läksid Kuriili saared NSV Liidule, kuid tänase päevani pole
Venemaa ja Jaapan jõudnud üksmeelele, millised saared täpsemalt Kuriilide alla
kuuluvad .

Jaapani kogupindala (ilma vaidlusaluste Kuriili saarteta) on 377 915 on km² ja
maismaapindala 364 485 km², mis tähendab, et ta on pisut suurem kui Saksamaa,
kuid väiksem kui Rootsi. Maailmas on Jaapan oma kogupindala poolest 61. kohal.

Kui aga lugeda Jaapani territooriumiks ka vaidlusalune Põhjaterritoorium ehk
Lõuna-Kuriilid, oleks Jaapani põhjapoolseimaks punktiks Iturupi saare põhjatipus
asuv Kamuiwakka neem (45°33'N).

Jaapan on väga mägine maa: mägedega on kaetud umbes 70% territooriumist. Enamik
kõrgeid mägesid on suurimal, Honshū saarel. Piki Honshū saare keskosa kulgeb
mäeahelik, mida kutsutakse Jaapani Alpideks. Seal on arvukalt üle 3000 m
kõrguseid mägesid. Jaapani kuulsaim ja kõrgeim mägi on Tōkyōst umbes 80 km
kaugusel asuv 3776 m kõrgune Fuji mägi, mis on tegelikult vulkaan (purskas
viimati aastal 1707). Ka paljud teised Jaapani mäed on vulkaanilised ja
mägipiirkondades on rohkelt kuumaveeallikaid. Umbes 108 vulkaani on praegugi
aktiivsed . Vulkaanide ja kuumaveeallikate rohkus Jaapanis tuleneb sellest, et
saarestik asetseb Vaikse ookeani tulerõnga piirkonnas kolme laama – Filipiini
laama, Euraasia laama ja Vaikse ookeani laama – kokkupuutekohas..

Oma asendi tõttu tektooniliselt aktiivses piirkonnas on Jaapanis lisaks
vulkaanidele ja kuumaveeallikatele tavalised ka maavärinad. Igal aastal
registreeritakse 7000–8000 maavärinat, kuigi enamik neist on nii nõrgad, et
inimesed neid ei tunne. Maavärinaid, mis ei põhjusta küll purustusi, kuid on
tuntavad, registreeritakse aastas umbes tuhat . Aeg-ajalt esineb aga ka tugevaid
ja ohtlikke maavärinaid. 1923. aastal hävines Suur Kantō maavärinas magnituudiga
7,9 peaaegu täielikult pealinn Tōkyō ja hukkus kuni 142 000 inimest. 1995.
aastal Kōbe linna tabanud maavärinas magnituudiga 7,2 hukkus üle 6000 inimese.
2011. aasta Tōhoku maavärin magnituudiga 9 ja sellele järgnenud tsunami tappis
vähemalt 15 000 inimest ning põhjustas raske avarii Fukushima
tuumaelektrijaamas.

Suurem osa Jaapani jõgedest on lühikesed (alla 300 km) kiirevoolulised
mäestikujõed. Enamasti ei ole nad laevatatavad, see-eest kujutavad nad endast
väärtuslikku hüdroenergia allikat. Jaapani pikim jõgi on 367 km pikkune Shinano
jõgi, mis läbib Nagano ja Niigata prefektuure ning suubub Jaapani merre. Suurim
mageveejärv on Kyōtost kirdes paiknev Biwa järv.

Jaapani saarestikus eristatakse koguni kuut erinevat kliimatüüpi. Valdavaks on
parasvöötmeline kliima, kuid see varieerub tugevasti põhjast lõuna poole
liikudes. Peasaartest põhjapoolseimal, Hokkaidō saarel on talved lumerohked,
temperatuur jääb vahemikku −5 kuni −10 °C (Hokkaidō külmarekord on aga koguni
−41 °C). Suved on Hokkaidōl pehmed, õhutemperatuur kõigub 20 °C ümber. Jaapani
lõunaosa saartel, näiteks Okinawal on suved kuumad, enamasti üle 30 °C, ja ka
talvel ei lange temperatuur tavaliselt alla 15 °C. Tōkyōs on suved niisked ja
palavad (temperatuur tõuseb 30 kraadini), talved selged ja mitte väga külmad
(üldiselt ei lange talvine õhutemperatuur alla 5 °C).

Lisaks asub Jaapan Vaiksel ookeanil sündivate troopiliste tormide – taifuunide –
teel. Hilissuvel ja varasügisel Jaapanit tabavad taifuunid põhjustavad
üleujutusi ja maalihkeid ning hävitavad viljasaake ja purustavad maju.

Jaapani territooriumil eristatakse üheksat bioregiooni ehk bioomi, mis
peegeldavad saarestiku kliimat ja geograafiat. Nende bioregioonide hulka
kuuluvad nii subtroopilised niisked laialehised metsad Ryūkyū saartel,
parasvöötme laialehised ja segametsad peasaartel, kui ka näiteks parasvöötme
okasmetsad põhjapoolsetel saartel. Metsa all on koguni 70% Jaapani pindalast.
Mitmekesise kliima tõttu on Jaapani taimestik väga liigirikas. Jaapanile
iseloomulike taimeliikide hulka kuuluvad näiteks bambus, jaapani seeder ja
jaapani mänd. Väikesi mände kasvatatakse sageli ka bonsai’de ehk miniatuursete
potipuudena. Erilisel kohal jaapanlaste igapäevaelus on sakura ehk jaapani
kirsipuu – kirsiõite ilu imetlemiseks kogunevad jaapanlased kevaditi hanami'le
ehk „kirsside vaatamise“ peole. Mitmed taimed, nende seas sellised
traditsiooniliselt Jaapaniga seostatavad kultuurtaimed nagu riis ja krüsanteem,
on aga toodud sisse Mandri-Aasiast.

Jaapani saarestiku mitmekesine kliima on tinginud ka äärmiselt mitmekesise
loomastiku. Nõnda elutsevad Ryūkyū saari ümbritsevas troopilises meres näiteks
eredavärvilised korallkalad, kilpkonnad ja merimaod, samas kui saarestiku
põhjaossa jäävat merd asustavad merilõvid, kotikud ja nokisvaalad. Kuigi
Jaapanis on väga palju väikesi loomaliike ja putukaid, on seal vähe suuri
imetajaid. Jaapani imetajatest suurimad on pruunkaru ja aasia mustkaru.
Väikekiskjatest võib Jaapanis kohata rebast ja tanuki’t ehk kährikkoera.
Jaapanis on ka kaks liiki metskasse: haruldane Iriomote kass (Prionailurus
iriomotensis), keda näeb vaid Iriomote saarel, ja tavalisem leopardkass
(Prionailurus bengalensis), keda võib kohata ka Mandri-Aasias. Üks Jaapani
iseloomulikemaid imetajaid on jaapani makaak, maailma põhjapoolseima levilaga
ahv, kes on üks Jaapani endeemilistest loomaliikidest. Endeemilised on ka paljud
Jaapani linnuliigid, nende hulgas Jaapani rahvuslind roheline faasan. Jaapanis
talvituvad mitmed rändlinnud, näiteks luiged, haned ja kured. Jaapani
endeemiliste loomaliikide seas on ka jaapani hiidsalamander (Andrias japonicus),
kes on üks maailma suuremaid kahepaikseid. Jaapani mageveekaladest on olulisemad
ayu (Plecoglossus altivelis), koger ja karpkala, merekaladest punane merikoger
(Pagrus major). Putukatest leidub Jaapani saarestikus arvukalt mitmesuguseid
liblikaid, kiile, tsikaade, kilke ja jaanimardikaid.

Jaapani riigikord on konstitutsiooniline monarhia. Valitsemissüsteemi aluseks on
põhiseadus (Kenpo), mis kehtestati pärast II maailmasõda 1947. aastal.
Põhiseaduses on kindlaks määratud nii keisri kui kodanike õigused ja kohustused,
valitsemisorganite funktsioonid, vastutus ja tegutsemisreeglid. Jaapani kõrgeim
seadusandlik organ on kahekojaline riigikogu (parlament; ingl. k. National Diet,
jaap. k. Kokkai). See koosneb alamkojast ehk esindajatekojast (Shugi-in) ja
ülemkojast ehk nõunikekojast (Sangi-in). Üldiselt peavad kõik seaduseelnõud
saama mõlema koja heakskiidu. Kui kojad jäävad eriarvamusele, siis mõne seaduse
puhul on esindajatekoja otsus lõplik. Parlament valib oma liikmete hulgast
peaministri, kes määrab ametisse ministritest ja riiklike agentuuride
peadirektoritest koosneva valitsuskabineti. Jaapani riigilipp on "Hinomaru"
("päikeseketas"), mis kujutab punast päikest valgel foonil. Riigihümni
"Kimigayoo" sõnad on üle 1000 aasta vanad, kuid viisi lõi helilooja Hiromori
Hayashi sellele alles veidi üle 100 aasta tagasi.

Jaapan on etniliselt homogeenne riik, kus põhirahvus jaapanlased moodustavad
99,4% elanikest. Hokkaidō saare põlisasukad ainud on suures osas sulandunud
jaapanlaste hulka, nende järeltulijaid on umbes 20 000. Peamiselt Teise
maailmasõja ajal Jaapanisse toodud korealased moodustavad 40% kõigist
mitte-jaapanlastest. Märkimisväärsed vähemusrühmad on ka hiinlased ja
vietnamlased.

Jaapanlaste keskmine eluiga on 81,25 (2006), mis on üks kõrgemaid maailmas.
Rahvastik vananeb kiiresti, pärast Teise maailmasõja järgset beebibuumi langes
sündimus 20. sajandi lõpus. Mediaanvanus oli 2009. aastal 44,4 aastat, mis on
kõrgeim maailmas. 2004. aastal oli 19,5% elanikest 65 aastased või vanemad,
2006. aastal oli sama näitaja juba 20,8%. Pidevalt suureneb pikaealiste inimeste
arv. Kui 1963. aastal oli Jaapanis 153 üle saja-aastast inimest ja 1981. aastal
1000, siis 2007. aasta septembri lõpuks oli neid juba 32 295, 2008. aasta
septembri lõpuks 36 276, 2009. aasta septembris 40 399, 2010. aasta septembris
44 449, 1. septembril 2011 47 756, 2012. aasta septembris 51 376, 2013. aasta
septembris 54 397 ja 2015. aasta septembris 61 568. Samas on laste osakaal
maailma riikidest madalaim – 2009. aasta andmetel oli alla 15-aastaste osakaal
rahvastikus 13,4%, 2013. aastal 12,9% ja 2016. aastal 12,6%.

Erasektori ja valitsuse koostöö, tugev tööeetika, tööjõu kõrge kvalifikatsioon
ja suhteliselt väikesed kaitsekulutused (1% SKT-st) on aidanud Jaapanil pärast
II maailmasõda erakordse kiirusega tõusta teisele kohale maailma juhtivate
tööstusriikide hulgas. Jaapani majanduse üheks silmatorkavamaks iseärasuseks on
tootjate, tarnijate ja jaotusvõrgu tihe koostöö. Seda süsteemi nimetatakse
jaapani keeles keiretsu. Teiseks iseärasuseks on kuni viimase ajani olnud
linnaelanikkonna eluaegne tööhõive. Samas ettevõttes, kuhu noor inimene pärast
hariduse omandamist tööle asus, oli talle tagatud töökoht kuni pensionile
minekuni.

Kolm aastakümmet säilitas Jaapan erakordselt kiiret majanduse kasvutempot: 1960.
aastatel oli see keskmiselt 10%, 1970-ndatel 5% ja 1980-ndatel 4% aastas.
1992–1995 aeglustus majanduskasv tunduvalt, sest hakkasid ilmnema 1980. aastate
lõpul esinenud üleinvesteerimise järelmõjud ning aktsia- ja kinnisvaraturul
toimunud spekulatiivse hinnatõusu tagajärjed. Valitsuse eelarve- ja
rahanduspoliitika ning madal inflatsioon kergitasid 1996. aastal majanduse
kasvutempo 3,9%-ni, kuid 1997. aastast alates on Jaapani majandus olnud
depressioonis raskuste tõttu pangandus- ja kinnisvarasektoris, mida süvendasid
äristruktuuride ja tööturu jäikus. 1999. aastal suutis valitsus majanduse
enam-vähem stabiliseerida. Kaks murettekitavat probleemi on elanikkonna
vananemine ja koondumine linnadesse.

Jaapan on üks suuremaid põllumajandussaaduste importijaid maailmas, sest ainult
13,3% kogu maismaast sobib põllumajanduslikuks tootmiseks. Talu keskmine suurus
on 1,47 ha ehk 14 700 ruutmeetrit. Talud on küll väikesed, kuid jaapani
talumehed teevad kõvasti tööd ja maakasutus on väga efektiivne. Põllumajandust
doteerib riiklik agentuur JA (Japan Agriculture), kes ostab
põllumajandussaadused kokku ning siis müüb need ostuhinnast odavamalt edasi.
Jaapan suudab praegu rahuldada 30% oma toiduainete vajadusest.

Efektiivsuse parandamiseks kasutavad jaapani talunikud laialdaselt traktoreid,
väikseid veoautosid, iseliikuvaid kultivaatoreid ja kombaine. Intensiivne
istutamine, väetamine, kaasaegsed masinad ja kõrgetasemeline agrotehnika
võimaldavad tagada kodumaise toodanguga üle poole puuviljade ja aedviljade
vajadusest, samuti teatud osa loomakasvatussaaduste vajadusest. Mürkainete ja
muude kemikaalide kasutamine on laialt levinud.

Moodne tehnika on võimaldanud kasutusele võtta varem tundmatuid võtteid nagu
hüdropooniline taimekasvatus – aedvilju kasvatatakse mitte mullal, vaid
toitelahustes. Juba aastaid kasutatakse sordiaretuses ja loomakasvatuses
geenitehnoloogiat, mille avalikustamine tõi kaasa suure skandaali – tarbijaid ei
olnud sellest teavitatud.

Jaapani põllumehed kasvatavad väga palju mitmesuguseid põllukultuure ja
koduloomi. Teraviljadest kasvatatakse riisi ja nisu, juurviljadest kartuleid,
valgeid rediseid ja kapsaid, puuviljadest mandariine, arbuuse ja pirne,
koduloomadest lihaveiseid, broilereid, peekonisigu, küllaltki suur on munade ja
piima toodang.

Valdav osa maismaast – 68% – on metsane ja mägine. Metsandus mängib Jaapani
majanduses tähtsat rolli, kuna aga Jaapan on saareriik, siis tuleb pidevalt
hoolitseda metsavarude taastamise eest. 48% metsast on istutatud mets, millega
on püütud kompenseerida 20. sajandi teisel poolel toimunud metsaraiet (suur
majanduskasv – võrreldav praegu Eestis toimuvaga). Paraku valiti kogu selle ala
metsastamiseks tööstuslik seeder (Jaapani krüptomeeria), mis kasvab küll
kiiresti, kuid mille kasutusala on väga kitsas.

Säilinud Jaapani metsad paistavad samas silma suure liigirikkusega, sest Jaapani
saared ulatuvad läbi mitme kliimavööndi. Kõige levinumad on bambus, seedrid,
küpressid, männid, kastanid, pöögid ja kampripuud.

Jaapani metsanduse ajalugu ulatub kaugesse minevikku. Juba 8. sajandil ehitati
Kyotos ja teistes linnades suuri puidust losse ja templeid. Tänapäeval on
nõudmine puidu järele väga suur, sest seda vajatakse mitte ainult söögipulkade
ja ehitusmaterjali, vaid ka paberi, mööbli ja mitmesuguste tarbekaupade
tootmiseks. Seepärast on Jaapan sunnitud importima 76,4% oma puiduvajadusest.

Kuna kala on jaapanlaste toidulaual riisi järel tähtsuselt teisel kohal, siis on
kalandus riigi üks tähtsamaid majandusharusid. Igal aastal püütakse välja 6,7
miljonit tonni mitmesuguseid kalu ja muid mereelukaid, millele lisandub
kalakasvatustest veel 1,4 miljonit tonni, mis teeb kokku 15% kogu maailma
kalatoodangust. Sellele vaatamata peab Jaapan igal aastal importima 40% kogu
mereandide vajadusest. Peamised püügikalad on sardiin, saida, tuunikala,
anšoovis, makrell ja lõhe ning mereandidest on populaarsemad vetikad, krevetid,
kalmaarid ja merekarbid. Neid mitte ei püüta ookeanidest, vaid kasvatatakse ka
spetsiaalsetes merelahtedes ja tiikides ning sel viisil kasvatatakse isegi
pärlikarpe. Iga jaapani perekond tarbib 36,7 kg kala aastas.

Elektrit toodetakse Jaapanis peamiselt soojuselektrijaamades ja
aatomielektrijaamades, osaliselt ka hüdro-, geotermaal- ja päikeseenergia l
töötavates elektrijaamades. Suurem osa energiakandjatest tuleb aga importida,
sest kodumaised ressursid katavad ainult 18,1% tööstuse vajadustest. Nafta ja
naftatoodete impordi osatähtsus on 99,7%. Elektrienergia kogutoodang 1996.
aastal oli 948 559 miljardit kWh, mis jagunes energiaallikate järgi järgmiselt:

Elektrienergiat Jaapan ei impordi ega ekspordi (teeb seda ainult patareide ja
akude näol). Samas on Jaapani eramajades küllalt palju kasutusel päikeseenergiat
(vee soojendamiseks). Jaapanis on 18 tuumajaamas 54 tuumareaktorit, mille
koguvõimus on 47 000 MW, mis moodustab 29% Jaapani elektrienergiatoodangust
(2010). Tuumaenergia toodangu kõrvalsaadusena toodetakse plutooniumi.

Jaapani majanduse kasv 20. sajandi teisel poolel põhineb Korea ja Vietnami
sõjal. Sõdadega kaasnes vajadus parandada sõjatehnikat ning toota selle varuosi.
Sel ajal sai olulise tõuke just töötlev (raske)tööstus. Oluline osa Jaapani
majanduslikust võimsusest põhineb töötleval tööstusel. Jaapan on maailmas nii
tootmise mahult kui tehnoloogiliselt tasemelt juhtival kohal terase ja
värviliste metallide, elektrijõuseadmete, ehitus- ja kaevandusseadmete,
mootorsõidukite ja nende varuosade, elektroonika- ja sideseadmete, tööpinkide,
automatiseeritud tootmisliinide, raudteevedurite ja veerevkoosseisu, laevade,
kemikaalide, tekstiilitoodete ja toiduainetetööstuse toodete tootmises.

Iga jaapani laps peab käima 6 aastat algkoolis (小学校 (shōgakkō)), sellele järgneb
3 aastat alama astme keskkooli (中学校 (chūgakkō)) ja veel 3 aastat kõrgema astme
keskkooli (高等学校 (kōtōgakkō ehk 高校 (kōkō)). Kokku kulub täieliku keskhariduse
omandamiseks 12 aastat nagu meilgi. Paraku algab väikeste jaapanlaste koolitee
juba mitu aastat enne algkooli, nimelt viiakse nad 3–4-aastaselt lasteaeda.
Kõrgema astme keskkooli lõpetab 97% õpilastest, kui nad on 18-aastased.
Kolmveerand neist lõpetab üldharidusliku keskkooli, ülejäänud lähevad pärast
9-aastast üldhariduskooli mitmesugustesse keskharidust andvatesse
ametikoolidesse. Umbes 22% keskkoolilõpetajatest jätkab oma haridusteed
ülikoolides ja kolledžites, paljud õpivad edasi alama astme kolledžites või
tehnikakolledžites.

Kuna sisseastumiseksamid on väga rasked, käivad paljud õpilased aastaid tavalise
kooli kõrvalt veel ettevalmistuskoolides ('juku' või 'yobiko'). Tihti viivad
emad oma lapsi neisse koolidesse juba algkooliajal. Et saada head töökohta, peab
lõpetama hea ülikooli; et sinna sisse saada, peab lõpetama hea keskkooli jne.

Koolitunnid on harilikult 5 või 6 päeva nädalas ja algavad kell 8.30 ning
lõpevad 15.00 või 15.30 paiku (olenevalt õpilase vanusest). Näiteks algklassides
lõppevad tunnid ka 13.00 või 14.00. Kui tunnid on ka laupäeval (mitte
algklassides), siis lõpevad nad harilikult keskpäeva paiku. Pärast koolitundide
lõppu lähevad paljud õpilased juku 'sse või sporditreeningule või tegelevad muu
klassivälise tööga. Viimase aja suund on lapsi mitte tagant sundida ning 'juku'
'd ei ole enam nii populaarsed kui 10 aastat tagasi.

Jaapanis puudub ühtne koolivorm gakuran ja seifuku. Samas nõutakse enamikus
koolides ka tänapäeval oma kooli vormi kandmist.

Koolide valik on elukohapõhine (kui vanemad ei ole neid pannud mõnda
elitaarsesse erakooli). Võimalik on ka ingliskeelne haridus (nt American School
in Japan).

Peaaegu kõik jaapani koolilapsed õpivad koolis inglise keelt alates 7.
kooliaastast, seega keskharidusega jaapanlane on seda õppinud 6 aastat. Sellele
vaatamata on jaapanlaste inglise keele oskus väga vilets. Ei maksa loota, et
teil õnnestub tänaval kellegi käest inglise keeles, näiteks teed küsida või
taksojuhile selgeks teha, kuhu te sõita soovite. Jaapanlastel pole lihtsalt
võõrkeeli vaja – põhirahvus moodustab 98% elanikkonnast ja ülejäänud 2% on
peaaegu kõik juba mitu põlve seal elanud korealased, hiinlased jt Aasia
rahvused. Et Jaapani rahvaarv on üle 125 miljoni, siis tõlgitakse enam-vähem
kogu vajalik ja huvipakkuv kirjandus jaapani keelde. Ka eesti autorite teoseid
(näiteks Jaan Kross) on tõlgitud jaapani keelde.

Väga palju aega ja energiat kulub jaapani koolis emakeele õppimisele. Eriti
raskeks teeb asja see, et jaapanlased kasutavad kirjamärkidena Hiinast üle
võetud kirjamärke (kanji).

Hieroglüüfid tulid Jaapanisse 6. sajandil, kui Hiinast toodi esimesed
budistlikud suutrad. Jaapani keel aga erineb suuresti hiina keelest, nii et
lisaks hieroglüüfidele võeti aja jooksul kasutusele ka kaks silpkirjasüsteemi –
hiragana ja katakana. Kummaski süsteemis on 46 märki, mille abil saab jaapani
keelt häälduse järgi üles kirjutada. Esimeses klassis alustavadki lapsed
kirjatarkuse õppimist hiragana ja katakana juurest, hiljem õpitakse vähehaaval
juurde hieroglüüfe. 6. klassi lõpuks peab selgeks saama ca 950 hieroglüüfi
(kyoiku-kanji), 9. klassi lõpuks tuleb omandada kõik 2000 hieroglüüfi, mille
haridusministeerium on trükisõnas kasutamiseks heaks kiitnud.

Kohustuslikud õppeained alama astme keskkoolis on jaapani keel,
sotsiaalteadused, matemaatika, 'science' (füüsika ja keemia), muusika, kunst,
kehaline kasvatus ja kodundus.

Heiani kultuurilise õitsengu perioodile järgnes sõdade periood, mil ühiskonnas
hakkasid peamist rolli mängima kohalikud sõjapealikud ning keisri ja
aristokraatide võim praktiliselt kadus. Loomulikult iseloomustavad seda XII
sajandil alanud ja umbes 150 aastat kestnud ajajärku võidukaid sõjakäike ja
lahinguid ülistavad kirjandusteosed. Tegelasteks on neis elegantsete
aristokraatide asemel robustsed samuraid. Kaks silmapaistvamat teost on siin
"Heike Monogatari" ("Jutustus Heike klannist", 1223) ja "Taiheiki" ("Suure rahu
kroonika", 1300. aastate keskpaik).

Jaapani 1945. aasta põhiseaduse § 20 kohaselt kehtib riigis usuvabadus ja
religioon on riigist lahutatud.

Levinumad religioonid on šintoism, budism, vähesel määral on ka muslimeid,
kristlasi, hinduiste ja teisi. Šintoism on põline jaapani religioon, kuid seda
on aegade jooksul tugevasti mõjutanud budism. Konfutsianism, mis jõudis Hiinast
Jaapanisse enne budismi, on küll tugevasti mõjutanud jaapanlaste moraalseid
tõekspidamisi, kuid pole kujunenud organiseeritud religiooniks.

Šintoism on jaapani rahvuslik religioon, mis kujutab endast segu looduse,
esivanemate, kangelaste ja keisri kummardamisest. Tavaline šinto pühamu on koht,
kus elab küla, linna või prefektuuri kaitsevaim. Tähtsaim šinto pühamu Ise Jingu
asub Ise linnas Mie prefektuuris. Selles Ise pühamus elab päikesejumalanna
Amaterasu Ōmikami, kellest põlvneb Jaapani keisrisuguvõsa ja kes on terve
rahvuse kaitsevaim. Ise Jingu on ka praegu täpselt samasugune, nagu 2000 aastat
tagasi. Kuna ta on ehitatud ainult puidust, siis ehitatakse ta iga 20 aasta
tagant vanade jooniste järgi uuesti üles. Ka arvukad, kunagi valitsenud
keisritele pühendatud pühamud on terve jaapani rahva kultuseobjektid.

Viimase saja aastaga on jaapani kodu tublisti muutunud. Traditsioonilisi õlg-
või sindlikatusega puumaju võib kohata veel ainult maapiirkondades, linnades
elavad inimesed enamasti samasugustes kortermajades nagu eurooplased. Selliseid
suuri kortermaju kutsutakse Jaapanis danchi ja need on ehitatud betoonist ja
terasest, siseviimistluses kasutatakse ka puitu. Tüüpiline jaapani korter on aga
oluliselt väiksem, kui Euroopas. Tegelikult on iga jaapanlase unistuseks oma
maja, aga kuna maa on väga kallis, on ka majad kallid ja võrdlemisi väikesed.
Maapiirkondades, kus maa on odavam, on ka majad suuremad ja neis on piisavalt
ruumi, et koos perega saaksid elada nii lapsed kui ka vanavanemad. Ruumi jätkub
seal ka külalistele ja perekondlikke tähtpäevi saab tähistada kodus. Linnades
tingib ruumipuudus seda, et peaaegu kunagi ei kutsuta külalisi koju ning
pidulikke sündmusi tähistatakse restoranides või niinimetatud. ühiskondlikes
hoonetes (jaapani keeles kaikan).

Suvi on Jaapanis kuum ja niiske, seepärast pööratakse elamute ehitamisel
peatähelepanu mitte küttele ja soojustamisele, vaid sellele, et ka kuumadel
suvepäevadel pääseks tuuleke ruume jahutama. Tubade eraldamiseks ei ehitata
kapitaalseid vaheseinu, vaid kasutatakse lükanduksi. Neid on kaht tüüpi – shōji
ja fusuma. Välisseinadki on sageli kõrvale lükatavad ja aknad on konstrueeritud
lükandakendena.

Traditsioonilises jaapani majas on esiku (genkan), koridoride ja köögi põrandad
puidust, tubade põrandad on kaetud punutud mattidega (tatami). Kaasaegsetes
majades on ka tubades poleeritud laudpõrandad, kuid võimaluse korral püütakse
siiski vähemalt üks tuba teha traditsioonilises stiilis tatamiga põrandal. Kui
teid peaks jaapani koju kutsutama, siis pidage meeles, et esikus tuleb kingad
vahetada tuhvlite vastu, millega kõnnitakse puitpõrandatel. Kui astute tatamile,
tuleb ka tuhvlid jalast ära võtta ja astuda tatamile sokkides. Tualeti ukse
juures koridoris seisab alati veel üks paar tuhvleid, millega käiakse ainult
tualetis.

Traditsiooniline magamisase on paks ja soe puuvillaga täidetud madrats ehk
futon, mis laotatakse ööseks otse tatamile ja päevaks peidetakse seinakappi.
Kaasaegsetes lääne stiilis magamistubades on tavalised voodid, mida jaapanlased
miskipärast nimetavad "prantsuse vooditeks". Jaapanis on kõigis majades elekter
ja veevärk, kuid keskküte on suuremas osas Jaapanist tundmatu nähtus, välja
arvatud Hokkaido. Hokkaidol on talved sama külmad kui Eestis. Mujal Jaapanis
köetakse ruume elektrikaminatega ainult nendes viibimise ajal ja paksu teki alla
magama pugedes lülitatakse küte välja. Traditsiooniline ja väga praktiline
moodus külma ilmaga sooja saamiseks on istuda terve perega ümber kotatsu.
Vanasti oli see põranda keskel asuvasse auku asetatud pann hõõguvate sütega,
mille kohale seati madalate jalgadega laud. Pererahvas istus kotatsu ümber, nii
et jalad olid laua all soojas ja üle kõigi jalgade laotati suur villane vaip.
Tänapäeval kasutatakse muidugi söepanni asemel elektriahju, mis on tükk maad
tuleohutum. Saadaval on ka laias valikus muid elektrilisi kütteseadmeid,
sealhulgas õhukonditsioneere, mis suudavad suvel tuba jahutada ja talvel seda
kütta.

Üle maailma on levinud jaapanlaste leiutis karaoke, kus spetsiaalsest karaoke
seadmest tuleva saatemuusika saatel saab igaüks ise mikrofoni laulda. Et laulu
sõnad tavaliselt meeles pole, siis jooksevad need televiisoriekraanil.
Karaoke-baare on kõikjal, ka enamikus ööklubides on see võimalus olemas. Kui
teie võõrustaja laulab, siis on viisakas talle plaksutada ja teda kiita, isegi
kui ta eriti viisi ei pea. Ka teie ise ei tohi keelduda mikrofoni kätte võtmas,
kui teid palutakse.

Traditsioonilistest jaapani harrastustest tuleks tingimata mainida
teetseremooniat, ikebanat ja origamit ehk paberivoltimist.

Üldise ettekujutuse kohaselt on jaapanlased nagu teisedki Aasia rahvad väga
kollektiivsed, kõike tehakse meeskonnatööna ja üksikisiku initsiatiiv on
taunitav. Jaapani vanasõna ütleb, et nael, mille pea välja ulatub, saab
haamriga. Mõneti üllatav on seepärast, et traditsiooniliste jaapani spordialade
hulgas pole ühtki meeskondlikku ala, kui välja arvata köievedu. Meenutuseks –
köievedu oli esmakordselt kavas 1900. aasta suveolümpiamängudel Pariisis ja jäi
sinna kuni Antwerpeni olümpiamängudeni 1920. aastal.

Tänapäeval harrastatakse Jaapanis meeskondlikest spordialadest võrkpalli ja
korvpalli ning viimastel aastatel on eriti populaarseks muutunud Euroopa
jalgpall, kuid need on kõik Läänest imporditud spordialad.

Jaapani rahvuslikest spordialadest on olümpiaalaks saanud judo, varsti loodavad
jaapanlased olümpiale tuua ka sumomaadluse. Teatavasti kehtib uute olümpiaalade
puhul nõue, et nendega peavad tegelema nii mehed kui ka naised, kuid sumo
populariseerimine naiste hulgas võtab veidi aega.

Laialt on maailmas levinud ka karate ja vähemal määral jaapani mõõgavõitlus
kendo.

Kõige populaarsemad on Jaapanis pesapall, K-1, golf ja sumo, samuti surfimine ja
mäesuusatamine.



https://et.wikipedia.org/wiki/Saare_maakond

Eesti iseseisvumisel moodustatud Saare maakond likvideeriti 1950. aasta
haldusreformiga, mil Eesti NSV-s moodustati maarajoonid ning Saaremaast sai
Kingissepa ja Orissaare rajoon. 1. jaanuarist 20. jaanuarini 1990 Kingissepa
maakond. Saare maakond taastati 1991. aastal.[viide?]

Saare maakond asub Lääne-Eestis. Saare maakonna naabermaakonnad on põhjas Hiiu
ning idas Lääne ja Pärnu maakond.

17. oktoobrist 2011 kuni 17. jaanuarini 2017 oli maavanem Kaido Kaasik. Alates
17. jaanuarist 2017 on maavanema kohusetäitja Jaan Leivategija.

Arvestuslikult seisuga 1. jaanuar 2009 oli Saare maakonnas 34 723 elanikku.
Neist 46,90% oli mehi ja 53,10% naisi. Sündimuse üldkordaja oli 10,43‰, suremuse
üldkordaja 12,70‰ ja loomulik iive –2,28‰. 98,32% elanikest olid eestlased ja
1,00% venelased. Alaealisi (vanuses 0–14) oli 14,37%, tööealisi (vanuses 15–64)
67,35% ja pensioniealisi (65 ja vanemad) 18,28%. Töötuse määr oli 7,0%. Elanike
tihedus oli 11,9 in/km².

1922. aastal loendati Kuressaares 2666 eestlast, 34 rootslast, 401 sakslast, 156
venelast ja 39 juuti. Maaelanike hulgas (ilma Ruhnuta) oli eestlasi 53 242,
rootslasi 4, sakslasi 106, venelasi 99 ja juute 1. Protsentuaalselt loeti
maakonnas eestlaste arvuks 1922. aasta rahvaloenduse ajal 98,9 ja 1934. aastal
99.

1934. aastaks oli rahvaarv veidi muutunud. Kuressaares elas 3938 eestlast, 24
rootslast, 321 sakslast, 199 venelast ja 22 juuti. Valdades (taas ilma Ruhnuta)
elas 50 833 eestlast, 5 rootslast, 79 sakslast, 75 venelast ja 1 juut.

Aste - Kihelkonna - Kudjape - Kärla - Leisi - Nasva - Orissaare - Salme -
Valjala

Aaviku - Abaja - Abruka - Abula - Aljava - Anepesa - Angla - Anijala - Anseküla
- Ansi - Arandi - Ardla - Are küla - Ariste (Orissaare) - Ariste - Arju - Aru -
Aruste - Aste - Asuka - Asuküla - Asva - Atla - Audla - Aula-Vintri - Austla -
Easte - Eeriksaare - Eikla - Eiste - Endla - Ennu - Haamse - Haapsu - Haeska
(Pihtla) - Hakjala - Hellamaa - Hiievälja - Himmiste - Hindu (Salme) - Hindu
(Orissaare) - Hirmuste - Hämmelepa - Hänga - Hübja - Igaküla - Iide - Iilaste -
Ilpla - Imara - Imavere - Irase - Iruste - Jaani - Jauni - Jootme - Jursi - Jõe
(Laimjala) - Jõe (Lääne-Saare) - Jõelepa - Jõempa - Jõgela - Jõiste - Jämaja -
Järise - Järve - Järveküla - Jööri - Kaali - Kaarma - Kaarma-Kirikuküla -
Kaarmise - Kaavi - Kahtla - Kahutsi - Kailuka - Kaimri - Kaisa - Kaisvere -
Kakuna - Kalju - Kallaste (Kihelkonna) - Kallaste (Muhu) - Kallemäe - Kalli -
Kalma - Kalmu - Kandla - Kangrusselja - Kanissaare - Kantsi - Kapi - Kapra -
Karala - Kareda - Kargi - Karida - Karja - Karujärve - Karuste - Kasti - Kaubi -
Kaugatoma - Kaunispe - Kavandi - Kehila - Kellamäe - Keskranna - Keskvere -
Keskvere - Kesse - Kiirassaare - Kingli - Kipi - Kiratsi - Kiritu - Kiruma -
Kogula (Kärla) - Kogula (Valjala) - Koguva - Koidu - Koidula - Koiduvälja -
Koigi (Pöide) - Koikla - Koimla - Koki - Koksi - Koovi - Kopli - Kotlandi -
Kotsma - Kugalepa - Kuiste - Kuivastu - Kuke - Kärla-Kulli - Kungla
(Lääne-Saare) - Kungla (Valjala) - Kuninguste - Kuralase - Kuremetsa - Kurevere
- Kuumi - Kuuse - Kuusiku (Kihelkonna) - Kuusiku (Pihtla) - Kuusnõmme - Kõiguste
- Kõinastu – Kõljala - Kõnnu - Kõnnu - Kõriska - Kõrkküla - Kõrkvere - Kõruse -
Kõõru - Käesla - Käku - Käo - Kärdu - Kärla-Kirikuküla - Kärneri - Kübassaare -
Küdema - Külasema - Külma - Laadjala - Laadla - Laheküla (Laimjala) - Laheküla
(Pihtla) - Laheküla (Muhu) - Laheküla (Orissaare) - Laheküla (Lääne-Saare) -
Lahetaguse - Laimjala - Lalli - Laoküla (Lääne-Saare) - Lassi - Laugu - Leedri -
Leeskopa - Lehtmetsa - Leina - Leisi (Pöide) - Lepiku - Levala - Levalõpme -
Liigalaskma - Liiküla - Liiva (Leisi) - Liiva (Pihtla) - Liiva (Mustjala) -
Liiva (Orissaare) - Liiva (Kihelkonna) - Liiva (Muhu) - Liiva-Putla - Lilbi
(Lääne-Saare) - Lindmetsa - Linnaka - Linnuse - Linnuse - Loona - Luulupe -
Lõetsa - Lõmala - Lõpi - Lõu - Lõupõllu - Läbara - Länga - Lätiniidi - Läägi -
Läätsa - Lööne - Lülle - Lümanda - Lümanda-Kulli - Maantee küla - Maasi - Maleva
- Masa - Matsiranna - Meedla - Mehama - Meiuste - Merise - Metsaküla (Pihtla) -
Metsaküla - Metsaküla (Kihelkonna) - Metsalõuka - Metsapere - Metsara -
Metsaääre - Metsküla - Moosi - Mui - Mujaste - Mullutu - Muraja - Muratsi -
Murika - Mustjala - Mustla - Mustla - Mõega - Mõisaküla (Torgu) - Mõisaküla
(Salme) - Mõisaküla (Lääne-Saare) - Mõisaküla (Muhu) - Möldri - Mõnnuste - Mõntu
- Mäebe - Mäebe - Mäeküla - Mägi-Kurdla - Mäla - Mändjala - Männiku - Mässa -
Mätasselja - Mätja - Nautse - Nava - Neeme - Neemi - Nenu - Nihatu - Ninase -
Nurme (Leisi) - Nurme (Valjala) - Nurme (Muhu) - Nõmme (Lääne-Saare) - Nõmme
(Laimjala) - Nõmme (Leisi) - Nõmmküla - Nõmpa - Nässuma - Odalätsi - Oessaare -
Ohessaare - Ohtja - Oina - Oitme - Oju - Orinõmme - Oti (Pöide) - Paaste -
Paatsa - Paenase - Paevere - Pahapilli - Pahavalla - Paiküla - Paimala -
Paju-Kurdla - Pajumõisa - Pallasmaa - Pamma - Pammana - Panga - Parasmetsa -
Parila (Lääne-Saare) - Peederga - Pidula - Pihtla - Piila - Piiri - Poka -
Praakli - Puka (Pöide) - Pulli - Purtsa - Põlluküla (Lääne-Saare) - Põlluküla
(Valjala) - Põripõllu - Põitse - Pädaste - Päelda - Pähkla - Pärase - Pärni -
Pärsama - Pöide - Pöitse - Püha (Pihtla) - Raegma - Rahniku - Rahtla - Rahu küla
- Rahuste - Räimaste - Randküla - Randvere (Lääne-Saare) - Randvere (Laimjala) -
Rannaküla (Valjala) - Rannaküla (Laimjala) - Rannaküla (Pihtla) - Rannaküla
(Kihelkonna) - Rannaküla (Muhu) - Rannaküla (Orissaare) - Ratla - Raugi - Raugu
- Rebaski - Reeküla - Reina - Reo - Ridala - Ridasi - Riksu - Rinsi - Roobaka -
Rootsiküla - Rootsivere - Ruhnu - Ruhve - Räägi - Rässa - Röösa - Saareküla -
Saaremetsa - Sagariste - Saia - Saikla - Sakla - Salavere - Salu - Sandla -
Sauaru - Saue-Putla - Sauvere - Selgase - Selja - Sepa (Pihtla) - Sepa - Sepise
- Siiksaare - Sikassaare - Silla - Simisti - Soela - Soodevahe - Soonda -
Sundimetsa - Sutu - Suuremõisa - Suure-Rootsi - Suurna - Suur-Pahila -
Suur-Rahula - Sõmera - Sääre - Taaliku - Tagamõisa - Tagaranna - Tagavere -
Tahula - Talila (Pöide) - Tammese - Tammuna - Tamsalu - Tamse - Tareste - Taritu
- Tehumardi - Tiirimetsa - Tiitsuotsa - Tohku - Toomalõuka - Tornimäe - Triigi -
Tuiu - Tumala - Tupenurme - Turja - Tusti - Tutku - Tõlli - Tõlluste - Tõnija -
Tõre - Tõrise - Tõru - Täätsi - Türju - Uduvere - Ula (Pöide) - Ula (Salme) -
Ulje - Undimäe - Undva - Unguma - Unimäe - Upa - Uuemõisa - Üru - Üüdibe -
Üüvere - Vahtraste - Vahva - Vaigu - Vaivere - Vanakubja - Vana-Lahetaguse -
Vanalõve - Vanamõisa (Muhu) - Vanamõisa (Pihtla) - Vantri - Varkja - Varpe -
Vatsküla - Vedruka - Veere (Kihelkonna) - Veere (Pöide) - Veeriku küla - Vendise
- Vennati - Veske - Vestla - Viidu - Viira (Lääne-Saare) - Viira (Muhu) - Viira
(Leisi) - Viki - Vilidu - Vilsandi - Viltina - Vintri - Virita - Võhma
(Mustjala) - Võhma (Orissaare) - Võiküla - Võlla - Võrsna - Väike-Pahila -
Väike-Rahula - Väike-Rootsi - Väkra - Väljaküla - Väljaküla - Väljaküla - Välta
(Pöide) - Õeste - Õha - Ööriku - Üüvere

Muinasaja lõpus olid saarlased tuntud meresõitjad ja mereröövlid. Nende
alistamine oli ristisõdijatel eestlaste muistses vabadusvõitluses ka kõige
keerukam, see saavutati 1227. aastaks.

Seejärel jagati Saaremaa Liivi ordu, Riia linna ja Saare-Lääne piiskopi vahel
kolmeks. Esialgu polnud maaisandate võim saarel kuigi kindel, tõenäoliselt alles
pärast Jüriöö ülestõusu jagati piirkond lõplikult ordu ja piiskopi vahel ja
määrati kindlaks nende valduste piir. Ordule kuulus Muhu saar, Ida-Saaremaa ja
Kihelkonna kihelkond, piiskopile ülejäänu.

Liivi sõja alguses langes Saaremaa Taani võimu alla, aastatel 1560–1572 valitses
seda hertsog Magnus. 1645. aastal läks Saaremaa Brömsebro rahuga Taanilt
Rootsile. 1710. aastal vallutasid Saaremaa venelased, ametlikult liideti see
Venemaaga Uusikaupunki rahuga 1721. aastal.

Kuni 19. sajandini lõpuni oli Saaremaal olnud eristaatus. Taani ajal oli ta
eraldi provints, Rootsi ajal kuninganna Kristiina isiklik valdus ja hiljem
samuti pigem eraldi provints kui maakond (kreis). Ka Peeter I tunnustas
osaliselt Saaremaa eristaatust, jättes alles Saaremaa rüütelkonna ja
superintendendi (kõrgeim kiriklik ametnik). 19. sajandil sai Saaremaast Liivimaa
kubermangu kuuluv maakond. Superintendendi koht kaotati, kuid rüütelkond jäi
alles.

Saare maakond eksisteeris kuni 1950. aastani, mil see nimetati Kuressaare
rajooniks, alates 1952. aastast kandis see nime Kingissepa rajoon. Hiljem
moodustati ka Orissaare rajoon, mis hõlmas endise maakonna idaosa, kuid 1959.
aastal liideti see Kingissepa rajooniga. 1990. aastal Saare maakond taastati.



https://et.wikipedia.org/wiki/Jalgpalli_maailmameistriv%C3%B5istlused

Jalgpalli maailmameistrivõistlused (ametlik ingliskeelne nimetus FIFA World Cup
– FIFA maailmakarikavõistlused) on maailmameistrivõistlused jalgpallis. Need
toimuvad alates aastast 1930 iga nelja aasta tagant FIFA korraldusel. Aastatel
1942 ja 1946 Teise maailmasõja tõttu turniiri ei toimunud.

Praegune maailmameister on Saksamaa jalgpallikoondis, mis võitis FIFA 2014 MM-i.
See oli sakslaste esimene meistritiitel pärast Saksamaa taasühinemist.

2014. aastal toimusid 20. võistlused. Senini turniiri on võitnud ainult 8 maa
võistkonnad: Brasiilia (5), Itaalia (4), Saksamaa (koos Lääne-Saksamaaga (4),
Argentina (2), Uruguay (2), Inglismaa (1), Prantsusmaa (1) ja Hispaania (1).
Brasiilia koondis on ainus, mis on osalenud iga võistluse finaalturniiril.

Aastal 1905 Londonis toimunud FIFA II kongressil arutati esimest korda jalgpalli
maailmameistrivõistluste korraldamist. Plaani kohaselt pidi esimene MM toimuma
1906. aastal Šveitsis. Kui jõudis kätte võistlusteks registreerimise viimane
päev 13. august 1905, selgus, et ei ilmunud ühtegi sooviavaldust.

1924. aasta olümpiamängudel jalgpallis võidu saanud Uruguay esindus tegi
avalduse, milles soovis korraldada MM-võistlused juba 1925. aastal. Kuigi FIFA
ütles neile ära, ei laitnud maailmaorganisatsiooni esindajad mõtet ja asusid
MM-finaalturniiri korraldamisega seonduvaid probleeme lahendama.

15.–26. mail 1928. aastal Amsterdamis toimunud FIFA kongressil võeti häältega
27:5 vastu otsus korraldada jalgpalli maailmameistrivõistlused esimest korda
1930. aastal ning seejärel iga nelja aasta tagant. Veel jäi lahtiseks
korraldajamaa, kuid 17.– 18. mail 1929. aastal Barcelonas toimunud 18.
kongressil anti see õigus Uruguayle.



https://et.wikipedia.org/wiki/Ida-Viru_maakond

Ida-Viru maakond ehk Ida-Virumaa on 1. järgu haldusüksus Eesti kirdeosas. Hõlmab
endise Kohtla-Järve rajooni ala, millele lisanduvad Eesti NSV aegsed
vabariikliku alluvusega linnad Kohtla-Järve, Narva ja Sillamäe.

Ida-Virumaa piirneb läänes Lääne-Viru ja edelas Jõgeva maakonnaga ning idas
Venemaa Leningradi oblastiga.

Ida-Viru maakond paikneb maastikulise liigestuse järgi neljas maastikurajoonis:
Soome lahe rannikumadalik, Viru lavamaa, Alutaguse madalik ja Peipsi
rannikumadalik.

Maakonna pinnamood on üsna tasane, põhjaosas asub Viru lavamaa, keskel selle
kõrgeim osa – Jõhvi kõrgustik. Maakonna lõunaosa on madal, seal asub Alutaguse
madalik ja edelaosas asub Peipsi rannikumadalik.

Soome lahe rannikul seisab kogu Ida-Viru maakonna ulatuses Põhja-Eesti pank. See
pankrannik on Balti klindi kõige kõrgem ja kõige pikem katkematu osa, mis kulgeb
Sakalt Toila klindilaheni. Pankranniku keskmine kõrgus on üle 50 m, Ontika
lähistel kuni 56 m üle merepinna. Panga jalamit palistab kitsa ribana
rannikumadalik, mis laieneb idas Narva jõe alamjooksul 6 kilomeetrini. Ontikast
ida pool, Valaste suurkraavil asub Eesti kõrgeim, 20–25 m kõrgune Valaste juga.

Kolmest küljest ümbritseb Ida-Viru maakonda vesi: põhjast Soome laht, lõunast
Peipsi järv ja idast Narva jõgi. Maakonna idapiiril on kunstlik veekogu – Narva
veehoidla, läänepiiril Uljaste järv ja Tudu rabajärv. Maakonna põhjaosas on
umbes 70 km mereranda, lõunaosas üle 50 km Peipsi järve randa ning idaosas umbes
48 km Narva jõe (kohati ka veehoidla) kaldajoont.

Ida-Viru Maakonna territooriumil on palju järvi, neist 70 on suuremad, kui üks
hektar. Järvede kogupindala on 590 ha (0,18 protsenti maakonna territooriumist).
Ida-Viru maakonnas on Eesti kõige suurem järvestik – Kurtna järvestik.

Maakonda veestavad 165 jõge, oja jm veekogu, neist 15 suubuvad Soome lahte, 15
Peipsisse ja 11 Narva jõkke. Pikimad on Rannapungerja jõgi, Mustjõgi, Avijõgi ja
Tagajõgi.

Maavaradest leidub Ida-Virumaal põlevkivi, fosforiiti, sinisavi, lubjakivi,
ehitusliiva ja turvast.

Alajõe vald - Aseri vald - Avinurme vald - Iisaku vald - Illuka vald - Jõhvi
vald - Kohtla vald - Kohtla-Nõmme vald - Lohusuu vald - Lüganuse vald -
Mäetaguse vald - Sonda vald - Toila vald - Tudulinna vald - Vaivara vald

2011. aasta rahvaloenduse andmetel oli Ida-Viru maakonnas 149 172 elanikku.
Eestlasi oli neist 29 131 ehk 19,5%.

Arvestuslikult seisuga 1. jaanuar 2009 oli Ida-Viru maakonnas 169 688 elanikku.
Neist 44,59% olid mehed ning 55,41% olid naised. Sündimuse üldkordaja oli 8,56‰,
suremuse üldkordaja 14,71‰ ja loomulik iive –6,15‰. 19,65% elanikest oli
eestlased ja 71,28% venelased. Alaealisi (vanuses 0–14) oli 13,27%, tööealisi
(vanuses 15–64) 68,63% ja pensioniealisi (65 ja vanemad) 18,10%. Töötuse määr
oli 12,3%. Elanike tihedus oli 50,4 in/km².

Aseri - Avinurme - Erra - Iisaku - Lohusuu - Lüganuse - Mäetaguse - Olgina -
Sinimäe - Sonda - Tammiku - Toila - Tudulinna - Voka

Aa - Adraku - Agusalu - Aidu - Aidu-Liiva - Aidu-Nõmme - Aidu-Sooküla - Alajõe -
Alekere - Alliku - Altküla - Amula - Apandiku - Aruküla (Lüganuse) - Aruküla
(Mäetaguse) - Arumäe - Arupäälse - Aruvälja - Arvila - Aseriaru - Atsalama -
Auvere - Edise - Edivere - Ereda - Erra-Liiva - Hiiemetsa - Hirmuse - Hundinurga
- Illuka - Ilmaste - Imatu - Irvala - Jaama - Jabara - Jõemetsa - Jõetaguse -
Jõhvi - Jõuga - Järve - Kaasikaia - Kaasikvälja - Kaatermu - Kabelimetsa -
Kaevussaare - Kahula - Kaidma - Kalina - Kalmaküla - Kalvi - Kamarna - Karjamaa
- Karoli - Kasevälja - Katase - Kauksi - Kellassaare - Kestla - Kiikla - Kiissa
- Kivinõmme - Kohtla - Koldamäe - Koljala - Konju - Konsu - Koogu - Koolma -
Kopli - Kose - Kotinuka - Kudruküla - Kukruse - Kulja - Kuningaküla - Kuremäe -
Kurtna (Illuka) - Kuru - Kõrkküla - Kõrtsialuse - Kõrve - Kõrvemetsa - Kõveriku
- Kärasi - Laagna - Laekannu - Lemmaku - Lepiksaare - Liimala - Liivakünka -
Linna - Lipniku - Lipu - Lohkuse - Lõpe - Lümatu - Maetsma - Maidla - Martsa -
Matka - Mehide - Meriküla - Metsamägara - Metsküla - Moldova - Mustanina -
Mustmätta - Mõisamaa - Mäetaguse - Ninasi - Nüri - Oandu - Ohakvere - Ojamaa -
Ongassaare - Ontika - Oonurme - Oru - Paadenurme - Paate - Pagari - Pajualuse -
Pargitaguse - Pauliku - Peeri - Peeterristi - Peressaare - Perjatsi - Permisküla
- Piilse - Piilsi - Pikati - Pimestiku - Pootsiku - Puhatu - Puhkova - Purtse -
Puru - Päite - Pühajõe - Raadna - Rajaküla - Rannapungerja - Rannu - Ratva -
Rausvere - Rebu - Remniku - Roodu - Roostoja - Rääsa - Sahargu - Saka - Salaküla
- Satsu - Savala - Separa - Servaääre - Sirtsi - Smolnitsa - Soldina - Sompa
(Jõhvi) - Soonurme - Sõrumäe - Sõtke - Sälliksaare - Sälliku - Tagajõe -
Taga-Roostoja - Tammessaare - Tammetaguse - Tammispää - Tarakuse - Tarumaa -
Tõrvajõe - Täkumetsa - Tärivere - Udria - Uhe - Uikala - Uljaste - Ulvi -
Uniküla - Uusküla - Vadi - Vaikla - Vainu - Vaivara - Vaivina - Valaste -
Vana-Sonda - Varesmetsa - Varinurme - Varja - Vasavere - Vasknarva - Veneoja -
Vilusi - Virunurme - Vitsiku - Vodava - Voka - Voorepera - Võhma - Võide - Võrnu
- Väike-Pungerja - Änniksaare

Ida-Virumaa on ennekõike tööstuspiirkond. Seal asuvad põlevkivikaevandused ja
Eesti suurim elektrijaam Eesti soojuselektrijaam, põlevkivi töötlevate
ettevõtete seas paistab silma Viru Keemia Grupp. Narvas oli pikka aega olulisel
kohal Kreenholmi riidemanufaktuur.

Alates 13. sajandist kuni 1925. aastani tegutsesid Ida-Viru maakonna aladel
järgmised kirikukihelkonnad.

1917. aastal, pärast veebruarirevolutsiooni, viidi Narvas läbi rahvahääletus
ning hääletuse tulemusel liitus senini Peterburi kubermangu kuulunud Narva linn
ja seda ümbritsevad alad Eestimaa kubermanguga.

1918. aasta detsembris moodustas 29. novembril Narvas moodustatud Eesti Töörahva
Kommuun Narva linna ümbritsevast 14 vallast Narva maakonna.

1920. aastal, pärast Eesti Vabadussõja edukat lõppu liideti Tartu rahulepingu
alusel Virumaaga Narva jõest ida pool asunud maa-alad, kus moodustati 3 valda:
Karjati vald (venepäraselt Skarjatina vald) (vene keeles Скарятинскaя), Kose
vald (vene Козельскaя) ja Narva vald.

Auvere-Joala – vallajuhid A.Reinsalu, M. Lausa, Erra – K. Innos, Iisaku – A.
Aru, J. Teder, Illuka – E. Sibrik, A. Tammjärv, Järve – Al. Kallaste, J. Peedo,
Jõhvi – A. Leitmaa, A. Sarap, Kalvi – J. Ruberg, L. Samel, Kohtla – A. Kaup, J.
Rooden, Kose – T. Jõgi, A. Vene, Maidla – Ed. Ilves, K. Janberg, Mäetaguse – J.
Reimand, R. Kirs, Narva – N. Raja, R. Seinkivi, Peetri – G. Johannes, H. Solom,
Püssi – Joh. Eero, A. Soosaar, Skarjatina – N. Vlassovski, H. Randla, Tudulinna
– T. Luhamaa, J. Taimsaare, Vaivara – V. Annus, H. Toom, Vasknarva – J.
Käsperov, R. Peremet, Voka – E. Vöörmantsik, H. Uus.

Pärast 1939. aasta valdade reformi säilitas väga vähe valdu oma endise nime ja
piiri (vaata Eestis 1939 kaotatud vallanimede loend), moodustati: Alutaguse,
Erra, Illuka, Jõhvi, Kohtla, Lüganuse, Maidla, Mäetaguse, Narva, Raja, Piiri,
Tudulinna, Tärivere, Vaivara, Vasknarva vald.

Valdade ümbernimetamisega alustati ka Narva-taguste alade venepäraste
asulanimete eestistamist: Knjaz Selo (vene keeles Князь-Село) - Kuningaküla,
Verhneje Selo (Верхнее Село) - Permisküla, Sõrenets (Сыренец) - Vasknarva,
Skarjatina Gora (Скарятина Гора) - Karjati, Stepanovšina (Степановщина) – Kalda,
Djuk (Дюк) - Kalaküla, Perevolok (Переволок) - Perve, Skamja (Скамья) – Kambi,
Kuritšek (Куричек) - Kurundi, Vtoraja (Втроя) - Raja, Zaborovje (Заборовье) –
Tagametsa, Radoveli (Радовели) - Raadvere, Zagrivje (Загривье) - Vabaküla,
Konduši (Кондуши) - Koidu, Mokredi (Мокреди) - Metsa, Kukin ja Malentsovo (Кукин
берег и Маленцово) – Aru.

24. novembril 1944 eraldati Eesti NSV territooriumist 3 üle Narva jõe olnud
valda (Raja vald, Piiri vald ja Narva vald) ja viidi Vene NFSV Leningradi
oblasti koosseisu. Selle aluseks oli Johannes Vares Barbaruse avaldus ja NSV
Liidu Ministrite Nõukogu otsus.

Kuni 1949. aastani moodustasid tänapäeva Ida- ja Lääne-Viru maakond ühtse
Virumaa. Virumaale kuulusid kuni 1944. aastani ka Narva-tagused alad. Avinurme
ja Lohusuu vallad olid Tartumaa osaks.

Aastal 1949 eraldati Jõhvimaa omaette Jõhvimaa maakonnaks ja Jõhvi sai
maakonnalinnaks.

26. september 1950 moodustati Kiviõli rajoon 855 km². Jõhvi maakonnast sai Jõhvi
rajoon 1785,6 km² Vaivara ala allutati Narvale ja moodustati Narva linnapiirkond
340 km², kuhu kuulus 5 külanõukogu ning Kohtla-Järve linnapiirkond 32 km².
Oonurme ja Tudulinna piirkond koos Tartumaaale kuulunud Avinurme ja Lohusuu
piirkondadega kuulus nüüd Mustvee rajooni 1047 km².

Aprillis 1952 moodustati Eestis kolm oblastit: Tallinna, Tartu ja Pärnu oblast.
Virumaa kuulus Tallinna oblastisse. Aprillis 1953 oblastid likvideeriti.

Rajoonide arvu vähendati 1959. Likvideeriti Kiviõli ja Mustvee rajoon. Kiviõli
rajooni ala anti Kohtla-Järve linnanõukogu alluvusse pindalaga.

Aastal 1960 allutati Jõhvi rajoon Kohtla-Järve linnanõukogule ja moodustati
Kohtla-Järve linnapiirkond pindalaga 2587,6 km².

Aastal 1964 nimetati Kohtla-Järve linnapiirkond Kohtla-Järve rajooniks. Jõhvi
oli rajoonikeskus kuni 1978. aastani. Aastaks 1967 olid Narva linnapiirkonna
külanõukogud ühendatud Kohtla-Järve rajooniga Kohtla-Järve rajooni pindala
3186,7 km².

1990. aasta algusest eksisteerib endise Kohtla-Järve rajooni territooriumil
maakond, algul Kohtla-Järve maakonna, 1990. aasta märtsist Ida-Viru maakonna
nime all.



https://et.wikipedia.org/wiki/Eesti_ajalugu

Eesti ajalugu on inimasustuse ajalugu praegusel Eesti alal. Selle alguseks
loetakse esimese teadaoleva küttide ja kalastajate asula (Pulli asula)
eksisteerimist Pärnu jõe ääres umbes 11 000 aastat tagasi.

Eesti ajalugu võib kõige üldisemalt jagada eelajalooliseks ja ajalooliseks
ajaks. Esimene jagatakse kiviajaks, pronksiajaks ja rauaajaks, mis omakorda
jagunevad väiksemateks alaperioodideks. Ajalooline aeg jagatakse keskajaks,
varauusajaks, uusajaks ja lähiajalooks või uusimaks ajaks.

Kiviaeg kestis Eesti alal kuni 2. aastatuhande alguseni eKr. Selle olulisemateks
järkudeks loetakse Kunda, Narva, kammkeraamika ja nöörkeraamika kultuure.
Kiviaja teisel poolel võeti kasutusele keraamika ning selle lõpus hakkas asustus
muutuma paikseks ja välja kujunema põllundus.

Rauaaja alguses hakati rauda sulatama kohalikust soomaagist, arenes relvastus
ning laienes asustus. Alates 1. sajandist pKr on Eestit mainitud kirjalikes
allikais, lähemaid teateid leidub 1. ja 2. aastatuhande vahetuse Skandinaavia
saagades ja Vene leetopissides. 1. aastatuhande teisel poolel arenes Eestis
merendus ja kasvas kaugkaubanduse osakaal. 2. aastatuhande alguses tekkisid
muinaskihelkonnad ja -maakonnad ning rajati suuri linnuseid. Levima hakkas ka
kristlus.

Eesti keskaeg algas maa vallutamisega ristisõdijate poolt 13. sajandi alguses.
Varasemad territoriaalsed üksused (maakonnad, kihelkonnad, linnusepiirkonnad jt)
asendusid ristisõdijate riikidega, millest tugevaimaks kujunes Liivimaa ordu
oma, lisaks eksisteerisid Eestis Saare-Lääne ja Tartu piiskopkond ning 1346.
aastani kuulus Põhja-Eesti Taanile. Eesti oli tihedalt seotud Saksa
kultuuriruumiga: linnad kuulusid Hansa Liitu ja nii linna- kui ka maaeliidi
keeleks oli alamsaksa keel. Eesti keel jäi lihtrahva keeleks, mida kõneldi
enamasti maal. Keskaja lõpul, 15. ja 16. sajandil, hakkasid Eestis kujunema
sunnismaisus ja pärisorjus. Oluline osa kultuurielus oli reformatsioonil, tänu
sellele hakkas muuhulgas kujunema ka eesti kirjakeel.

Keskaja lõppedes algas Eesti alal sõdadeperiood, mis kestis 150 aastat, selle
vältel toimusid Liivi sõda (1558–1583), Rootsi-Poola sõjad (1600–1629),
Vene-Rootsi sõda (1656–1661) ja Põhjasõda (1700–1721, Eesti alal kuni 1710). 17.
sajandi keskpaigaks langes kogu Eesti ala Rootsi võimu alla, sel perioodil
kindlustus luterlus, rajati Gustav Adolfi Gümnaasium ja Tartu ülikool ning
lõplikult kujunes välja ka pärisorjus. Samas püüdis Rootsi riigivõim ka
talupoegade olukorda parandada: rajati talurahvakoole ning toimus mõisate
reduktsioon.

Põhjasõja järel oli Eesti enam kui 200 aasta vältel (1710–1917) Vene impeeriumi
koosseisus. Kohalik võim jäi endiselt baltisakslastest eliidi kätte, pärisorjus
kestis kuni 1810. aastateni. Olulised muudatused toimusid 19. sajandil, kui
tööstuslik pööre jõudis Eesti linnadesse; lisaks oli oluline roll rahvuslikul
ärkamisel sajandi keskpaigas. Eesti keel hakkas muutuma lihtrahva keelest
kultuurkeeleks, tekkis rahvusromantiline ajaloo- ja enesenägemus. 19. sajandi
lõppu on nimetatud venestusajaks, mil Vene keskvõimu poliitika tõttu eestlaste
rahvuslik liikumine mõnevõrra nõrgenes, kuid samas halvenesid ka baltisakslaste
positsioonid. Viimane võimaldas linnaeestlastel poliitikasse sekkuda, eestlaste
enamuse poliitiline aktiivsus avaldus esmakordselt 1905. aasta revolutsiooni
ajal. 20. sajandi alguses tugevnes uuesti ka rahvuslik liikumine.

Pärast 1917. aasta Veebruarirevolutsiooni saavutas Eesti autonoomia (loodi kogu
Eestit ühendav kubermang), kuid see kadus enamlaste võimupöörde järel sama aasta
oktoobris. Rahvuslikult meelestatud poliitikud kuulutasid 1918. aasta 24.
veebruaril välja Eesti Vabariigi, kuid kuni sügiseni oli Eestis Saksa
okupatsioon. Seejärel puhkes Vabadussõda (1918–1920), mis lõppes Tartu rahuga
1920. aasta 2. veebruaril. Järgnenud 20 rahu- ja iseseisvusaastal arenesid Eesti
majandus ja kultuur, 1934. aastal kehtestati presidentaalne riigikord.

1939. aastal surus Nõukogude Liit Eestile peale baaside lepingu, millele järgnes
anneksioon 1940. aastal. Toimusid massirepressioonid, mille ohvriks langes
enamik Eesti eliidist. 1941–1944 oli Eesti Saksamaa võimu all, mille järel
taastus Nõukogude okupatsioon, mis kestis 47 aastat. Kuni 1950. aastateni
jätkusid massirepressioonid, millest kõige ulatuslikum oli 1949. aasta
Märtsiküüditamine. Seejärel asendus füüsiline vägivald suuremas osas vaimsega,
rahvuslik meelsus oli põlu all kuni 1980. aastate lõpuni.

1980. aastate teisel poolel alanud perestroika tegi võimalikuks Nõukogude Liidu
vastased massilised protestid, millest kasvas välja uus iseseisvusliikumine.
Eesti toimus Laulev revolutsioon, mida on nimetatud ka uueks ärkamisajaks;
alates 1990. aastast võeti selge kurss iseseisvuse taastamisele. Eesti Vabariigi
iseseisvus taastati 1991. aasta 20. augustil, uus põhiseadus hakkas kehtima
aasta hiljem. 2004. aastal liitus Eesti NATO ja Euroopa Liiduga, 2011. aastal
võeti kasutusele viimase ühisraha euro.

Eesti ajaloo periodiseerimisel on palju võimalusi. Kõige üldisemalt saab seda
jagada eelajalooliseks ehk muinasajaks (kuni 13. sajand) ja ajalooliseks ajaks.
Eesti akadeemilises ajalookirjutuses on üldiselt välja kujunenud järgmine
periodiseering:

Vanemasse kiviaega kuuluvat asustust pole Eestis tuvastatud, sest keskmise
kiviaja eel valitses Eestis jääaeg, mis võimalikud varasema asustuse jäljed
kustutas.

Eesti ajaloo alguseks loetakse üldiselt Pulli asula umbkaudset eksisteerimisaega
umbes 9000 eKr. Sellega algas Eesti alal Kunda kultuur, mis on oma nime saanud
umbes 8700 eKr tekkinud Kunda Lammasmäe asula järgi.

Kunda kultuuri iseloomustas inimeste rändlev eluviis, end elatati küttimise,
kalastamise ja korilusega. Kunda kultuur hõlmab kogu Eesti keskmise kiviaja.
Kunda kultuuri kandvate inimeste geograafilist ja etnilist päritolu pole
kindlaks tehtud, ehkki selle kohta on mitmeid teooriaid. On ka oletatud, et
mitmete veekogude (sealhulgas Peipsi järve ja Pärnu jõe) nimed pärinevad tolle
aja inimeste keelest.

Noorem kiviaeg ehk neoliitikum algas Eestis 5. aastatuhandel eKr ja lõppes umbes
1800 eKr. Selle alguses eksisteeris Eestis Narva kultuur, mida on suures osas
loetud Kunda kultuuri jätkuks. Sel ajal võeti Eestis kasutusele keraamika, mis
esialgu oli lihtsakoeline ja eriliste kaunistusteta.

Narva kultuuri järel eksisteerisid Eesti alal Kammkeraamika kultuur ja
Nöörkeraamika kultuur. Esimest, varasemat, on tihti seostatud soomeugrilaste
asumisega Eestisse, teist aga baltlaste (indoeurooplaste) asumisega Läänemere
äärde. Nende kultuuride aegne keraamika oli Narva kultuuri aegsest
peenekoelisem, kammkeraamika kultuurile oli iseloomulik kammipiide jälgi
meenutavate vajutusjälgede esinemine savinõudel, nöörkeraamika aegsetele
savinõudele jäeti mustreid ilmselt nööri abil.

Nöörkeraamika kultuuri on nimetatud venekirveste (varasemal ajal ka
sõjakirveste) kultuuriks, sest tollest perioodist on teada mitmeid hoolikalt
lihvitud paadikujulisi kivikirveid, mida ilmselt tööriistadena ei kasutatud.
Nöörkeraamika kultuuri ajal tihenesid Eesti ala elanike suhted naaberalade,
eriti Skandinaaviaga.

Umbes 1800 eKr alanud pronksiaega jagatakse tavaliselt kaheks perioodiks:
vanemaks (kuni umbes 1100 eKr) ja nooremaks (kuni umbes 500 eKr). Vanemal
pronksiajal oli asustus ja materiaalne kultuur sarnased kiviaja lõpule,
pronksesemete levik oli üpris vähene. Nooremal pronksiajal muutus pronksesemete
kasutamine laialdaseks ning toimus ka mitmeid olulisi ühiskondlikke muudatusi.
Eesti asustus muutus paikseks, levisid põlluharimine ja karjakasvatus, tekkisid
kindlustatud asulad ning inimesi hakati matma senistest tunduvalt
silmapaistvamatesse hauarajatistesse: kivikirstkalmetesse. Kindlustatud asulates
toimus ka metallitöötlemine, peamiselt tegeleti Eestisse jõudnud pronksesemete
sulatamise ja neist ehete või väiksemate tarbeesemete (nööpide, kammide)
valmistamisega. Küllaltki tihedad majandussuhted olid jätkuvalt Skandinaaviaga.

Erinevate hinnangute järgi ajavahemikus 2800–500 eKr langes Saaremaale meteoriit
ja tekkis Kaali kraater. Pronksiajal asus selle meteoriidi kukkumiskoha lähistel
Asva linnusasula. 8.–6. sajandil tekkis ka meteoriidikraatri juurde kindlustatud
asula.

Umbes 500 eKr algas Eestis rauaaeg, mis kestis kuni muinasaja lõpuni. Et antud
perioodi saab tänu üksikutele kirjalikele allikatele uurida ka
arheoloogiaväliste meetoditega ja ka arheoloogilise leiumaterjali aines on
eelnevast rikkalikum, samuti periood küllaltki pikk, jagatakse Eesti rauaaeg
tavaliselt kolmeks suuremaks perioodiks ja need omakorda veel alaperioodideks.

Eesti vanema rauaaja (kuni umbes 450 pKr) esimesel poolel (kuni umbes
ajaarvamise alguseni) oli raua levik veel küllaltki vähene, mitmed tööriistad ja
muud tarbeesemed valmistati endiselt sageli kivist. Vanema rauaaja teisel
poolel, Rooma rauaajal, elavnesid tunduvalt Eesti ala kaubandussidemed
läänepoolsete aladega, muuhulgas jõudis Eestisse suur hulk esemeid Rooma
impeeriumist. Raudesemete valmistamiseks hakati kasutama ka kohalikku soorauda,
misjärel raudesemete kasutamine hüppeliselt kasvas. Sel ajal hakati inimesi
matma tarandkalmetesse, Ida-Eestis ka kääbastesse. Rooma rauaajast võib pärineda
ka eestlaste esmamainimine, nimelt on Rooma ajaloolane Tacitus teoses "Germania"
maininud 1. sajandi lõpul teiste põhjapoolsete rahvaste seas ka aeste ja finne,
kellest esimesi seostatakse tavaliselt baltlaste ja viimaseid soomeugrilastega.

On oletatud, et Rooma rauaaja lõpul, 4. sajandi teisel poolel, kuulus Eesti ala
ajutiselt Ermanarichi loodud idagootide (greutungide) hõimuliidu või riigi
koosseisu, ent seda kindlate andmetega tõestada ei saa.

Keskmisel rauaajal (450–800 pKr) jätkusid mõlemad matmisviisid, suhted
naabermaadega aga nõrgenesid. Antud periood, mis jaguneb rahvasterännu-
(450–650) ja eelviikingiajaks (650–800), on suhteliselt vähe uuritud. Perioodi
lõpul kääbas- ja tarandmatused üldiselt lõppesid, ehkki mõlema puhul on teada
hilisemaid järelmatuseid. Toona levis matmine korrapäratuma ehitusplaaniga
kivivarekalmetesse. Matustes kasvas oluliselt relvapanuste osakaal, mis viitab
eelnevaga võrreldes rahutumale ajajärgule.

Umbes aastasse 750 jääb ka Salme muinaslaevade laevmatustena mahamatmine.
Nendest üks on ühtlasi Euroopas vanim seni avastatud purjelaev.[viide?]

Eesti noorema rauaaja esimest poolest ehk viikingiajast (800–1050) on teada
mõningaid kirjalikke allikaid, mis puudutavad Eestit, ennekõike on nendeks
skandinaavia saagad, Põhja-Saksa kroonikad (näiteks Bremeni Adami kroonika) ja
Vene leetopissid (näiteks Nestori kroonika). Viimaste järgi toimus umbes 1030.
aastal Eestisse esimene teadaolev planeeritud vallutusretk, kui Jaroslav Tark
vallutas muinaseestlaste linnuse praeguse Tartu kohal ja rajas sinna Jurjevi
linnuse. Sellest ajast on Tartust avastatud mitmeid venepäraseid esemeid ja
sõjarelvi. 1054. aastal toimus uus vallutusretk, mille käigus vürst Izjaslav I
vallutas Kedepivi, tõenäoliselt Keava. 1061. aasta paiku vallutasid sossolid
(tõenäoliselt muinaseestlased) need venelaste poolt allutatud alad aga tagasi.
Pärast seda on 12. sajandist teada mitmeid Novgorodi ja Pihkva sõjajõudude retki
Eesti aladele, eriti Ugandi muinasmaakonda. Mitmel korral vallutasid ja
põletasid nad nii Tartu kui ka Otepää linnuseid. Eesti alalt tehti ka edukaid
vasturetki ning rüüstati Pihkvamaad.

Alates viikingiajast on ka mitmesuguseid teateid eestlaste aktiivsest
tegutsemisest merenduses. Saagad pajatavad eestlaste kontaktidest viikingitega
Rootsist, Taanist, Norrast ja isegi Islandilt. Erinevalt Lääne-Euroopast pole
teada, et Skandinaavia viikingid suutnuks Eestis kanda kinnitada. Saagade teatel
sai svealaste kuninga Ingvari sõjavägi 7. sajandi paiku Lääne-Eestis lüüa ja ta
ise tapeti. Suure ulatuse saavutas eestlaste tegevus merel muinasaja lõpul,
hilisrauaajal (1050 – 13. sajand). 1187. aastal Rootsi tollase pealinna Sigtuna
maha põletanud piraadid olid tõenäoliselt[viide?] eestlased (saarlased) või
kurelased.

Vene letopissist on teade ka umbes aastal 1032 toimunud novgorodlaste retkest
rootsi päritolu varjaagi (viikingi) Uljebi (Ragnvaldi poeg Ulf) juhtimisel
"raudväravate" alla, kus saadi aga lüüa. On oletatud, et selle puhul oli
tegemist lodjalaevastiku retkega Tallinna alla, kus novgorodlased said eestlaste
käest lüüa, kuid enamasti on nn Raudvärava lahingu toimumispaigaks peetud siiski
Põhja-Venemaad. Seega ei saa seda teadet üheselt Tallinna ja Eestiga siduda.

Umbes 1050. aasta paiku loetakse alanuks noorema rauaaja ja ühtlasi ka Eesti
esiajaloo viimane periood: hilisrauaaeg, mis kestis kuni 13. sajandini. Selle
alguses toimus Eestis oluline asustusnihe, mitmed seni kasutuses olnud linnused
ja asulad hüljati, tekkisid uued ja suuremad keskused. Tõenäoliselt just siis
hakkasid välja kujunema ka Eesti muinasmaakonnad, kihelkonnad võisid
mingisugusel kujul eksisteerida ka juba varem. Suurem osa viimastest oli 13.
sajandi alguseks koondunud maakondadeks, osa aga jäänud eraldiseisvateks
kihelkondadeks ehk väikemaakondadeks. Lisaks nendele võis oluline osa olla ka
muistsetel maksustus- ja valitsusüksustel vakustel ning linnusepiirkondadel

13. sajandi alguses oli Eesti alal umbes 45 kihelkonda, elanike arvu on hinnatud
150 000 – 180 000 inimesele. Eesti hõimude asustusala oli sel ajal piiratud
läänest ja põhjast Läänemerega; idapiir kulges mööda Narva jõge, Peipsi ja
Pihkva järvi ning tõenäoliselt mööda Petserimaa ja Võrumaa piiri kuni praeguse
Läti piirini. Eesti lõunapiir kulges Petserimaa piirilt praeguse Valgani ning
sealt Liivi laheni lõuna pool praegusest piirist. Eesti alal oli kujunenud
kaheksa suuremat maakonda, mille ladinakeelsed nimekujud olid: Revalia (Revala),
Harria (Harju), Rotalia või Maritima (Ridala ja hilisem Läänemaa), Osilia
(Saaremaa), Saccala (Sakala), Jervia (Järvamaa), Vironia (Viru), Ugaunia
(Ugandi). Lisaks kaheksale suuremale maakonnale olid Eesti keskosas veel
neli-viis väikemaakonda, mis peale esimese koosnesid arvatavasti vaid ühest
kihelkonnast: Vaiga või Waigele, Moge või Mocha (Mõhu), Nurmegunde (Nurmekund),
Alempois, Soontagana ja Jogentagana.

On arvatud, et nagu teisedki varajased agraarühiskonnad, elasid muinaseestlased
esialgu majanduslikult sõltumatute patriarhaalsete sugukondadena, kus puudus
märkimisväärne majanduslik ja sotsiaalne kihistumine. Kuni 1990. aastateni leiti
üldiselt, et selline võrdõiguslik (egalitaarne) ühiskond kestis Eestis kuni 13.
sajandi muistse vabadusvõitluseni, kuid viimased ajaloolaste ja arheoloogide
tööd viitavad pigem sellele, et aastaks 1200 oli Eesti ühiskond juba küllaltki
kihistunud ning nii poliitiline võim, maa kui ka tootmisvahendid koondunud
väikese hulga ülikute (vanemate) kätte.

Nooremal rauaajal toimus matmistavades olulisi muudatusi: viikingiajal olid
eriti Lääne-Eestis veel kasutusel tarandite taolised haudehitised, kuid perioodi
lõpuks domineerisid maahaudkalmistud. Tõenäoliselt oli levinuim matuseviis
põletusmatus, kuid hilisrauaaja jooksul tõusis tunduvalt ka laibamatuste
osakaal. Rauaaja lõpu osas võib teha veidi kindlamaid oletusi ka muinaseestlaste
uskumuste kohta, tuginedes enamasti Henriku Liivimaa kroonikale. Tõenäoliselt
austati erinevaid loodusvaime ja mõningaid jumalusi, levinud oli ohverdamine
allikates ja hiites. Alates 1990. aastatest on hakatud rõhutama ka kristluse
küllaltki olulist levikut Eestis juba 12. sajandil, mis ilmneb arheoloogilisest
leiumaterjalist.

Koos teiste Läänemere idakalda rahvaste: soomlaste, muinaspreislaste, žemaitide,
aukštaitide (kaasaaja leedulaste esivanemad), latgalite, kuralaste, semgalite,
liivlaste ja seelidega (kaasaja lätlaste esivanemad), olid eestlased 12. sajandi
lõpul üks väheseid Euroopa rahvaid, kes ei olnud ristiusustatud.

1170. aastatest on teada esimene katse eestlasi ristiusustada: sel ajal nimetas
paavst Aleksander III ametisse eestlaste piiskopi Fulco, kes jõudis Taani, kuid
kelle tegevusest Eestis pole midagi teada. Aastal 1193 kuulutas paavst
Coelestinus III välja ristisõja Ida-Euroopa paganate vastu. Sellega elavnesid
vendidevastaste ristiretkedega 11. sajandi keskel alanud ristisõjad Läänemere
ääres ehk nn Põhjala ristisõjad, mille üheks osaks sai ka eestlaste suures osas
vägivaldne ristimine. Peamiselt tegelesid Eesti ala allutamisega
Põhja-Saksamaalt pärinevad ristisõdijad ja taanlased, episoodiliselt sekkusid ka
rootslased. Samal ajal jätkusid Vene vürstide sõjaretked Eestisse nii eestlaste
vastaste kui ka liitlastena.

1195. aastal toimus ristisõja nime all rootslastepoolne Virumaa rüüstamine, mis
lõppes aga olulisemate tagajärgedeta. 1206. aastal järgnes taanlaste retk
Saaremaale, kuid ka nende edu jäi ajutiseks.

1190. aastatel saksa ristisõdijate poolt alanud liivlaste ala vallutamine jõudis
lõpule 1206. aastal, 1208. aastal sõlmisid ristisõdijatega liidulepingu
latgalid. Juba samal aastal rüüstasid Mõõgavendade ordu ja latgalid Ugandit,
aasta lõpus ka Sakalat. Järgnevalt toimusid eestlaste rüüsteretked latgalite
aladele, omavaheline rüüstesõda kestis mitu aastat.

Eestlaste üheks olulisemaks võiduks peetakse 1210. aastal toimunud lahingut.
Pikemas perspektiivis sellel võidul siiski erilist tähendust polnud. Olulisemaks
ettevõtmiseks oli eestlaste, kurelaste ja ülestõusnud liivlaste katse vallutada
1215. aastal Riiat, kuid see lõppes läbikukkumisega.

1217. aastal toimunud Madisepäeva lahingu järel olid lõunapoolsemad maakonnad
Sakala ja Ugandi sunnitud alistuma Riia piiskopile Albertile ja Mõõgavendade
ordule, 1219–1220 hõivasid taanlased ka Põhja-Eesti. Seejärel toimus taanlaste-
ja sakslastepoolne võiduristimine, mille tagajärjel langes nende võimu alla kogu
Eesti mandriala peale Läänemaa. 1220. aastal püüdsid rootslased viimast
vallutada, kuid saarlased vallutasid ja põletasid nende kätte langenud Lihula
linnuse juba samal aastal (Lihula lahing).

1222–1223 toimunud eestlaste vastulöögi järel, mil kogu Eesti ala peale Tallinna
ümbruse ristisõdijate võimust vabastati, hõivasid sakslased ja taanlased
Mandri-Eesti 1224. aastaks uuesti ning 1227. aastal vallutati ka Saaremaa. Et
hilisemate aastate kohta aga väga täpseid andmeid ei ole, pole ka selge, kas
eestlased suudeti lõplikult allutada. Saaremaa kohta on teada, et vähemalt
aastatel 1236–1241 ja 1260–1261 oli see taas ordu ja piiskoppide võimu alt
väljas. Mõnikord on lõplikuks eestlaste alistamiseks, muistse vabadusvõitluse
lõppakordiks, peetud ka aastatel 1343–1345 toimunud Jüriöö ülestõusu, kuid et
seda lahutab ristisõja põhisündmustest enam kui sajand, võiks seda pigem
vaadelda eraldiseisva sündmusena.

Eesti ristimine ja uutele valitsejatele allutamine toimus peamiselt relva jõul,
kuid tõenäoliselt õnnestus alistatud ülikutel sageli sõlmida alistumislepinguid.
Tugevamat vastupanu osutasid vallutusele suurmaakonnad Ugandi, Sakala ja
Saaremaa, neist kaks esimest allutati relva jõul ning varasemad ülikud ja
vanemad kaotasid arvatavasti täielikult oma võimu. Seevastu ülejäänud Eesti alad
(Harjumaa, Rävala, Järvamaa, Virumaa, Läänemaa ja Saaremaa) allutati uutele
valitsejatele peale sõdimist oletatavasti peamiselt lepingute teel, kus
varasemad eesti ülikud säilitasid tihti oma positsiooni ja maavaldusedki,
sulandudes küll hilisematel sajanditel saksa kõrgkihi hulka. Saarlaste ja
ristisõdijate vahelisi lepinguid 13. sajandist on ka säilinud.

Peamiseks allikaks ristisõja sündmuste kohta Eestis on preester Henriku Liivimaa
kroonika.

Keskajal kuulus Eesti ala koos hilisema Lätiga ristisõdijate poolt loodud
riikide koosseisu, mida on kokkuvõtvalt nimetatud Vana-Liivimaaks ehk
keskaegseks Liivimaaks. Alates 1420. aastatest koondusid kohalikud riigid veidi
tihedamalt tänu maapäevadele; seetõttu on keskaja lõpu Liivimaad alates 19.
sajandist nimetatud ka Liivimaa konföderatsiooniks. 1238. aastal, pärast Stensby
lepingut, oli Eesti ala jagatud nelja valitseja vahel: Põhja-Eestit ehk Eestimaa
hertsogkonda valitses Taani kuningas, Lääne-Eestit Saare-Lääne piiskop,
Kagu-Eestit (üldjoontes endist Ugandi maakonda) Tartu piiskop ning Edela- ja
Kesk-Eestit Saksa ordu Liivimaa haru ehk Liivimaa ordu. Kiriklikult jagunes
Eesti ala Saare-Lääne, Tartu ja Tallinna piiskopkondade diötseeside vahel.
Tallinna piiskop ei omanud ilmalikku võimu, talle kuulus vaid paar linnust ja
mõisa. Ruhnu saar kuulus keskaja lõpul Kuramaa piiskopi (nii ilmalike kui ka
vaimulike) valduste alla, varasemal ajal oli selle poliitiline kuuluvus
tõenäoliselt täpsemalt määratlemata. Kuramaa, Saare-Lääne ja Tartu piiskopid
allusid kiriklikult Riia peapiiskopile, Tallinna piiskop aga Lundi
peapiiskopile. Liivimaa piiskopid ja ka Liivi ordu maameister olid keskaja
lõpuks Saksa-Rooma riigivürstid, alludes ametlikult seega keisri ülemvõimule.
Piiskoppide ja ka Riia peapiiskopi vaimulikuks isandaks oli Rooma paavst,
kellele allus ka ordu.

1346. aastal müüs Taani pärast pikki läbirääkimisi, mida kiirendas oluliselt
Jüriöö ülestõus, Põhja-Eesti Saksa ordule, kes järgmisel aastal andis need
valitseda oma Liivimaa harule. Lõplikult omandas Liivimaa ordu selle küll alles
1525. aastal, kuid ka kuni selle ajani teostas reaalset valitsusvõimu seal Liivi
ordumeister.

Liivimaa ordu valdused jagunesid komtuur- ja foogtkondadeks. Esialgu olid
esimesed tähtsamad, kuid hiljem kadus nende vahel põhimõtteline vahe. Liivimaa
ordu oli korporatiivne organisatsioon ja lisaks ordumeistrile oli valitsemises
suur roll ka käsknikel ehk komtuuridel ja foogtidel. Olulisimad Liivimaa ordu
käsknikud Eesti alal olid Viljandi komtuur, Tallinna komtuur, Järva foogt, Pärnu
komtuur ja Narva foogt. 16. sajandil oli osa Eesti aladest, endine Karksi
foogtkond, ka ordumeistri otsealluvuses.

Piiskopkondi juhtisid piiskopid koos toomkapiitli ja alates 15. sajandi teisest
poolest ka rüütelkondadega (vasallide korporatsioonidega). Olulisimad võimumehed
olid toomdekaan ja toompraost, kes aitasid piiskoppi enamasti kiriklikes
asjades, ja stiftifoogt, kes administreeris piiskopi ilmalikku valdust.
Tavaliselt oli piiskopkondades vaid üks stiftifoogt, Saare-Lääne piiskopkond
jagunes aga Saare- ja Läänemaa stiftiks ning seega oli seal ka kaks
stiftifoogti.

Maaisandate kõrval oli oluline roll ka suurtel Liivimaa linnadel, mida oli kolm:
Tallinn, Tartu ja Riia. Eesti alal oli lisaks kahele esimesele veel seitse
väiksemat linna: Viljandi, Paide, Haapsalu, Vana-Pärnu, Uus-Pärnu, Narva ja
Rakvere. Linnalaadse staatusega oli 13. sajandil ka Lihula, mida hiljem mainiti
korduvalt alevina; omavalitsuslik staatus oli ka Toompeal, mida üldiselt siiski
eraldiseisvaks linnaks ei peeta. Kuressaare ja Valga olid samuti linnalised
asulad, kuid said linnaõigused alles keskaja järel, vastavalt 1563. ja 1584.
aastal. Teised kaubaalevid olid juba tunduvalt väiksemad ja tähtsusetumad. Eesti
ala üheksast keskaegsest linnast seitse kuulusid ka Hansa Liitu, Narva ei saanud
selle liikmeks Tallinna vastuseisu tõttu ja Vana-Pärnu ilmselt tänu Uus-Pärnu
soodsamale positsioonile kaubateel.

Oluliseks võimuteguriks olid keskaegses Eestis ka vasallid, seda eriti
Põhja-Eestis, kus neile juba 14. sajandil kuulus enamik maast. Eestimaa
rüütelkonna eelkäijaks olevat Harju-Viru vasallide korporatsiooni ehk
rüütelkonda kui vasallide omavalitsuslikku organit on mainitud juba 1284.
aastal, see võib tagasi ulatuda aga ka 1253. aastasse või veelgi kaugemale.
Saare-Lääne ja Tartu piiskopkondades muutusid vasallid oluliseks poliitiliseks
teguriks 15. sajandi jooksul, väljaspool Põhja-Eestit olevatel ordu aladel ei
kujunenud rüütelkonda kui poliitilist tegurit aga kuni keskaja lõpuni välja.

Reformatsioon jõudis Liivimaale 1520. aastate alguses. Tallinnas alustasid
protestantlikud jutlustajad aktiivsemat tegevust 1524. aastal ja Tartus, tekkis
konflikt katoliiklust ägedalt toetava piiskopi Johann Blankenfeldiga. Mõlemas
linnas toimus pildirüüste, mille käigus said kannatada nii katoliku kirikud kui
ka kloostrid. 1520. aastate lõpuks olid enamik Eesti linnadest reformatsiooni
omaks võtnud, vaid Viljandi, Haapsalu ja Vana-Pärnu, kus katoliku vaimulike ja
maaisandate mõjuvõim olid suuremad, jäid pigem katoliiklust toetavatele
positsioonidele, samas on andmed usuliste eelistuste kohta paljudes
väikelinnades ebaselged. Liivi sõja alguseks olid aga arvatavasti kõik linnad
pigem luterlikud. Eesti talupojad jäid üldiselt usupuhastusest puutumata, kuigi
reformaatorid püüdsid ka nendele kohati tähelepanu pöörata. Kuni Vana-Liivimaa
lõpuni toimivat protestantlikku maakoguduste võrku ei kujunenud, küll aga sai
kannatada senine katoliiklik, mistõttu maa-asulates segunesid kohati katoliiklus
ja protestantlus ning levis mõlemast konfessioonist tugevalt erinev rahvalik
usk. Linnaeestlased läksid koos teiste linlastega aga õige pea üle uue usu
poolele.

Pärast 1557. aasta lõpul toimunud nurjunud rahuläbirääkimisi Vene tsaari Ivan IV
ja Vana-Liivimaa saadikute vahel tungisid Vene väed 1558. aasta jaanuaris
Liivimaale. Maad rüüstati kuni veebruarini, seejärel sõlmiti vaherahu ja
liivimaalased püüdsid tsaariga uuesti rahuläbirääkimistesse astuda. Kuid
aprillis alustas tsaar taas Liivimaa-vastaseid rünnakuid ning vallutas mais
Narva, juunis Vastseliina ja juulis Tartu. Sama aasta sügisel korraldas Liivimaa
ordu vasturünnaku, kuid enamat Rõngu linnuse vallutamisest ei suudetud korda
saata. 1559. aasta alguses laastasid venelased taas maad, kuid aprillis sõlmiti
pooleaastane vaherahu. Nähes, et oma jõududega Venemaa vastu ei saa, andsid
Liivimaa valitsejad end võõrvõimude kaitse alla: Saare-Lääne ja Kuramaa piiskop
müüs oma valdused Taani kuningale, kes andis need oma vennale hertsog Magnusele,
Riia peapiiskop ja Liivimaa meister tunnustasid aga Poola ülemvõimu. Tartu
piiskopkond oli selleks ajaks juba venelaste poolt vallutatud ja viimane piiskop
Venemaale küüditatud. 1559. aasta lõpus toimunud orduvägede viimane rünnak ei
toonud sõjategevusse pööret. 1560. aasta alguses alustasid venelased uut
pealetungi ning vallutasid Aluliina. Seejärel tungisid nad üha sügavamale
Liivimaale, augustis võitsid nad Liivimaa ordut Härgmäe lahingus ja mõned
nädalad hiljem langes nende kätte ka tugevaim ordulinnus Viljandi. 1561. aasta
suvel andsid Tallinn ja Põhja-Eesti (Harju-Viru vasallid) end Rootsi kaitse
alla, samas kui aasta lõpus alistusid Riia peapiiskop ja ordu lõplikult Poolale.
1562. aasta märtsis likvideeriti lõplikult nii Liivi orduharu kui ka
peapiiskopkond. Viimasest ordumeistrist Gotthard Kettlerist sai esimene Kuramaa
hertsog. 1564. aastal läks viimane Liivimaa ordu valdus, Maasilinna foogtkond
Saare- ja Hiiumaal, ametlikult Taani võimu alla.

Kui Vana-Liivimaa riigid 1562. aastal lõplikult likvideeriti, jagunes Eesti ala
nelja võimu vahel: endises Saare-Lääne piiskopkonnas valitses Taani läänimehena
hertsog Magnus, Harjumaad kontrollis Rootsi, Järvamaad ja Pärnu ümbrust Poola
ning idapoolsemaid alasid Venemaa. Peagi puhkesid nende vahel omavahelised
konfliktid, mille käigus rootslased hõivasid poolakatelt Paide. 1563. aastal
puhkes aga Põhjamaade Seitsmeaastane sõda, mille raames Taani ja Poola sõdisid
Rootsi vastu. Sõjas sai kõige rängemalt kannatada just Eesti mandriosa. 1570.
aastal, kui see sõda lõppes, puhkes kohe Rootsi-Vene konflikt. Venelased
piirasid juba samal aastal Tallinna ja Paidet, ent ei suutnud kumbagi vallutada.

1573. aastal vallutasid venelased lõpuks siiski Paide ning seejärel algas nende
üldpealetung veel vallutamata Liivimaale. 1577. aastaks oli nende käes kogu
Eesti mandriosa, välja arvatud Tallinna lähiümbrus, ja tõenäoliselt ka Hiiumaa;
Saaremaa oli osaliselt venelaste kontrolli all, osaliselt kehtis seal Taani
võim. Taas piirasid venelased ka Tallinna, ent ka seekord edutult. Juba sama
aasta lõpus algas Läti alal Poola ja Rootsi vastupealetung, mille käigus
venelased Liivimaalt välja löödi. 1582. aastal olid venelased Jam Zapolski
vaherahu kohaselt sunnitud loovutama oma senised Läti ja Lõuna-Eesti valdused
Poolale, 1583. aastal sõlmitud Pljussa vaherahuga läks kogu Põhja-Eesti aga
Rootsile. Nii jagunesidki Eesti alad Rootsi (Põhja- ja Lääne-Eesti), Poola
(Lõuna-Eesti) ja Taani (Saaremaa) valdusteks. Järgnenud perioodi on Eesti
ajaloos seetõttu nimetatud ka kolme kuninga ajaks.

Venemaa valitses mõningaid Eesti alasid küllaltki pikalt, näiteks Tartumaad
aastatel 1558–1582. Neil aladel loodi Vene administratiivkorraldus, ametisse
seati vojevoodid ning loodi hierarhiline kindluslinnade süsteem. Viimase järgi
olid venelaste võimu all olnud olulisimateks Eesti linnadeks Tartu ja Viljandi,
millele allusid ümberkaudsed linnused. Lisaks vojevoodidele olid olulisteks
ametnikeks ka majandustegelased, djakid. Lisaks otsesele Vene võimule
eksisteeris Eesti aladel, Põltsamaa ümbruses ja endise Karksi foogtkonna aladel,
1570. aastatel ka hertsog Magnuse poolt valitsetud Liivimaa kuningriik, mis oli
tegelikult tsaarist vaevalt sõltumatum kui Tartu vojevood.

Alates 1561. aastast kuulus Põhja-Eesti Rootsi võimu alla, olles sellele
alistunud vabatahtlikult. Seetõttu kinnitas Rootsi kuningas ka Harju-Viru ning
Järva, hiljem ka Läänemaa vasallide ja Tallinna linna privileegid täies
ulatuses.

1584. aastaks kujunes välja Eestimaa rüütelkond, mis sai Eestimaa kuberneri
kõrval olulisimaks kohaliku võimu teostajaks. Rootsi võimu all olnud aladel
kehtestati 16. sajandi lõpuks ka luterlik kirikukorraldus, kuigi peagi alanud
sõjad Poolaga ei lasknud pikka aega maarahva uude usku pööramisele keskenduda,
see sai teoks alles 17. sajandi keskpaigaks, kui kogu Eesti ala oli kindlalt
Rootsi võimu all. Rootsi võimu esimestel kümnenditel ei toimunud erilisi
muudatusi ka Eesti hariduselus, riik keskendus sõjale ja uue
administratiivkorralduse juurutamisele.

1561. aasta Vilno uniooniga moodustati Liivi sõja ajal endise Vana-Liivimaa
Liivimaa konföderatsiooni maadest: Lõuna-Eesti ning Lätimaa (Vidzeme, Latgale)
territooriumist Liivimaa hertsogkond, mille valitsejaks oli Poola kuningriigi ja
Leedu, Vene ja Žemaitija suurvürstiriigi ühendriigi Rzeczpospolita kuningas
Zygmunt II August ja Kuramaal viimase Liivimaa ordu maameister Gotthard Kettleri
valitsetav ilmalik, Rzeczpospolita vasallriigina Kuramaa hertsogiriik.

Aastatel 1582–1625 kuulus Lõuna-Eesti Poola võimu alla. Et kuningas Stefan
Bathory luges ala vallutatuks, mitte vabatahtlikult alistunuks, siis jäid
sealsed rüütelkonna aadlikud mitmetest oma privileegidest ilma. Poola püüdis oma
valdustes taastada ka katoliiklust, eriti tugev oli see tendents kuningas
Zygmunt III ajal Liivimaa kubermangu osas. Aastatel 1583–1625 tegutses Tartus
jesuiitide seminar, mille juures oli alates 1585. aastast ka gümnaasium. Seda on
mõnikord loetud ka Tartu ülikooli eelkäijaks. Jesuiitide peaeesmärgiks oli
kohalike tagasipööramine katoliiklusse, eestlaste seas saavutasid nad ka
teatavat edu. Poolakad püüdsid ka kohalike sakslaste võimubaasi nõrgendada,
allutades Liivimaa rüütelkonna täielikult Poola kuninga võimu alla ning määrates
kohalikeks halduriteks poolakaid. Ka lääne jagati rohkem poolakatele kui
sakslastele, väikeläänide saajatena on teada aga ka eestlasi. Poola võimu ajal
jagunes maa halduslikult esialgu presidentkondadeks, hiljem vojevoodkondadeks.
Olulisimateks majandustegelasteks olid aga staarostid.

Saaremaa oli 1560–1645 Taani võimu all. Alates 1572. aastast oli see Taani
kuninga isiklik valdus, mille seosed Taani riigiga jäid ebaselgeks. Seal ei
olnud eriti palju läänimaid ning vabatalupoegade hulk oli tunduvalt suurem kui
mujal Eestis. Taani ajal kindlustus siiski ka Saaremaa rüütelkonna positsioon.
Taani kuningas ei saanud alale eriti palju tähelepanu pöörata ning Saaremaad
ähvardas pidevalt oht, et Rootsi võib ta vallutada. Taani-Rootsi sõdade ajal
tungisidki Rootsi väed mitmel korral Saaremaale, kuid see liideti Rootsiga
siiski alles pärast enam kui 80-aastast Taani võimuperioodi.

Suhted Poola ja Rootsi vahel jäid pingelisteks ning kui riikide ühiskuningas,
katoliiklik Sigismund, protestantliku Rootsi troonilt kukutati, puhkeski kahe
riigi vahel sõda. 1600. aastal jõudis see ka Eestisse, kus rootslased vallutasid
vähem kui aastaga peaaegu kogu Eesti territooriumi. Kuid peagi korraldasid
poolakad vastupealetungi ja vallutasid Lõuna-Eesti tagasi. Olukord stabiliseerus
1610. aastaks, kui sõlmiti vaherahu.

1617. aastal puhkes sõda uuesti ja sedakorda saatis kuningas Gustav II Adolfi
juhitud rootslasi püsivam edu. 1625. aastal vallutasid nad Tartu ja 1629. aastal
sõlmiti Altmargi vaherahu, millega kogu Eesti mandriosa läks Rootsi kontrolli
alla. Saaremaa sai Rootsi endale 1645. aastal Brömsebro rahuga, Ruhnu aga Oliwa
rahuga 1660.

1611–1613 peamiselt Lõuna-Rootsis toimunud Kalmari sõda puudutas ka Eestit, kuna
Rootsi väed püüdsid Saaremaal edutult vallutada Kuressaare lossi, lisaks
toimusid taanlaste ja rootslaste vastastikused rüüsteretked Saare- ja Läänemaal.

Rootsi aeg on sageli eestlaste poolt leidnud äramärkimist kui "vana hea Rootsi
aeg" (näiteks Villem Reimani kirjutistes), ehkki just Rootsi võimu ajal suutsid
baltisaksa aadlikud läbi suruda eesti talupoegade sunnismaisuse kinnistumise
(erinevalt Rootsi ja Soome talupoegadest, kes olid isiklikult vabad), mida on
sageli peetud ka pärisorjuse alguseks. Positiivne visioon kujund ajast põhineb
peamiselt Karl XI ajal (1680. ja 1690. aastatel) toimunud suurele mõisamaade
reduktsioonile, mille tulemusena sai riik endale üle 80% Liivimaa ja ligi 20%
Eestimaa põllumaadest. Riigitalupoegade õiguslikku seisundit asuti ühtlustama
Rootsi talupoegkonna omaga, mis tähendas sisuliselt liikumist tugeva
vabatalupoegkonna kujundamise suunas. Samuti piirati Liivimaa rüütelkonna
tegevusvabadust ning edendati talupoegkonna harimist (Forseliuse seminar).
Paraku takistas neid arenguid Suur Nälg (1695–1697) ning Karl XI surm (1697),
need lõpetas aga Põhjasõda.

Pärast võitu Poola üle asus Rootsi Liivimaa kubermangu aktiivselt endaga
integreerima. Selleks loodi Liivimaa kindralkuberneri koht ning esimeseks sellel
ametikohal oli Gustav II Adolfi õpetaja Johan Skytte. Esialgu asus kubermangu
keskus Tartus, hiljem Riias. Gustav II Adolf ja Skytte pöörasid suurt tähelepanu
usu- ja hariduspoliitikale. Seetõttu rajati 1630. aastal Tartusse ja järgmisel
aastal ka Tallinnasse gümnaasiumid, esimese baasil avati 1632. aastal Tartu
Ülikool (Academia Gustaviana, 17. sajandi lõpul Academia Gustaviana Carolina).
Usupoliitikas keskenduti katoliikluse väljajuurimisele eriti maarahva (eestlaste
ja lätlaste) seast. Halduslikult jagunes Eesti ala Eestimaa kubermangu, 17.
sajandi teisest poolest kindralkubermangu, ja Liivimaa kindralkubermangu vahel.
Põhja-Eestis oli kohalikus poliitikas suur roll ka Eestimaa rüütelkonnal,
Liivimaa rüütelkonna võimupiirid olid tunduvalt väiksemad. Kuni 1650. aastateni
teostasid Rootsi valitsejad, eriti kuninganna Kristiina, Eestis laialdasi
läänistusi, nii kuulusid Taanilt vallutatud Saaremaa ja veel mitmed valdused
tükk aega de la Gardie perekonna valduste hulka. Ka mitmed eesti linnad kaotasid
omavalitsusliku staatuse, minnes aadlike võimu alla. Ainult Tallinn, Tartu,
Narva ja Pärnu säilitasid täielikul kujul oma linnaõigused. Rootsi riik pööras
eriti suurt tähelepanu Narva linnale, millest kujunes sel perioodil üks
olulisemaid kaubalinnu Läänemere ääres.

Kuberneridele allusid mitmed ametnikud, kellest olulisemad olid tavaliselt
baltisakslastest kohtunikud. Eestimaal võttis kubermangu juhtimisest aktiivselt
osa ka Eestimaa rüütelkond, mille maanõunikud ja peamees konsulteerisid pidevalt
kuberneriga. Liivimaal maanõunikel eriti suurt mõju ei olnud, rüütelkonna ja
kuberneri suhtlust vahendasid resideerivad maanõunikud. Rüütelkondade peamiseks
omavalitsusorganiks olid maapäevad, mida peeti nii Eesti-, Liivi- kui ka
Saaremaal kuni Venemaa keisririigi lõpuni 1917. aastal.

1656. aastal puhkenud Vene-Rootsi sõja käigus vallutasid Vene väed Kagu-Eesti,
sealhulgas ka Tartu. Sõja peamine tanner oli aga Poolas, mis oli sisuliselt
Rootsi ja Vene vahel ära jagatud. Pärast Kagu-Eesti vallutamist proovisid vene
väed alustada pealetungi ka Kirde-Eestis, 13. märtsil 1658 ületasid venelased
tolleaegse piiri ja ründasid Rootsi eelposte Joala küla juures. Narvas asuvad
rootsi väed olid aga ette valmistatud ja tõmbusid tagasi Narva linna. Vene väed
alustasid linna blokaadi, kuid nad tõrjuti rootsi raske-suurtükkide tulega linna
lähistelt eemale ning venelased Eesti lähistel enam uusi rünnakuid enam ette ei
võtnud ja venelaste väejuht Hovanski alustas läbirääkimisi kindralkuberner
Krister Klasson Horn af Åminneiga, mispeale sõlmiti vaherahu 21. aprillil ja
venelased eemaldusid Narva alt juba 24. aprillil 1658.

1658. aastal sõlmitud Vallisaare vaherahu jättis Kagu-Eesti Venemaale aga 1661.
aastal sõlmitud Kärde rahuga sai Rootsi kaotatud alad aga tagasi. Sel lühikesel
Vene võimuperioodil Tartumaal suuri muudatusi ei toimunud, kuid Tartu Ülikool
koliti üle Tallinnasse. Tartu kaupmehed said Vene võimult ka mitmeid privileege,
kauplemaks Pihkvamaal, kuid sõja lõppedes need tühistati.

17. sajandi teiseks poolele oli kogu Eesti ala langenud Rootsi võimu alla ning
see ajajärk oli ka küllaltki rahulik, mistõttu riik sai ajada sihipärast
poliitikat, edendades ortodoksse luterluse levikut ning püüdes välja juurida
ebausuks ja paganluseks nimetatavat rahvalikku usku. Samuti pööras Rootsi riik
suurt tähelepanu hariduse arendamisele, sealhulgas talurahva seas, mistõttu
Bengt Gottfried Forselius sai riigi toetusel rajada ka talurahva lastele mõeldud
õpetajate seminari. Riik parandas ka riigitalupoegade olukorda, neil oli
võimalik mõisarentniku halva käitumise korral pöörduda isegi kuninglikku
õuekohtusse Stockholmis. Aadelkonna mõju püüdis riik üldiselt vähendada,
mistõttu toimus 1680. ja 1690. aastatel Baltikumis ka mõisate reduktsioon.
Liivimaal võeti aadelkonna käest ära umbes 80% mõisatest, Eestimaal tunduvalt
vähem, alla 20%. Tavaliselt sai endine mõisaomanik siiski mõisarentnikuks jääda.
Liivimaal tekitas reduktsioon ka suurt vastuseisu, rahulolematute aadlike
eesotsas oli Johann Reinhold von Patkul, kes Rootsis surma mõisteti ja seetõttu
välismaale põgenes. Patkul hakkas järgnevalt looma liidusuhteid Rootsile
vaenulike riikide vahel, aidates nõnda kaasa Põhjasõja puhkemisele.

Aastatel 1695–1697 oli Eestis ja kogu Ida-Euroopas väga tõsine näljahäda, mida
on nimetatud ka Suureks Näljaks. Eestis võis sellesse surra umbes 70 000 inimest
ehk ligi veerand elanikkonnast. Rootsi ametnikud, kes olukorda pärast nälja
lõppu hindasid, leidsid, et Eestis kulub näljast taastumiseks umbes 20–30
aastat, kuid seda aega ei olnud, sest juba kolme aasta pärast puhkes Põhjasõda.
17. sajandi teisel poolel võisid Eesti alale asuda ka kolmas ajalooline
vähemusrahvus, vanausulistest peipsivenelased, kuid nende saabumisajaga on
mitmeid probleeme ja viimasel ajal peetakse tõenäolisemaks, et nad tulid
suuremas osas Eestisse alles pärast Põhjasõda.

1700. aasta sügisel ründasid Peeter I juhitud Vene väed Narvat ja asusid seda
piirama. Rootsi kuningas Karl XII kiirustas aga oma peavägedega Eestisse ning
lõi venelasi Narva lahingus. Kuigi Rootsi vägede üheks lahinguplaaniks oli ka
sõja jätkamine Venemaa vastu, otsustas Karl siiski liikuda lõunasse, August II
Tugeva vägede vastu ning lahkus Eestist 1701. aasta alguses. Eesti idapiiril
puhkesid seejärel lahingud pealetungivate Vene vägedega, mis alates 1702.
aastast hakkasid saavutama ka edu: venelased võitsid Erastvere ja Hummuli
lahingud.

1704. aastal vallutasid venelased Tartu ja Narva, millega Eesti idapoolne osa
läks nende kontrolli alla. Seejärel tuli sõjapidamisse Läänemere idakaldal pikem
paus, kuni rootslased Poltaava lahingus (1709) lüüa said. Enne seda, 1708.
aastal, oli Rootsi rünnakuid kartev Peeter I lasknud Narva ja Tartu linnad
hävitada. 1709–1710 vallutasid Vene väed Eestimaa ja Liivimaa kubermangu, kõige
viimasena alistus venelastele Tallinn. Venelased andsid alistumislepingutes
baltisakslastele väga laiad privileegid (Balti erikord), et neid enda poole
meelitada. 1721. aastal, Uusikaupunki rahuga, kinnitati Baltikumi Venemaa
koosseisu kuulumist ja baltisakslaste suuri privileege.

Alates 1710. aastast oli kogu Eesti ala ühendatud Venemaa keisririigiga. Varsti
pärast Uusikaupunki rahu taastati senine halduskorraldus, millega Põhja-Eesti
kuulus Tallinna kubermangu ja Lõuna-Eesti koos Põhja-Lätiga Riia kubermangu.
Sõda ja epideemiad olid maad rängalt laastanud, nii et Eesti võis olla kaotanud
kuni kolmveerandi oma elanikkonnast. Sõjajärgsetel aastatel algas siiski peagi
taastumine, mis jõudis lõpule 18. sajandi keskpaigaks.

Baltisaksa aadlile oli 18. sajand, eriti selle esimene pool, küllaltki soodsaks
ajaks, sest Peeter I oli baltisakslastele andnud väga laiad privileegid ning
tagastanud Rootsi ajal riigistatud mõisad. 30. septembril 1710 kinnitas Peeter I
Liivimaa rüütelkonna ja 1. märtsil 1712 Eestimaa rüütelkonna eriõigused.
Lõplikult kinnitati need Uusikaupunki rahuga 1721. aastal. Eesti ja läti
talupojad polnud siiski täiesti õigusteta seisundis. Võrreldes rootsi ajaga oli
talupoegade olukord siiski raskem ja nende üksikud protsessid aadlike vastu
lõppesid siiski enamasti kaotusega, ühe sellise tulemuseks oli Roseni
deklaratsioon 1739. aastal, selles esitatud äärmuslikud seisukohad talupoegade
täielikust kuulumisest aadli omavoli alla ei peegeldanud siiski reaalselt
valitsevat olukorda ning ka tsaarivalitsus püüdis deklaratsiooni autori
meelehärmiks sellist olukorda pärast selle avaldamist igati vältida.

Alates Katariina II ajast hakkas keskvõim oma huve baltisakslastele jõulisemalt
peale suruma, mille tulemuseks oli asehalduskorra kehtestamine Baltikumis 1783.
aastal, keskustega Tallinnas ja Riias. Katariina ja Liivimaa kindralkuberner
George Browne püüdsid parandada ka talupoegade olukorda, Liivimaa kubermangus
oli sellel rohkem edu kui Eestimaal.

Kultuurielus toimus samuti olulisi sündmusi: 1739. aastal anti välja esimene
eestikeelne Piibel ja 1802. aastal taasavati Aleksander I poolt kinnitatud
asutamisaktiga saksakeelne Vene riigiülikool (Kaiserliche Universität zu Dorpat;
Imperatorski Derptski Universitet). Seal said õppima asuda ka eesti soost
üliõpilased.

1796. aastal keiser Paul I valitsemisajal likvideeriti asehaldurkonnad ning
taastati kubermangud: Eestimaa kubermang ja Liivimaa kubermang.

Eesti ala mõjutasid kaudselt ka Napoleoni sõjad. 1807 ja 1812, kui algas
Prantsuse-Vene sõda, värvati ka Eesti alalt nekrutiteks kordades rohkem
talupoegi kui tavaliselt, samuti moodustati 1807 ja 1812. aastal kohaliku
rüütelkonna esindajate juhtimisel maamiilitsaüksused. Eesti territooriumile sõda
siiski ei jõudnud ja mõne aja möödudes saadeti need uuesti laiali. Balti
laevastiku baasi, Tallinna sõjasadamat blokeerisid Briti sõjalaevad 1807. aastal
pärast Tilsiti rahu sõlmimist Napoleon I ja Aleksander I vahel.

1801. aastal Venemaa keisriks saanud Aleksander I huvitus mõningatest
läänelikest reformidest ja püüdis Venemaal jätkata Katariina II ajal taotletud
valgustatud absolutismi kohast valitsemist. Tema erilise tähelepanu all olid
talurahvaseadused, sest Venemaa elanikkonnast umbes 90% moodustas just
talurahvas. Reforme alustas ta Balti kubermangudest, sest sealsed euroopalikud
olud võimaldasid muudatusi kiiremini ja valutumalt läbi viia. Keiser soovis
muudatusi läbi viia esialgu väga piiratud alal ka seetõttu, et kindlaks teha,
kas sarnaseid reforme võiks laiendada ka kogu Vene impeeriumile.

1802. aastal viidi Eestimaa kubermangus osaliselt Eestimaa rüütelkonna
initsiatiivil ellu regulatsioon, mida tuntakse selle esimese sõna järgi:
"Iggaüks...", mis kehtestas talupoegadele pärimisõiguse, samuti asutati valla-
ja kihelkonnakohtud, mis olid aluseks hilisemale talurahva omavalitsusele.
1804–1805 viidi ellu täiendavaid reforme, millega nii Eestimaal kui ka Liivimaal
keelati talupoegade müümine maast lahus ja perekonnaliikmete eraldamine nende
müümisel. 1809. aasta seadusetäiendusega võisid talupojad ka maad osta, müüa ja
pärida. Õiguslikus ja emotsionaalses mõttes olulisimad oli aga otsus
pärisorjusest vabastamise kohta, mis Eestimaal leidis aset 1816. ja Liivimaal
1819. aastal. Talupojad said küll isiklikult vabaks, kuid et sisuliselt kogu maa
kuulus mõisnikele, pidid nad tolle heaks jätkuvalt tööd tegema ja teokoormised
isegi suurenesid. Ka on pärisorjusest vabastamise daatumid sümboolsed,
tegelikkuses võttis uue korralduse sisseviimine ligi 20 aastat aega. Eestimaal
kaotati 1816. aasta seadusega ka vallakohtud, Liivimaal jäid need aga alles,
just suures osas sellega seletatakse ka talude päriseksostmise ja rahvusliku
ärkamise suuremat edu Lõuna-Eestis.

Koos priikslaskmisega pandi eestlastele ka perekonnanimed. Rannarootsi
vabatalupoegadel olid need juba ammu, ka mõnedes eesti kihelkondades olid
valgustuslembesed mõisnikud ja pastorid juba perekonnanimesid pannud. Samas
leidus ka piirkondi, kus ka pärisorjusest vabastamise järel läks nimedepanek
visalt. 1836. aastal anti aga kõigile seni lisanimeta talupoegadele sundkorras
perekonnanimed.

Nikolai I valitsusaeg tõi ka Eestis kaasa seaduste täpsema süstematiseerimise ja
kodifitseerimise. 1832. aastal võeti vastu Uus evangeelse luteri kiriku seadus,
mis vahetas välja rootsiaegse, sellega lõppes kohalike luteri kiriku iseseisvuse
periood ja nad allutati ülevenemaalisele luteri kiriku järelevalvele. Uue
kirikuseaduse alusel võisid kirikuõpetajateks olla ainult Venemaal asuvate
ülikoolide usuteaduskondade lõpetajad, mis tingis aja jooksul Saksamaalt uue
kirikuõpetajate ja haritlaste immigratsiooni Liivimaale, kellest kujunes aja
jooksul uus seisus Läänemere kubermangudes – literaadid. Saksamaalt pärit ja
saksakeelsed, kuid kohalikus baltisaksa aadelkonnas kujunenud hinnangutest
erinevaid Valgustusajastu põhimõtteid järgivad literaatide esindajad hakkasid
teostama uuringuid maarahva elu-olu kohta. Samuti asuti kodifitseerima Balti
kubermangude provintsiaalõigust, mille tarbeks teostati massilisi
arhiiviuuringuid; viimaste baasilt kujunes suures osas ka baltisaksa
professionaalne ajalookirjutus.

Hoogustus ka baltisakslaste ühiskondlik tegevus, loodi mitmeid uusi
haridusseltse, sealhulgas ka estofiilseid. Esile kerkisid ka mõned eesti soost
haritlased, nagu Kristjan Jaak Peterson luuletajana ning Friedrich Robert
Faehlmann ja Friedrich Reinhold Kreutzwald kirjaniku ja arstina. Suures osas
Faehlmanni algatusel loodi 1838. aastal Õpetatud Eesti Selts, mis oma
suunitluselt oli kõige selgemalt estofiilsem ja mis oma tegevuse esimestel
aastakümnetel tegeles peamiselt Eesti vanavara korjamise ja
süstematiseerimisega. Kujunema hakkas ka rahvuseepos "Kalevipoeg".

Pärast talupoegade pärisorjusest vabastamist nende eluolus kohe kardinaalseid
muudatusi ei toimunud. Teotöökohustus säilis ning läks raskemakski. Siiski oli
talupoegadel suurem liikumisvabadus, samuti suutsid mitmed neist ka mõisa
sõltuvusest vabaneda, üksikutest (näiteks Mats Erdell) said isegi
mõisarentnikud. Oluliseks sotsiaalseks teguriks oli 1840. aastatel alanud
usuvahetusliikumine, mille käigus tuhanded eesti talupojad, peamiselt Lõuna- ja
Lääne-Eestis, astusid vene õigeusku, lootuses saada endale oma maatüki ehk
hingemaa. Mõningate riigimõisate, nagu Kihnu maid jagatigi usku vahetanute
vahel, kuid enamik neist maad siiski ei saanud. Samuti hakkasid eestlased üha
suuremal määral välja rändama Venemaale (väljarändamisliikumine), kus mitmel
pool, eriti Siberis, oli võimalik endale hankida isiklik maavaldus. Eriti
hoogustus väljarändamine 19. sajandi lõpus ja 20. sajandi alguses.

1849. aastal võeti vastu uus talurahvaseadus, millega mõisate valdused jagati
mõisa- ja talumaaks ning sai võimalikuks ka ulatuslikum talude päriseksostmine.
See sõltus aga suurel määral mõisniku tahtest ja võimalustest tema omanduses
olevaid renditalusid päriseks müüa. Päriseksostmine oli ennekõike seotud
naturaalmajanduselt lõplikult rahamajandusele üleminekuga, kus mõisnik hakkas
oma põldudel kasutama palgatööjõudu. Päriseksostmine edenes tunduvalt kiiremini
Lõuna-Eestis, kus juba 19. sajandi lõpuks oli enamik talusid talupoegade
omanduses.

1853. aastal alanud Krimmi sõda Eesti ala väga otseselt ei puudutanud. Siiski
värvati tavapärasest tunduvalt enam eestlasi sõjaväkke ja loodi ka kohalikke
talupoegadest koosnevaid maamiilitsaid ja isegi merepatrulle. 7. juulil 1855.
aastal püüdis Inglise laevastik saata maale dessanti Virtsus, laevastik jõudis
ka Eesti rannikuvetesse Narva-Jõesuu juures, vangistati mõningaid kalureid, kuid
suuremat sõjategevust ei toimunud. Krimmi sõda näitas aga küllaltki selgelt, et
Venemaa on muust Euroopast maha jäänud.

Krimmi sõja järel algasid Vene impeeriumis keiser Aleksander II reformid, mis
pidid impeeriumi ühiskonda moderniseerima ja võimaldama sõjas kaotatud
eneseuhkus taastada. Juba Nikolai I valitsusaja lõpul vastu võetud
talurahvaseadused Eesti- ja Liivimaal rakendusid sõja järel, 1856. aastal, ellu.
Eriti Liivimaal algas intensiivne talude päriseksostmine. Eestimaal, mis oli
vaesem, tekitas uue seaduse täieliku rakenduse venitamine (selle kõik sätted
pidid jõustuma alles pärast mõisa- ja talumaade väljamõõtmist) aga talurahva
seas arusaamatust ning esines ka kokkupõrkeid mõisnike ja talupoegade vahel,
millest tuntuim oli Mahtra sõda 1858. aastal. Teatavaid rahutusi toimus ka
Lõuna-Eestis. Talunike olukord jäi mitmel pool endiselt viletsaks ja seetõttu
sai 1864. aastal Johann Köleri ja Jaan Adamsoni eestvedamisel teoks palvekirjade
aktsioon, mida mõnikord on loetud ka rahvusliku ärkamisaja alguseks. Selle
käigus koguti üle-eestiliselt palvekirju keisrile. Aktsioon kukkus siiski
Peterburis selle vastu tegutsenud baltisakslaste tõttu läbi.

Talupoegade tegevus- ning liikumisvabadus laienes siiski kiiresti, sest 1860.
aastatel vastu võetud uus vallakohtuseadus (1866) vabastas vallakogukonna
mõisniku eestkoste alt ja passiseadus (1868) andis senisest tunduvalt suuremale
rahvahulgale võimaluse minna elama linna või väljapoole oma kodukubermangu.
Peagi hakati rändama ka Vene impeeriumist väljapoole, sealhulgas näiteks ka
Põhja-Ameerika Ühendriikidesse. Oluline mõju kogu Vene impeeriumile, sealhulgas
ka Eestile, oli pärisorjuse kaotamisel kogu riigis 1861. aastal. Uus
passikorraldus (1863), mis andis talupoegadele esimese isikut tõendava
dokumendi, suurendas nende liikumisvabadust ja soodustas väljarändamist
Venemaale. Teoorjuse (mõisnike õigus nõuda talupoegadelt maa kasutamisõiguse
eest kindlat tööpanust) kaotamisega (1868) läksid mõisamajapidamised üle
raharendile ja palgatöö massilisele kasutamisele. 1866. aasta
vallakogukonnaseadus vabastas talurahva omavalitsuskogud mõisniku võimu alt ja
andis neile laia otsustuspädevuse kohalikes majanduslikes ja ühiskondlikes
asjades.

1860. aastate järel hakkas eestlaste osakaal linnarahvastikus ja selle arvelt ka
linnarahvastiku osatähtsus kogu rahvastikust kiiresti kasvama: ajavahemikus
1862–1897 tõusis viimane 8,8%-lt 18,4%-le. Aastal 1870 kehtestati uus
linnavalitsuste ja esindajate valimise kord; linna juhtimine magistraadi ehk rae
käest läks üle linnakodanike poolt valitud volikogule ja selle poolt moodustatud
linnavalitsusele. Valimisseadus jäi aga veel paariks aastakümneks baltisakslasi
soosivaks.

Linnastumine oli osaliselt seotud ka talude väljaostmisprotsessi tulemusena
päritavate põlistalude tekkimise ja elatusvõimaluste vähenemisega
maapiirkondades. Vaba tööjõu tekkimisega algas Eestis ka tööstuse kiire areng.
Põhiliseks tööstusharuks oli esialgu tekstiilitööstus, mis oli Eestis arenema
hakanud juba 19. sajandi alguses. Olulisimad kalevivabrikud olid: Narva (Narva
kalevivabrik) (1822), Kärdla (Hiiu-Kärdla vabrik) (1829), Sindi (1834), Tartu
(1839) ja Kreenholmi (1857) ja Nikolski Manufaktuur Narvas.

Tekkisid ka muud tööstusettevõtted: B. Drümpelmanni vasksepatöökoda (1828),
Wistinghauseni paberivabrik, Johann Wilhelm Donati Ülemiste paberivabrik (1836),
Mayeri malmivalutehas (1842), C.F.Gahlbäcki malmivabrik, K. Jürgensi valutehas
(1858), Friedrich Wiegandi vasksepatöökoda Rakveres (1859), mis tootis peamiselt
Eestimaa viinaköökidele seadmeid.

Sajandi lõpus hakkasid arenema ka teised tööstusharud, seda eriti Tallinnas, kus
rajati Lutheri mööblivabrik (1880), Volta masinatehas (1899), Tallinna
Katusepapivabrik (1898), Ülemiste paberivabriku asemele Ernst Osse Osse ja Ko
tselluloosivabrik.

Tööstuse arengule ja uute asulate tekkele aitas tugevalt kaasa raudtee. 1870.
aastatel ehitati Balti raudtee, mis ühendas Paldiski ja Tallinna sadamad läbi
Narva ja Gattšina Peterburi ja Venemaa sisekubermangudega. Balti Raudtee
veermiku teenindamiseks ehitati Tallinnasse Balti Raudtee Peatehased ja vagunite
valmistamiseks Dvigateli vagunitehas. Tapa-Tartu raudtee valmis 1876. aastal,
Tartu-Valga raudteeliin 1887 ja Valga-Võru-Pihkva raudtee 1889. 1898. aastal
valmis ka Pihkva-Bologoje raudteeliin, mis ühendas Eesti Venemaa
sisekubermangudega 1897. aastal valmis Valga-Pärnu kitsarööpmeline raudtee, koos
Mõisaküla-Viljandi haruteega. 1900. aastal valmis Tallinna–Viljandi
kitsarööpmeline raudteeliin ja Türi–Paide kitsarööpmelise raudteeliini harutee.
Tänu raudteele saavutas Tallinna sadam Venemaa Keisririigi sadamate seas
väliskaubanduses käibelt 4. koha.

Eesti arengut 19. sajandi teisel poolel iseloomustab üldine moderniseerumine:
staatilise agraarühiskonna ümberkujunemine moodsa euroopaliku ühiskonna suunas
koos industrialiseerimise, linnastumise ja põlisrahva rahvusliku ärkamisega.
1860. aastatel alanud massilise talude päriseksostmise ajal kerkisid talude
hinnad aga valitseva maapuuduse ja ostusoovide suure hulga tõttu mitu korda
kõrgemaks kui Venemaal, mis hoogustas ka sinna väljarändamist. Eestisse jäänud
talupojad ostsid aga oma põliskohad enamasti välja pikaajalise pangakrediidiga,
mis tasuti lina- ja kartulikasvatusest saadud tuludest (lina hinda tõstis
Ameerika Ühendriikide kodusõja (1861–1865) tõttu vähenenud puuvilla sissevedu
Euroopasse). 19. sajandi lõpuks oli Lõuna-Eestis (Liivimaa kubermangus)
talupoegade omanduses üle 80%, Põhja-Eestis (Eestimaa kubermangus) 50%
talumaast. Taluperemeestest kujunes eesti ühiskonna peamine majanduslik jõud
ning sotsiaalselt kõige aktiivsem osa.

Tallinnas asutati 1877. aastal Põhja Puupapi- ja Tselluloosivabrik ehk Tallinna
tselluloosivabrik.

19. sajandi lõpus arenes suurtööstus ka väljaspool Tallinna, 1893. aastal Kohila
Puupapi ja Paberivabrik ja Räpina tselluloosivabrik, 1899. aastal Türi
paberivabrik ja Waldhofi tselluloosivabrik Pärnus.

Prantsuse revolutsiooni, romantismiideede ja end teadvustama asunud saksa
rahvusluse mõjul algas 19. sajandil ka eestlaste rahvuslik ärkamine. Selle
kultuurilised juured olid 19. sajandi alguses, kui estofiilsed baltisaksa
haritlased, aga ka esimesed kõrgemat haridust saanud eestlased asusid senist
eesti rahvakultuuri ja eestlaseks olemist väärtustama, tuginedes Johann
Gottfried Herderi nägemusele rahvustest kui unikaalsetest väärtustest. Alates
1830. aastatest hakkasid nad oma tõekspidamisi tasahilju ka levitama, ehkki
ulatuslikumal määral hakati seda tegema alles sajandi teisel poolel. Ühtsustunde
tekitamisel oli kesksel kohal enese eestlasena teadvustamine, mis 19. sajandi
jooksul järk-järgult muutus olulisemaks lokaalsest (kihelkondlikust,
maakondlikust või piirkondlikust) identiteedist. Eestlaste rahvuslik ärkamine
kulges üldjoontes sarnaselt teiste Ida-Euroopa väikerahvastega (tšehhid,
soomlased, lätlased jt), kellel puudus kogemus lähemasse ajalukku ulatunud
riiklusest. Eesti rahvusliku liikumise vedavaks jõuks kujunes uus eliit –
ennekõike sotsiaalset tõusu taotlev tärkav haritlaskond ning
riigiteenistujatest, kaupmeestest ja käsitöölistest koosnev keskkiht, aga üha
enam ka eesti soost vaimulikud.

1860. aastatel muutus rahvuslik liikumine tänu talurahva võimaluste kasvule ning
ühiskonna moderniseerumisele massiliseks. Selle perioodi kõige silmapaistvamaks
tegelaseks oli köster, kooliõpetaja ja kirjamees Johann Voldemar Jannsen, kes
1857. aastal asutas mõjuka eestikeelse nädalalehe Perno Postimees, mida on
mõnikord peetud ka ärkamisaja alguseks. Jannsen pöördus esmakordselt eestlaste
kui eesti rahva, mitte maarahva poole. Mõned aastad hiljem algas Eestis ka
aktiivne seltsiliikumine, mis võimaldas vabatahtlikku ühistegevust ja ka
rahvuslikku eneseteadvuse kasvatamist. Esimesed seltsid olid üldiselt laulu- ja
mänguseltsid, peagi tekkisid aga majanduslikud ühisused, millest ilmselt tuntuim
oli laevaselts Linda.

1860. aastal tekkis eesti haritlastel rajada ka kõrgem eestikeelne õppeasutus:
Eesti Aleksandrikool, eragümnaasium, mille jaoks hakati peagi ka annetusi
koguma. Aleksandrikooli ideest ja sellele toetuste kogumisest sai rahvusliku
ärkamisaja üks kesksemaid üritusi, mis oma tipule jõudis 1870. aastatel,
muutudes ilmselt kõige ulatuslikumaks eestlaste rahvuslikuks ürituseks üldse.
Aleksandrikooli komiteesid ja peakomiteed on mõnikord nimetatud ka Eesti
esimeseks parlamendiks. 1862. aastal ilmus esmakordselt täies pikkuses trükis ka
Friedrich Reinhold Kreutzwaldi eepos "Kalevipoeg". 1864. aastal kolis Perno
Postimehe toimetaja Jannsen aga Tartusse, kus hakkas välja andma Eesti
Postimeest, mis saavutas tunduvalt laiema lugejaskonna ning mõjutas järgnevalt
oluliselt eesti rahvusliku eliidi tegevust. 1865. aastal alustasid tegevust
mõjukad laulu- ja mänguseltsid Vanemuine (Tartus) ja Estonia (Tallinnas),
millest hiljem kujunesid Eesti esimesed professionaalsed teatrid. 1869. aastal
toimus Tartus esimene Eesti üldlaulupidu, mida on tavaliselt peetud Eesti
rahvusliku liikumise esimeseks tähtsündmuseks. Umbes samal ajal asusid tegutsema
mitmed tulevased rahvusliku liikumise liidrid, tuntuks sai ka Jannseni tütre,
poetess Lydia Koidula looming. 1871. aastal rajati ka eestlastest haritlasi
koondav Eesti Kirjameeste Selts.

1870. aastad olidki ärkamisaja alguperioodi õitsenguajaks, kuid juba sel ajal
kujunesid selle liidrite vahel välja erimeelsused, mis aja möödudes üha
süvenesid. Konservatiivset, baltisakslastega koostööd teha üritavat suunda
juhtis Jannsen, radikaalset, baltisakslastevastast ja Vene keisri toele lootvat
tiiba Carl Robert Jakobson (1841–1882), Jakobsonist mõõdukamat, ainult eestlaste
oma vaimujõule tugineda püüdvat voolu pastor ja keeleteadlane Jakob Hurt
(1839–1907). Viimane kinnitas, et eestlaste kui väikerahva missioon saab olla
üksnes kultuuriline, mitte poliitiline; tähtis on rahvuslik identiteet, mitte
riiklik kuuluvus. Radikaalsem Jakobson, ajalehe Sakala toimetaja, sõnastas eesti
rahvusliku liikumise majandusliku ja poliitilise programmi, nõudes selles
eestlastele sakslastega võrdseid poliitilisi õigusi (talurahva ja linlaste
esindatust kubermangude maapäevadel, Balti erikorra ja baltisaksa aadli
privileegide kaotamist). Poliitikuna oli rahvuslaste liidritest osavaim
Jakobson, kes suutis 1881. aastaks enamiku organisatsioonidest enda mõju alla
saada, mistõttu Hurt loobus aktiivsest poliitilisest tegevusest ja lahkus
Peterburi ning rahvuslikus liikumises tekkis nn Suurlõhe. Ent juba 1882. aastal
suri Jakobson ootamatult. Et Jannsenit oli 1880. aastal tabanud halvatus, tekkis
1880. aastate alguses eesti rahvuslaste võimuladvikus tühimik. Esialgu
domineerisid Jakobsoni suunda toetanud inimesed, kuid teatud mõju jäi ka
Hurdale, kes küll enam Eestisse tagasi ei pöördunud.

1881. aastal võimule saanud keiser Aleksander III osutus karmikäeliseks vene
rahvusluse soosijaks, kes püüdis ka seni Balti erikorda nautinud Balti
provintside elukorralduse samastada Sise-Venemaa provintside omaga. Esialgu
olidki venestusmeetmed ennekõike administratiivsed: ametikeeleks muudeti saksa
keele asemel vene keel, kindralkubernerideks määrati ainult venelasi, kohtu- ja
politseikorraldus muudeti samaks Venemaa sisekubermangudega ning täies ulatuses
kehtestati ka Venemaa linnaseadus. Oluliselt kärbiti ka rüütelkondade
osatähtsust, kuid neile jäi siiski ka jätkuvalt oluline roll provintside
sisepoliitikas. 1880. aastate lõpust hakkas venestuspoliitika üha valusamalt
tabama ka provintside põlisrahvaid. Rahvuslikke organisatsioone suleti või
muudeti venemeelseteks. Ka eesti rahvuslaste suur unistus, Eesti Aleksandrikool,
avati 1888. aastal venekeelsena. Selleks ajaks oli kogu algkoolivõrk samuti
venekeelseks muudetud, saksa või eesti keeles võis õpetada ainult usuõpetust ja
emakeelt. Samuti venestati kohanimesid, näiteks sai Tartu ametlikuks nimeks
Jurjev (vene keeles Derpti asemel Jurjev ja saksa keeles Dorpati asemel Jurjew).
Ka Tartu ülikoolis muudeti õppetöö 1893. aastaks täielikult venekeelseks, mitmed
tunnustatud saksa ja baltisaksa õpetlased lahkusid Saksamaale.

Eesti rahvuslikku liikumist olid juba enne venestuse algust tabanud mõningad
tagasilöögid, peamiseks põhjuseks olid omavahelised vastuolud. Kuid alates 1880.
aastate lõpust sattus see tõsisesse kriisi, kui venestuse tingimustes asuti
rahvuslikku organisatsioone sulgema ja saksa keele kasutamisvõimaluste kõrval
tunduvalt ka eesti keele oma piirati. Paljud rahvuslased pettusid ürituses,
mõnest said venestuse pooldajad (näiteks Jakob Kõrv), teistest nihilistid (Ado
Grenzstein). Venestusmeelsus eestlaste seas siiski eriti laialt ei levinud ning
pigem hakati rohkem tähelepanu pöörama majandusele ning asjaajamisele
vallavalitsustes, mis olid endiselt eestlaste käes, ka tegelikuks töökeeleks jäi
seal eesti keel. Venestusaeg pakkus eestlastele ka teatud määral paremaid
võimalusi eneseteostuseks, sest baltisaksa eriõigusi oli tunduvalt kärbitud. Nii
said nad näiteks saada valitud linnavolikogudesse ja koguni proovida
linnavalitsust enda kätte võtta. See õnnestus esimesena Valgas, kus see toimus
koostöös lätlastega, Tallinnas tehti seda koostöös venelastega.

1896. aastal sai Tartus Eesti Postimehe peatoimetajaks Jaan Tõnisson, kellel oli
Lõuna-Eesti juhtivate rahvuslike tegelaste Villem Reimani, Oskar Kallase ja Karl
Koppeli tugev toetus. Noore ja innuka rahvuslasena asus ta propageerima eesti
keele avalikku kasutamist ja keskendus oma lehes eestlaste rahvuslikele ja
majanduslikele probleemidele. Samuti propageeris ta ühistegevust ja
vabatahtlikke ühinguid, eriti karskusseltse, millest riigipoolse surve
tingimustes said ühed peamised rahvusliku liikumise keskused. Veidi pärast
Tõnissoni aktiivse tegevuse algust Tartus alustas Tallinnas tegutsemist
Konstantin Päts, kes asutas ajalehe Teataja, mis keskendus erinevalt Postimehest
rohkem majanduslikele probleemidele, mis Põhja-Eestis olid ka olulisemad, kuna
sealne talude päriseksostmise protsess oli aeglasem ja ka linnaelanikkond,
sealhulgas töölised, omasid tunduvalt suuremat osakaalu. 1903. aastal hakkas
Tartus ilmuma ka Peeter Speegi ajaleht Uudised, mis oli Teatajast veel
radikaalsem ja toetas sotsiaaldemokraatiat. 20. sajandi alguses kujunesidki
välja esimesed eestlaste poliitilised rühmitused, lisaks sotsialistidele oli
oluline roll Tõnissoni mõõdukatel ja Pätsi ümber koondunud radikaalsetel
liberaalidel.

Venemaa sisepoliitilist ja majanduslikku õhkkonda pingestas tema kaotus
Jaapanile Vene-Jaapani sõjas (1904–1905). Seetõttu toimus Peterburis 1905. aasta
9. jaanuaril demonstratsioon, mis lõppes rahvahulga tulistamisega (verine
pühapäev). 12.–24. jaanuaril 1905 toimusid Eestis sellest mõjustatud
solidaarsusstreigid. Streikis umbes 12 000 inimest tööstuslinnades Tallinnas,
Narvas ja Tartus. Ka maal levisid rahutused, mis enamasti ei viinud küll otseste
vastuhakkudeni. Küll aga kirjutati mitmel pool valitsusele palvekirju, mis
taotlesid lihtrahva olukorra parandamist.

Olukord radikaliseerus 1905. aasta 16. oktoobri järel, mil sõdurid avasid
Tallinnas toimunud meeleavalduse pihta tule ja hukkus ligi 100 inimest. Olukorda
leevendas mõnevõrra Nikolai II poolt päev hiljem välja antud Oktoobrimanifest,
mis lubas inimestele põhilisi kodanikuvabadusi, sealhulgas sõna- ja koosolekute
pidamise vabadusi. Muuhulgas anti luba rajada ka poliitilisi parteisid. Eestis
rajati kaks ametlikku eestlaste erakonda: Peeter Speegi seltskonna poolt juhitud
Eesti Sotsiaaldemokraatlik Ühisus, mis illegaalselt tegutses juba varem, ja
Tõnissoni Eesti Edumeelne Rahvaerakond. Lisaks tegutsesid Eestis veel mitmete
üle-Venemaaliste parteide kohalikud harud, baltisakslaste parteid, illegaalsed
enamlaste ja esseeride parteid ning ametlikult organiseerumata poliitilised
rühmitused.

1905. aasta oktoobris-novembris loodi pärast Nikolai II poolt välja antud 17.
oktoobri manifesti Eestis esimesed legaalsed parteid.

Konservatiivsed mõõdukad liberaalid, eesotsas Jaan Tõnissoniga asutasid Tartus
Eesti Rahvameelse Eduerakonna, mis üldriiklikes küsimustes võttis omaks Vene
kadettide programmi konstitutsioonilise monarhiaga demokraatliku riigikorra
kehtestamise ja Ülevenemaalise Asutava Kogu kokkukutsumise nõudega. Mõõdukad
rõhutasid oma tegevuse legaalset, seaduslikku iseloomu, seda, et võideldakse
“ainult õiguse ja seaduse abinõudega”. ERE häälekandja oli ajaleht Postimees.

Vasakpoolsedsotsiaaldemokraadid-föderalistid, eesotsas Peeter Speekiga asutasid
põhiolemuselt marksistliku programmiga Eesti Sotsiaaldemokraatliku Tööliste
Ühisusee. 1905. aasta kevadel avaldas sotsiaaldemokraatide-föderalistide juht
Peeter Speek esmakordselt nõudmise Vene keisririigi föderaliseerimise ja Eestile
autonoomse osariigi staatuse andmise kohta. ESTÜ häälekandja oli ajaleht
Uudised.

Tsentralistlikku Venemaa Sotsiaaldemokraatlikku Töölisparteisse kuuluvad
sotsiaaldemokraadid hakkasid tegutsema avalikult.

Novembri lõpul valiti ka Tallinna Tööliste Saadikute Nõukogu, mille esimees oli
Nikolai Janson.

Sisuliselt olid peaaegu kõik Eestis loodud parteid ja liikumised Venemaa
keisririigi valitsusega opositsioonis, nõudsid demokraatiat ja kodanikuõigusi,
venestamise lõpetamist, rahvuslikku enesemääramisõigust, autonoomiat ja
kohalikku omavalitsust.

Novembris toimus Tartus Eesti rahvaasemike koosolek, kus mõõdukad ja radikaalid
omavahel selgelt tülli läksid, mistõttu peeti kaks koosolekut: Tõnissoni
pooldavad mõõdukamad jõud pidasid “Bürgermusses” (baltisakslaste seltsimajas)
koosoleku, radikaalid aga Tartu Ülikoolis aulakoosoleku. Mõõdukad arvasid, et
edasisi rahvuslikke eesmärke ja kodanikuvabaduste suurendamist peaks saavutama
legaalsete poliitiliste vahendite teel ja seadsid eesmärgiks konstitutsioonilise
monarhia, samas kui radikaalid nõudsid tsaari kukutamist ja vabariigi
väljakuulutamist. Nad esitasid ka üleskutse üleüldiseks kodanikuallumatuseks
ning mõned panid ette hakata ka mõisaid rüüstama. Mitmetes valdades võetigi võim
üle ja kohati kuulutati välja lokaalseid "vabariike", paaris vallas hakati
koguni Eesti Vabariigi põhiseadust välja töötama.

10. detsembril 1905 kuulutati Tallinnas ja Harjumaal välja sõjaseisukord, kuid
sellest hoolimata toimus 12.–20. detsembril peamiselt Põhja-Eestis ligi 120
mõisa rüüstamine, mille käigus tapeti ka üks mõisnik. Velise ja Kabala vallas
toimusid relvastatud kokkupõrked sõjaväeosadega. 26. detsembril kuulutati välja
sõjaseisukord Rakvere, Paide ja Haapsalu piirkonnas. Detsembrist 1905 kuni
veebruarini 1906 läbiviidud karistussalkade operatsioonide käigus lasti maha
ligi 300 inimest ja 600 said ihunuhtlust, paljud saadeti ka asumisele. Mitmed
Eesti poliitikud (näiteks Konstantin Päts, Mihkel Martna, Jaan Teemant) mõisteti
ka tagaselja surma, kuid päästsid end välismaale põgenemisega.

Pärast 1905. aastat kaotati Venemaal taas mitmed isikuvabadused ja ka
venestamise surve teatud määral taastus. Siiski jäid mõned revolutsiooniajal
saadud vabadused püsima, sealhulgas ka luba luua eestikeelseid erakoole. Samuti
tegutsesid aktiivselt mitmesugused eesti haridus-, kultuuri- ja majandusseltsid.
Läbi nende aeti teatud määral ka rahvuspoliitikat, kuigi see oli tihti
raskendatud. Venemaa keisririigi Riigiduumas oli ka eestlaste valitud saadikuid
I Riigiduuma (1906) koosseisus Jaan Tõnisson, Oskar Rütli ja August Lubbi, Karl
Hellat ning Pavel Paptšinski), kes esialgu suures poliitikas aktiivselt püüdsid
kaasa lüüa, kuid pettusid Duuma jõuetuses peagi. Hiljem, seoses valimisseaduse
muutmisega, langes eestlaste arv Duumas vaid kahe-kolmeni: II Riigiduumas (1907)
olid Anton Jürgenstein, Mart Murten, Kaarel Parts, Tõnis Jürine ja Paul/Pavel
Pärn; III Riigiduumas (1907–1912) Aleksander Terras; IV Riigiduumas (1912–1917)
Juhan Oras ja Jaan Raamot.

Riigiduumas aga olid esindatud Balti kubermangude aadelkonnad ja sakslased: III
Riigiduumas Otto Benecke, Oskar Brackman, Alfred von Schilling, Martin
Schultzenberg; IV Riigiduumas Oskar Brasche, Karl von Brevern, Otto von
Engelhardt.

Vahetult enne Esimest maailmasõda rajati Tallinnasse mitmeid suuri
tööstusettevõtteid: Bekkeri laevatehas, Vene-Balti laevaehitustehas (1912),
Balti Puuvillavabrik, Bekkeri laevatehas ja Noblessneri laevatehas, Fr. Wiegandi
masinatehas, Fr. Krulli metallitehas. Samuti ehitati grandioosset
kindlustustesüsteemi Imperaator Peeter Suure Merekindlus, mis ulatus Lääne-Eesti
saarestikust Kroonlinna ja Soome edelaosas asuva Turuni, kuid mida enne sõja
algust valmis ei jõutudki.

1914. aastal puhkenud Esimene maailmasõda Eestit esialgu otseselt ei puudutanud.
Siiski mobiliseeriti Venemaa armeesse kümneid tuhandeid eestlasi, kogu sõja
jooksul umbes 100 000. 1915. aastal jõudsid sakslased aga juba Riia alla ning
Eestist sai Vene vägede jaoks oluline tagalaala. Seetõttu toodi maale palju
vägesid; viimastel oli oluline roll 1917. aasta revolutsioonides.

1917. aastal, pärast Veebruarirevolutsiooni, alustas Saksamaa uut pealetungi
idarindel ja sama aasta sügisel vallutasid sakslased ka Lääne-Eesti saared.
1918. aasta veebruaris alustasid sakslased uut pealetungi ning okupeerisid
märtsi alguseks kogu Eesti territooriumi.

1917. aasta veebruaris (uue kalendri järgi märtsis) alanud
Veebruarirevolutsiooniga kukutati Venemaal monarhia ning võimule tuli Venemaa
Ajutine Valitsus. Eesti rahvuslikud poliitikud suutsid olukorda ära kasutada
ning sama aasta aprillis võideldi pärast Eestlaste massidemonstratsiooni
Petrogradis Eestile välja rahvuslik autonoomia. Ajutise Valitsuse otsusega
ühendati Eestimaa kubermanguga ka Liivimaa kubermangu eesti elanikkonnaga ala
ning saadi ka luba eesti rahvusväeosade loomiseks. Viimast lubas Ajutine
Valitsus seetõttu, et Venemaa jätkas Esimeses maailmasõjas osalemist ja rinne
oli jõudnud Eesti piirideni. Ametisse nimetati ka Eestimaa kubermangukomissar,
kelleks sai eestlane Jaan Poska. Samuti moodustati esimene eesti
seisusepiirideta esindusorgan, Eestimaa Kubermangu Ajutine Maanõukogu ehk Eesti
Maapäev.

1917. aasta septembris alustasid sakslased idarindel pealetungi, mille käigus
vallutati ka Hiiumaa, Saaremaa ja Muhumaa. Kaitselahingutes osalesid Venemaa
poolel ka Eesti rahvusväeosade 1. Eesti jalaväepolk.

Seejärel destabiliseerusid olud Venemaal kiiresti ning Petrogradis toimus
oktoobripööre (mis toimus uue kalendri järgi novembris), millega haarasid võimu
bolševikud. Eestis võttis võimu üle kohalikest bolševikest, ESDTP menševikest ja
Eesti esseeridest koosnev Eestimaa Nõukogude Täitevkomitee Viktor Kingissepa
juhtimisel, kubermangukomissar Jaan Poska oli sunnitud tagasi astuma. Peagi
selgus, et enamlased liiguvad diktatuuri ja Venemaaga taasühinemise suunas ega
kavatse Eesti saavutatud autonoomiat austada.

Seetõttu kuulutas Eesti Maapäev end 1917. aasta 28. novembril (vkj 15.
novembril) kõrgeimaks võimuks Eesti territooriumil. Seda on mõnikord peetud ka
Eesti omariikluse alguseks. Reaalset mõju otsusel siiski polnud, sest
kommunistid ajasid Maapäeva pärast selle otsuse tegemist laiali. Maavalitsuse
juht Konstantin Päts oli kuu aega vangis; sõjaväelane, brigaadiülem Aleksander
Tõnisson etapeeriti Peterburi vanglasse ja mõisteti isegi surma, kuid pääses
tänu Brest-Litovski rahulepingule. Jaan Tõnisson saadeti aga pärast
enamlastevastase meeleavaldamise organiseerimist maalt välja. Eesti rahvuslikud
poliitikud pidid edaspidi tegutsema illegaalselt, peamiseks organiks oli
Maapäeva Vanematekogu, kuhu kuulusid tähtsamad rahvuslikult meelestatud
poliitikud.

1917. aasta lõpus asusid aktiivselt tegutsema ka Eesti- ja Liivimaa rüütelkonna
juhid, soovides moodustada Eesti- Läti- ja Kuramaast Saksamaaga
personaalunioonis Balti hertsogiriigi. Rüütelkondade esindajad leidsid, et kuna
Eestimaa esindaja rüütelkonnaga sõlmitud 1721. aasta Uusikaupunki rahulepingu
tingimusi on rikutud, võivad nad Venemaa võimu alt legitiimselt lahkuda, ning
esitasid palve Saksamaa keisrile, et see võtaks Balti kubermangud enda kaitse
alla. Eestimaal aga revolutsiooniliselt meelestatud sõjaväelaste toel reaalset
võimu omavad bolševikud kuulutasid nad Nõukogude võimu vastase tegevuse eest
lindpriideks ning küüditasid suure osa meessoost baltisakslasi Petrogradi
vanglasse ja Siberisse asumisele.

1918. aasta veebruaris alustasid Saksa väed idarindel uut pealetungi, mille
käigus nad peagi vallutasid ka Eesti alad. Sellistes oludes otsustasid eesti
poliitikud 19. veebruaril luua kolmeliikmelise Eestimaa Päästmise Komitee
(Päästekomitee), mille liikmeteks olid Konstantin Päts, Jüri Vilms ja Konstantin
Konik. Komitee kätte anti kõrgeim võim kuni olude normaliseerumiseni.
Võimudevahetust ära kasutades otsustati välja kuulutada ka Eesti iseseisvus ja
deklareerida oma neutraalsust käimasolevas Saksamaa ja enamlaste sõjas.

Esmakordselt loeti iseseisvusmanifest avalikult ette 23. veebruaril Pärnus,
seejärel ka mitmetes teistes asulates. 24. veebruaril võtsid eesti rahvuslased
võimu üle Tallinnas ja moodustasid Ajutise Valitsuse, mille juhiks sai
Konstantin Päts. 25. veebruaril hõivasid linna aga Saksa väed ning Eesti
riigivõim ei saanud seetõttu reaalset valitsemist teostama hakata. Mitmed eesti
poliitikud vangistati, teised läksid põranda alla või põgenesid välismaale.
Viimastest moodustus Eesti Vabariigi esimene välisesindus, mis hakkas taotlema
riigi tunnustamist Antandi poolt. 1918. aasta jooksul õnnestuski saavutada
Suurbritannia, Prantsusmaa ja Itaalia de facto tunnustus Eestile, täpsemalt
tunnustati seadusliku võimuna Eesti Maapäeva.

Esimese maailmasõja aegne Saksa okupatsioon oli Lääne-Eesti saartel alanud juba
1917. aasta sügisel, veel enne oktoobripööret. 1918. aasta veebruaris vallutasid
sakslased ka Eesti mandriala ning kehtestasid seal sõjaväelise valitsuse. Eesti
iseseisvusest ei tahetud midagi kuulda, paljud Eesti poliitikud, ka valitsusjuht
Päts, vangistati, mitmed pagesid välismaale. Tõenäoliselt sakslaste ohvrina
hukkus Soomes Jüri Vilms. Saksa võim püüdis tugineda nii baltisakslastele kui ka
kohalikele rahvastele, eelistades siiski esimesi.

Saksa okupatsiooni ajal taastati baltisaksa aadlike privileegid ja valdused ning
püüti luua ka Saksa keisririigiga personaalunioonis olevat Balti hertsogiriiki.
Lisaks muudeti Tartu Ülikool 1918. aasta sügisel uuesti saksakeelseks. Kuni
sügiseni ei pidanud Saksamaa Baltikumi siiski endale kuuluvaks ja seetõttu ei
edenenud kuigivõrd ka Balti Hertsogiriigi idee. Alles alates septembrist hakati
sellega tõsisemalt tegelema ja novembri alguses asus ametisse ka Balti
hertsogiriigi regentnõukogu, riigipeaks pidi saama Mecklenburgi hertsog Adolf
Friedrich. Kuid Saksamaa kaotas siiski enne sõja, kui riigi tegeliku loomiseni
jõuti, ka Saksa tsiviilvalitsust ei seatud kunagi ametisse. 11. novembril
loovutasid saksa sõjaväelased Tallinnas võimu Eesti Ajutisele Valitsusele ja
lahkusid maalt järgmise kuu jooksul.

Eesti Vabadussõda algas 28. novembril, mil Punaarmee ründas Narvat, mis
eestlaste poolt ümberpiiramisohu tõttu kaks päeva hiljem maha jäeti. Seejärel
tungisid Punaarmee üksused nii Narva kui ka Pihkva poolt laial rindel Eestisse.
Et Eesti Ajutine Valitsus oli vaevalt ametisse astunud ja sõjaväe loomine oli
alles algusjärgus, ei suutnud eestlased tükk aega korralikku vastupanu
organiseerida. 1919. aasta jaanuariks olid punaväed vallutanud umbes pool
Mandri-Eestist ja asusid Tallinnast vaid 35 kilomeetri kaugusel.

Nõukogude vägede poolt okupeeritud Eesti alal asus tegutsema Eesti Töörahva
Kommuun, mis paiknes Narvas. Eesti Töörahva Kommuuni Nõukogu juhiks oli Jaan
Anvelt. Kommuuni poliitika jätkas enamlaste varasemat poliitikat, millega
kaasnes senisest ägedam terror, maha lasti mitmeid eesti rahvuslasi ja avaliku
elu tegelasi, sealjuures esimene eesti õigeusu piiskop Platon. Eesti Töörahva
Kommuun polnud tegelikult iseseisev poliitiline moodustis, sest sõltus
täielikult Punaarmeest ja Moskvast tulevatest käskudest, kuid oli vajalik,
loomaks illusiooni Eestis toimuvast kodusõjast. Kui punaväed Eesti
territooriumilt taganema sunniti, jätkas kommuun tegevust Ingerimaal. See
saadeti laiali 1919. aasta augustis, kui oli selge, et Punaarmee ei suuda Eestit
vallutada ja toimusid esimesed katsed sõlmida rahu.

1919. aasta jaanuariks oli Eesti vägede olukord tunduvalt paranenud, maale olid
jõudnud välisriikide (peamiselt Soome, Rootsi ja Taani) vabatahtlikud ning Eesti
vetes tegutses Suurbritannia laevastik. Sõjaväe ülemjuhataja Johan Laidoner
andis 7. jaanuaril käsu vastupealetungiks, mis osutus edukaks. Juba 14.
jaanuaril vabastasid Eesti väed Tartu, 18. jaanuaril Narva ja veebruari lõpuks
oli Punaarmee Eesti territooriumilt välja paisatud. Eesti vabastamisel oli
ilmselt kõige otsustavama tähtsusega ohvriterohke Paju lahing, kus Julius
Kuperjanovi juhitud eesti ja Hans Kalmu poolt juhitud soome vabatahtlikud
võitsid Punaarmee eliitüksust, läti punaseid kütte.

Märtsiks olid lahingud kandunud Venemaa ja Läti territooriumile, kuid siis
püüdis Punaarmee eestlaste kaitset murda ning alustas kahekuulist
rünnakuseeriat. Ehkki lõunarindel saavutas see ka teatavat edu, vallutades
ajutiselt Petseri, lõppes kogu aktsioon Punaarmeele siiski läbikukkumisega. Mais
alustasid eestlased vastupealetungi ja vallutasid kuu lõpus Pihkva. Seejärel
olukord idarindel stabiliseerus, suuresti ka seetõttu, et aktiivset
kommunistidevastast lahingutegevust alustas Vene valgete Põhjakorpus, hilisem
Loodearmee. Aprillis toimus ka Saaremaa mäss, kus kommunistliku propaganda mõjul
alustasid valitsusevastast mässu Saaremaal mobiliseeritud. See suruti siiski
kiiresti maha.

Sama aasta juunis puhkes aga Landeswehri sõda, sest Saksa kindral Rüdiger von
der Goltz oli riigi- ja baltisaksa vägedega kukutanud Läti seadusliku valitsuse
ning okupeerinud enamiku Lätist, ainult maa põhjaosa oli eestlaste ja idaosa
kommunistide käes. Goltz nõudis, et eestlased lahkuksid Läti territooriumilt ja
tema väed alustasid Eesti-vastaseid aktsioone. Laidoner pidas lahkumist
Põhja-Lätist võimatuks ning Landeswehri Eesti julgeolekule ohtlikuks. Nii puhkes
relvakonflikt, mis kulmineerus Võnnu lahinguga 23. juunil, mille Eesti väed
võitsid. Eesti soomusrongid jõudsid seejärel peagi Riiani; Goltzi vägedel tuli
sealt taanduda ja Kārlis Ulmanise valitsus sai võimule naasta.

Järgnevalt toimusid lahingud enamasti Venemaa pinnal. Oktoobris toetasid Eesti
väed Loodearmee suurpealetungi Petrogradile, mis siiski ebaõnnestus. Samal ajal
aitasid Eesti väed likvideerida ka Pavel Bermondt-Avalovi katse Läti valitsust
kukutada. Novembris pidid Eesti väed aga Loodearmee kokkuvarisemise tõttu
kaitsesse tõmbuma. Detsembris toimusidki ägedad lahingud, eriti Narva all, kuid
Eesti kaitse pidas vastu. Juba augustis alanud puhutised rahuläbirääkimised said
õige hoo novembri lõpust ning 1920. aasta 3. jaanuaril kell 10.30 otsene
sõjategevus lõpetati. Ametlikult lõppes Vabadussõda aga alles kuu aega hiljem,
Tartu rahu sõlmimisega 2. veebruaril 1920.

1920. aastal, mil rahu oli sõlmitud, võis Eestis hakata omariiklust
ulatuslikumalt välja ehitama. Samal aastal võeti Asutava Kogu poolt ilma
rahvahääletuseta vastu esimene korraline põhiseadus, millega loodi ka
ühekojaline Riigikogu ning kehtestus väga parlamentaarne valitsussüsteem, kus
valitsusjuhi ja riigipea kohused olid ühendatud ja neid täitis riigivanem.
Üldiselt oli selline süsteem küllaltki ebastabiilne, tulenevalt valimisseadusest
sai parlamenti korraga suur hulk erakondi ja koalitsiooni oli keerukas
moodustada. Valitsused vahetusid kiiresti ja vähesed neist pidasid vastu rohkem
kui aasta. Samas olid riigivanemateks siiski küllaltki piiratud hulk inimesi
erakondade eliidi seast; neist ajaliselt oli kõige kauem ametis Konstantin Päts;
kõige pikem järjestikune ametiaeg (1925–1927, peaaegu 2 aastat) oli enne 1934.
aastat aga Jaan Teemantil. Täidesaatva võimu nõrkuse ning kiire valitsuste
vahetumise tõttu hakati kehtivat põhiseadust peagi kritiseerima ja juba 1920.
aastate lõpus oli tõsiselt päevakorral selle muutmine. Esimese põhiseadusega
tagatud demokraatlikke vabadusi kitsendas mõnevõrra kaitseseisukord, mis kehtis
1918–1920, 1924–1926 ja 1933 kogu riigi maa-alal ning pidevalt pealinnas,
piiriäärsetel aladel ja laiarööpmelistel raudteedel.

Lisaks põhiseadusele oli teine olulise tähtsusega seadus, mille Asutav Kogu juba
Vabadussõja ajal vastu võttis, oli maaseadus ehk maareform, millega riigistati
valdav osa mõisavaldustest. Enamasti jäi endistele omanikele mõisasüda, kuid
põllumaad jagati talude vahel laiali. Uued moodustatud talud kas müüdi
asuniketaludena enamasti pikaajalise laenutähtajaga või jagati Vabadussõjast
osavõtnutele. Ühtlasi kaotati ka seisused, mis tähendas rüütelkondade ning
teiste seisuslike korporatsioonide eksistentsi lõppu Eestis. Esimese uuel alusel
moodustatud asutatud kutsealase omavalitsusena asutati Advokatuur, hiljem
Kaubandus-Tööstuskoda ja Põllutöökoda. 1925. aastal asutati vähemusrahvuste
(saksa ja juudi) kultuuromavalitsused.

Majanduslikult oli riigi seis esialgu vilets, kuid abi saadi mitmetelt
lääneriikidelt. Lootus majanduslikule koostööle Nõukogude Liiduga nurjus ning
1923. aastal puhkes majanduskriis, mis andis võimaluse teha edukamat
propagandatööd Nõukogude Liidu poolt toetatavatel kommunistidel. Viimased
püüdsid 1924. aasta 1. detsembril koguni riigipööret korraldada, ent see kukkus
läbi. Selleks ajaks oli Eesti positsioon ka välispoliitilisel areenil
kindlustunud, sest 1922. aastaks olid riiki ametlikult (de iure) tunnustanud
olulisemad lääneriigid, sealhulgas Suurbritannia, Prantsusmaa ja USA, ning Eesti
võeti Rahvasteliidu liikmeks. Peagi paranes ka majanduslik olukord, Eesti muutus
oluliseks toiduainete Lääne-Euroopasse eksportijaks.

1929. aastal algas aga ülemaailmne majanduskriis, mis tabas peagi ka Eestit.
Seetõttu muutus poliitiline elu veelgi ebastabiilsemaks, tekkis paremäärmuslik
Eesti Vabadussõjalaste Keskliit, mis kritiseeris häälekalt kogu senist
poliitilist süsteemi ning nõudis presidentaalse riigikorra kehtestamist. 1933.
aasta augustis kehtestas valitsus järjekordselt kuni sama aasta oktoobrini
kehtinud üleriigilise kaitseseisukorra ning sulges vabadussõjalaste liikumise
koos teiste poolsõjaväeliste organisatsioonidega. Sellest hoolimata võeti
sügisel rahvahääletusel vastu uus vabadussõjalaste esitatud põhiseadus, mida
vahetult enne referendumit asusid toetama ka Pätsi juhitud Põllumeestekogud ning
mis andis riigipeale väga laiad volitused. Vabadussõjalaste uus organisatsioon
Eesti Vabadussõjalaste Liit sai 1934. aasta jaanuaris toimunud kohalike
omavalitsuste valimistel 14,88% volikogude kohtadest, linnades toetas neid aga
umbes 60% hääletanutest. Seejärel algas äärmiselt äge valimiskampaania Riigikogu
ja laiade volitustega riigivanema valimisteks, mille peamisteks soosikuteks
tõusid vabadussõjalaste kandidaat Andres Larka, Asunike Koondise Johan Laidoner
ning Põllumeestekogude Konstantin Päts. Riigivanema kandidatuuri jaoks koguti ka
toetushääli ning neid oli 1934. aasta märtsiks enim kogunud Larka.

Kuid 12. märtsil 1934, veidi enne toimuma pidanud riigivanema valimisi,
kehtestas riigivanem Päts taas üleriigilise kaitseseisukorra, mida ta põhjendas
vabadussõjalaste diktatuuri ohuga. Esialgu suleti Vabadussõjalaste Liit, kuid
hiljem peatati kõigi poliitiliste organisatsioonide tegevus. Alates 1934. aasta
sügisest ei kutsutud enam kokku ka 1932. aastal valitud V Riigikogu, mis viidi
nn vaikivasse olekusse. Algselt 6 kuud kehtima pidanud, kuid seejärel kuni 1940.
aastani kaitseseisukorrale tuginedes kitsendati ka mitmeid kodanikuvabadusi,
näiteks kehtestati valitsuse kontroll trükisõna ja olulisemate organisatsioonide
(kiriku, noorsooühingute ja ametiühingute) üle. Uusi valimisi ei korraldatud,
ametisse jäi 1933. aastast riigivanemaks olnud Päts ning tema juhitav
üleminekuvalitsus. Valitsuse vastased hakkasid tekkinud autoritaarset riigikorda
nimetama Vaikivaks ajastuks.

Järgnevate aastate jooksul kujundas valitsus välja kutsealaste ja kohalike
omavalitsuste struktuuri ja 1937. aastal võttis Rahvuskogu rahvahääletuse alusel
vastu uue põhiseaduse, mille alusel nimetati Riigivanem Vabariigi Presidendiks
ja muudeti Riigikogu kahekojaliseks (Riigivolikoguks ja Riiginõukoguks), uues
põhiseaduses rõhutati ka kutsealaste omavalitsuste tähtsust riigielu
korraldamisel. Esimeseks presidendiks valiti Konstantin Päts, kes kuulutas
esimese seadusena välja amnestia poliitilistele vangidele. Ent jätkuvalt jäi
kehtima kaitseseisukord ja sellega rakendatavad piirangud ning poliitilisi
erakondi moodustada ei lubatud; seetõttu autoritaarne riigikord tegelikult
jätkus.

Eesti välispoliitika esimeseks eesmärgiks oli saavutada riigi tunnustamine
teiste Euroopa riikide poolt. 1918. aasta suvel tunnustasidki Eesti iseseisvust
de facto Suurbritannia, Prantsusmaa ja Itaalia, et oma vastase Saksamaa
positsioone nõrgendada. Kuid kuni 1920. aastani ei andnud Eestile ametlikku
tunnustust (de iure) ükski riik. Alles Tartu rahuga pidi Nõukogude Venemaa Eesti
iseseisvust ametlikult tunnustama, kuid lääneriigid ei kiirustanud seda tegema,
sest seal loodeti endiselt, et õnnestub Vene valgete abiga taastada ühtne
Venemaa selle vanades piirides. Alles 1922. aastast hakkasid need seisukohad
muutuma ja nii tunnustasid Eestit ühe aasta sees nii Suurbritannia, Prantsusmaa,
Itaalia kui ka Ameerika Ühendriigid. Eesti võeti ka Rahvasteliidu liikmeks.

Seejärel püüti Ida-Euroopas luua Balti liitu, mis oleks pidanud tagama uutele
riikidele julgeoleku suurriikide Saksamaa ja Venemaa vahel. Suurest Balti
koostööst ei saanud siiski asja, sest ilmnesid mitmed riikidevahelised
vastuolud, millest teravaim oli Poola-Leedu tüli Vilniuse pärast. Seetõttu loodi
1923. aastal vaid Eesti ja Läti sõjaline liit. Soome ei soovinud Eestiga küll
otsesesse liitu astuda, kuid omavaheline läbikäimine oli siiski 1920. aastatel
väga tihe. Head suhted olid Eestil ka Rootsiga, kuningas Gustav V külastas 1929.
aastal ka Eestit.

Mure julgeoleku pärast muutus olulisemaks taas alates 1933. aastast, kui
Saksamaal tõusis võimule Adolf Hitler ja Nõukogude Liit hakkas samuti üha
agressiivsemat välispoliitikat ajama. 1934. aastal moodustasid Eesti, Läti ja
Leedu Balti Liidu (ka Balti Antant), kuid see ei olnud sõjaline ning ka
poliitilise ühendusena jäi see suhteliselt lõdvaks ja mõjutuks. 1937. valiti
Eesti-sõbraliku Pehr Evind Svinhufvudi asemele Soome presidendiks Kyösti Kallio
ja ka Rootsiga jahenesid suhted märgatavalt. Samal ajal kasvasid Ida-Euroopas
pidevalt Saksamaa ja Nõukogude Liidu ambitsioonid ja Eesti jäi 1930. aastate
lõpuks välispoliitilisse isolatsiooni. Sarnaselt teiste Balti riikidega otsustas
Eesti loota neutraliteedipoliitikale.

1918. aasta sügisel võeti vastu Ajutise Valitsuse määrus, mille kohaselt
tunnistati õppekeeleks õpilaste emakeel ning 1. oktoobrist 1919 kehtestati
üldine 4-aastane koolikohustus 9–14-aastastele lastele. 1930. aastast kehtestati
6-klassiline koolikohustus. 1937. aasta koolireformiga seadustati kaks
paralleelset teed algkoolist gümnaasiumini. Esimesel juhul läbis õpilane
6-klassilise algkooli, millele järgnes 3-klassiline reaalkool ja 3-klassiline
gümnaasium. Teisel juhul läbis õpilane esmalt 4-klassilise algkooli, siis
5-klassilise progümnaasiumi ja 3-klassilise gümnaasiumi.

Esimeseks oluliseks sündmuseks oli eestikeelse Tartu Ülikooli (rahvusülikooli)
avamine 1. detsembril 1919. Suures osas tänu Soome ja Rootsi professoritele
ehitati üles tugev rahvusülikool, mis umbes kümme aastat pärast selle avamist
muutus ka reaalselt eestikeelset kõrgharidust andvaks. 1938. aastal asutati
Eesti Teaduste Akadeemia.

1928. aastal etendus esimeseks arvestatavaks eesti ooperiks loetav Evald Aava
"Vikerlased".

1925. aastal loodi kultuuritegevust toetav Eesti Kultuurkapital. Edasi toimusid
üldlaulupeod ja hakati korraldama Eesti Mänge. Esile kerkis suur hulk haritlasi,
kellest valdav osa jõudis küpsesse loomeikka 1930. aastatel. 1935. aastat
tähistati Raamatuaastana, seejärel anti välja riiklikke Riigivanema ja Vabariigi
Presidendi kirjandusauhindu. Vahest kõige tuntumaks kirjanikuks sai A. H.
Tammsaare.

Eestlased olid tulemuslikud ka spordis. Väga edukad olid 1936. aasta
suveolümpiamängud Berliinis.

Vabadussõja järel oli Eesti majandus küllaltki halvas seisus, sest endisaegsed
tööstusettevõtted olid laostunud või ei sobinud väikeriigi majandusstruktuuri,
samuti oli Vabadussõja jooksul tekkinud küllaltki suur välisvõlg. Soome,
Suurbritannia ja teiste riikide käest saadi siiski välisabi ning 1920. aastate
keskpaigaks oli majandus peamiselt Otto Strandmani juhtimisel edukalt ümber
korraldatud. 1928. aastal võeti seniste markade asemel kasutusele stabiilsem
rahaühik Eesti kroon.

1929. aastal alanud ülemaailmne majanduskriis jõudis Eestisse 1930. aastal.
Peagi põimus majanduslangus poliitilise kriisiga, mis lõppes autoritaarse
riigikorra kehtestamisega 1934. aastal. 1930. aastate teine pool oli Eesti
majandusele taas edukas, peamisteks väljaveokaupadeks olid
põllumajandussaadused; kaubanduspartneriteks aga Soome, Prantsusmaa, Saksamaa ja
Suurbritannia.

23. augustil 1939 sõlmisid Saksamaa ja Nõukogude Liit vastastikuse
mittekallaletungi lepingu ehk Molotovi-Ribbentropi pakti, mille salajases
lisaprotokollis jagati omavahel ära Ida-Euroopa, Eesti läks NSV Liidu
mõjusfääri. Peagi puhkenud Teises maailmasõjas esineski NSV Liit Saksamaa
liitlasena ning tungis Poolale ida poolt kallale. Koos teiste Balti riikidega
kuulutas Eesti end sõjas neutraalseks. Nõukogude Liit leidis siiski ettekäände
Eesti survestamiseks, sest 18. septembril põgenes Tallinna sadamast seal
interneeritud Poola allveelaev Orzeł. Väites, et Eesti ei suuda oma neutraalsust
tagada, nõudis Nõukogude Liit 24. septembril sõjaliste baaside lubamist Eesti
territooriumile. Et tugevaid liitlasi polnud kusagilt leida, oli Eesti sunnitud
nõudmised vastu võtma ja 28. septembril sõlmitigi Moskvas Eesti Vabariigi ja NSV
Liidu vaheline vastastikuse abistamise pakt ehk baaside leping. Sellega toodi
Eestisse 25 000 Nõukogude Liidu sõjaväelast ja nende käsutusse anti mitmeid
territooriume, peamiselt Eesti rannikualadel. Eesti siseellu väed esialgu siiski
ei sekkunud ja Eesti säilitas vormiliselt oma iseseisvuse.

Vastavalt Molotovi-Ribbentropi paktile algas oktoobris baltisakslaste
ümberasumine Saksamaale ehk Umsiedlung, mis kestis vaheaegadega kuni 1941. aasta
suveni.

Suuri vastuolusid tekitas Eestis Talvesõda, sest ehkki Eesti oli neutraalne,
ründasid tema territooriumil paiknevatest baasidest Soomet Nõukogude väed. Eesti
valitsus püüdis selle vastu protestida, kuid edutult. 1940. aasta kevadel asus
NSV Liit Eestiga suhteid pingestama, süüdistades Eestit baaside lepingu
rikkumises. 16. juunil esitas Nõukogude Liit Eestile ultimaatumi, nõudes kümnete
tuhandete Nõukogude sõjaväelaste täiendavat sisselaskmist Eestisse ning
valitsuse vahetust. Järgmisel päeval võttis Eesti nõudmised vastu ja nõnda
toimus sisuliselt riigi okupeerimine. Seejärel saabus 19. juunil Eestisse
Stalini emissar Andrei Ždanov, kes asus võimu ülevõtmist ja Eesti
sovetiseerimist juhtima.

21. juunil seati Eestis NSV Liidu nõudmisel ja ettekirjutusel ametisse Johannes
Varese nn "rahvavalitsus". Sellega oli toimunud juunipööre, millega Eesti muutus
poliitiliselt NSV Liidust sõltuvaks. 14.-15. juulil toimusid Nõukogulikult
korraldatud 1940. aasta Riigivolikogu valimised, kus opositsioonikandidaatidel
osaleda ei lastud ning NSV Liidu meelsetele fabritseeriti 92,9%-line rahva
toetus. Juulis nimetati Eesti Vabariik ümber Eesti NSV-ks ja Riigivolikogu
"palus" Eesti Nõukogude Liitu vastu võtta. Anneksioon toimus 6. augustil, mil
NSV Liidu Ülemnõukogu "palve" rahuldas.

Nõukogude okupatsioon Eestis, mida on nimetatud ka esimeseks Nõukogude aastaks,
kestis Eestis kuni 1941. aasta suveni, mil Saksamaa Eesti alad vallutas.
Aastatel 1940–1941 toimus Eesti kiire sovetiseerimine, kaotati Eesti riigivõimu
sümbolid, raha, ning rahvuslikud seltsid ja organisatsioonid likvideeriti.
Samuti vangistati ja represseeriti avaliku elu tegelasi, eriti poliitikuid,
kellest vaid üksikutel õnnestus end varjata või välismaale põgeneda. 1941. aasta
14. juunil, vahetult enne Saksa-Nõukogude sõja algust, toimus Juuniküüditamine,
millega saadeti Nõukogude Liitu üle kümne tuhande eestlase.

Nõukogude okupatsiooni ajal algas aktiivne vastupanuliikumine ehk metsavendlus,
mis sai eriti suure hoo sisse Suvesõjas.

22. juunil 1941 astus Saksamaa sõtta Nõukogude Liiduga ja juba juuli alguseks
jõudsid Saksa väed Eesti territooriumile. Esialgu liikusid sakslased väga
kiiresti edasi, neid abistasid ka eestlaste Nõukogudevastased üksused. Juuliks
oli pool Eestit Saksa vägede kontrolli all. Seejärel Punaarmee vastupanu siiski
tugevnes, Tallinn vallutati sakslaste poolt augusti lõpus. Oktoobri lõpuks oli
Eesti mandriala sakslaste valduses, detsembriks langesid nende kätte ka kõik
Lääne-Eesti saared.

Ehkki eestlased olid lootnud, et Saksamaa lubab Eesti Vabariigi taastada, tuli
neil peagi pettuda. Eesti alal läks kõrgem võim Saksamaa sõjaväelise valitsuse
kätte, sellele allus täielikult ka väheste volitustega tsiviilvalitsus – Eesti
Omavalitsus. Saksa okupatsioonile tekkis samuti opositsioon, ent see ei
tegutsenud sakslaste vastu siiski sõjaliselt, sest veelgi enam kardeti Nõukogude
võimu tagasi tulemist.

Nii nagu Nõukogude okupatsiooni ajal, pandi ka Saksa okupatsiooni ajal Eestis
toime inimsusevastaseid kuritegusid ja sõjakuritegusid: tegutsesid
koonduslaagrid, tapeti juute, mustlasi ja kommuniste. Saksa võimud
represseerisid ka Eesti rahvuslasi, kuid viimased pääsesid enamasti vaid
vangistamisega.

1944. aasta veebruaris jõudsid Nõukogude väed uuesti Eesti piiridele. Peamised
lahingud algasid Narva ümbruses, kust Punaarmee lootis kiiresti läbi tungida ja
Tallinna jõuda. Sakslastele oli eluliselt tähtis rinnet hoida, et Soome Saksamaa
poolel sõda jätkaks. Ka Eesti rahvuslased otsustasid toetada Punaarmee
eemalehoidmist Eestist, lootes sõja lõppedes Eesti Vabariigi taastada. Seetõttu
õnnestus Eestis ka sakslaste korraldatud üldmobilisatsioon ning tuhanded
eestlased saadeti sõdima Narva alla. Seal algas peagi Narva lahing, mis hiljem
jätkus Sinimägede lahinguna, kus eesti ja saksa väeosad suutsid punaarmeelasi
pool aastat kinni hoida.

Augustis alustas Punaarmee pealetungi lõuna poolt ja murdis seal, suuresti tänu
eestlastest koosnevale 8. Eesti Laskurkorpusele, Saksa rindest läbi. Ka eesti
väeüksused ei suutnud läbimurret peatada ning peagi vallutas Punaarmee Tartu.
Oli selge, et sakslased ei suuda enam rinnet hoida ning nad alustasid oma vägede
Eestist väljatõmbamist. Sel ajal otsustasidki Eesti rahvuslased teha katse
riikliku iseseisvuse taastamiseks: 18. septembril nimetas viimane seaduslik
Eesti peaminister ja presidendi kohuseid täitev Jüri Uluots Tallinnas ametisse
Otto Tiefi valitsuse. Pika Hermanni torni tõmmati sinimustvalge lipp ning
valitsus püüdis korraldada pealinna kaitset. Sellest siiski eriti midagi välja
ei tulnud, taganevad sakslased eestlastele relvi ei andnud ning Punaarmee
ülekaal oli liiga suur. 22. septembril vallutasid Nõukogude väed Tallinna, Otto
Tiefi valitsuse liikmed põgenesid, kuid enamik neist tabati, mõned jõudsid ka
Rootsi. Oktoobri alguseks oli Punaarmee käes kogu Eesti mandriala, saartel
lahingud veel jätkusid. Viimased Saksa väeosad taandusid Sõrve säärelt alles 24.
novembril. Nii oli kogu Eesti ala taas sattunud Nõukogude okupatsiooni alla.
Eestlaste jaoks polnud ka Teine maailmasõda veel läbi, sest eestlasi võitles nii
Saksamaa kui ka Nõukogude Liidu poolel sõja lõpuni Euroopas.

1944. aasta sügisel, Nõukogude vägede tuleku eel, põgenesid kümned tuhanded
eestlased Suure põgenemise lainega Läände, peamiselt Rootsi ja Saksamaale.
Põgenike seas oli palju haritlasi, poliitikuid ja avaliku elu tegelasi, kes
panid hiljem aluse Välis-Eesti liikumistele, mis taotlesid Eesti Vabariigi
taastamist. Tegutses ka Vabariigi Valitsus eksiilis, mis aga ametlikku
tunnustust üheltki riigilt ei saanud.

Lisaks eestlastele põgenes Teise maailmasõja lõpu eel Eestist ka enamik
rannarootslasi, mistõttu 1945. aastal oli Eesti peaaegu ainult eestlastega
asustatud, kes moodustasid elanike hulgast üle 95%. Ainsaks ajalooliseks
vähemusrahvuseks Eestis olid jäänud peipsivenelased.

Nõukogude võimuorganid hakkasid ennast kehtestama juba enne Saksa okupatsiooni
lõppu, augustis 1944 oli Eesti NSV ajutine pealinn Võru. Kohe pärast Tallinna
vallutamist asus valitsus sinna ümber. Sõjajärgsetel aastatel oli väga suur
tegevusvabadus julgeolekuorganitel, mida Eestis juhtis siseminister Boris Kumm.
EK(b)P KK 1. sekretäriks sai 1944. aastal Nikolai Karotamm, Eesti NSV
Rahvakomissaride Nõukogu esimeheks Arnold Veimer. Kommunistlik valitsus teostas
inimsusevastaseid kuritegusid toime pannes äärmiselt brutaalset
repressiivpoliitikat, arreteeriti ja põlu alla pandi kümneid tuhandeid inimesi.
Selline poliitika tipnes kahe sündmuse, märtsiküüditamisega 1949. aastal ning
EK(b)P VIII pleenumiga 1950. aastal, kui valitsus täielikult staliniseeriti ja
mitmed haritlased ning avaliku elu tegelased põlu alla pandi ja nende tööde
avaldamine keelati. Eestimaa Kommunistliku (bolševike) Partei uueks juhiks sai
Venemaa eestlane Ivan Käbin (hiljem Johannes Käbin), kes jäi sellele kohale 28
aastaks.

Äärmine rahuolematus valitsuse repressiivpoliitikaga väljendus metsavendade väga
aktiivse tegutsemisega ajavahemikus 1944–1953. Ka linnades tekkisid mitmed
vastupanuorganisatsioonid, sealhulgas koolinoorte omad.

28. jaanuaril 1949 võttis NSV Liidu Ministrite Nõukogu vastu määruse «Abinõudest
põllumajanduses Eesti, Läti ja Leedu NSV-s» ning järgmisel päeval, 29. jaanuaril
1949 otsuse kulakute, bandiitide ja natsionalistide väljasaatmise kohta. 25.
märtsil 1949 Balti riikides alanud küüditamise ohvriks langes üle 20 000 Eesti
elaniku. Aastatel 1950–1951 korraldati küüditamisi Eestisse jäänud sakslastele
ja Jehoova tunnistajatele, keda loeti eriti rahvavaenulikuks elemendiks.

Kõige räigemad Nõukogude repressioonid lõppesid Jossif Stalini surma järel 1953.
aastal, kuid ühiskond jäi jätkuvalt tugeva ideoloogilise surve alla.

Nõukogude võimu poolne surve hakkas märgatavalt leevenduma pärast 1956. aastat,
mil Nikita Hruštšov Stalini kuriteod NLKP XX kongressil hukka mõistis, ehkki see
avalikkuse eest veel ametlikult 33 aastaks saladusse jäi. Eestis on lõdvema
ideoloogilise survega 1960. aastaid nimetatud ka "sula-ajastuks". Peamiselt
avaldus ideoloogilise surve nõrgenemine kultuurielus.

1970. aastate lõpus algas Eestis uus tugevnev ideoloogiline surve, mis leidis
väljundi eestkätt uues venestamislaines. Immigrantide vool Eestisse kasvas
veelgi ning 1978. aastal sai parteijuhiks Moskva juhtnööre täht-tähelt täitev ja
eesti keelt vaevu oskav Karl Vaino. Ideoloogilise surve tugevnemise tõttu
hoogustus ka dissidentlus (teisitimõtlemine), mille üheks silmapaistvamaks
tulemuseks oli 40 kiri 1980. aastal.

1980. aastal toimus Tallinnas ka Moskva suveolümpiamängude purjeregatt. Seetõttu
korrastati Tallinna vanalinna ja rajati mitmeid ehitisi, sealhulgas linna
kõrgeim hotell Olümpia.

Nõukogude võimu perioodil muutus oluliselt ka Eesti elanikkonna rahvuslik
koosseis. Eriti 1960. aastatest 1980. aastateni toimunud võõrtööjõu
sissetoomisega langes eestlaste osakaal Eesti elanikkonnast 1989. aastaks
61,5%-ni.

1985. aastal Nõukogude Liidu juhiks saanud Mihhail Gorbatšov alustas 1987.
aastal kriisis oleva riigi päästmiseks perestroika ja glasnosti kampaaniat,
millega lubati inimestel teatud määral kritiseerida ka kehtivat režiimi. Eestis
kritiseeriti esialgu valitsuse konkreetset poliitikat, eriti kava rajada
Kirde-Eestisse fosforiidikaevandusi (fosforiidisõda), samuti esitati omapoolseid
ettepanekuid, näiteks IME projekt. Peagi liitusid põhiliselt majanduslike
nõudmistega aga ka rahvuspoliitilised, juba 1988. aasta alguses toodi välja
Eesti rahvuslipud ja loodi Eesti Muinsuskaitse Selts, mis hakkas lisaks
kultuurväärtuste kaitsmisele tegelema ka rahvuspoliitikaga. Toimus loomeliitude
ühispleenum, millel eesti kultuuritegelased avaldasid sügavat nördimust Eestis
valitseva olukorra üle. Loodi Eesti Rahvusliku Sõltumatuse Partei (ERSP), mis
võttis otseselt suuna Eesti iseseisvuse taastamisele. Sama aasta suvel toimusid
ka öölaulupeod, kus sajad tuhanded inimesed laulsid rahvuslikke laule ja nõudsid
senise parteijuhi Karl Vaino tagasiastumist. See saigi teoks, uueks EKP juhiks
sai reformimeelne Vaino Väljas, Ministrite Nõukogu esimeheks aga Indrek Toome.
Uus juhtkond püüdis leida keskteed impeeriumi- ja iseseisvusmeelse poliitika
vahel ja võttis suuna Eesti NSV muutmisele suure autonoomiaga liiduriigiks. Seda
poliitikat toetas ka samal aastal loodud Eestimaa Rahvarinne.

Oluliseks sammuks Eesti autonoomsuse suunas oli deklaratsioon Eesti NSV
suveräänsusest, mis võeti vastu 16. novembril 1988. Moskva seda ei tunnustanud.
1989. aastal hakkasid radikaalsemad rahvuslased moodustama Eesti Kodanike
Komiteesid, mis pidid taastama Eesti Vabariigi õigusliku järjepidevuse alusel.
Eesti NSV juhtkond sellega aga veel ei nõustunud, vaid taotles NSV Liidu
muutmist võrdsete riikide liiduks liidulepingu alusel. Mõlemad suunad olid
vastuvõetamatud aga nii Gorbatšovile kui ka tagurlikele kommunistidele, viimased
organiseerisid Eestis Interliikumise (ka Interrinne), mis asus ägedalt NL-i
terviklikkust kaitsma ja püüdis eestlaste rahvuslikke püüdlusi lämmatada. 23.
augustil 1989, Molotovi-Ribbentropi pakti (MRP) 50. aastapäeval, toimus
Tallinnast Vilniuseni ulatuv Balti kett, kus eestlased, lätlased ja leedulased
protesteerisid MRP tagajärgede vastu. Alates sellest hakkas ka Eesti NSV
juhtkond liikuma pigem Eesti täieliku iseseisvuse toetamise suunas.

1990. aastal toimusid Eestis esimesed enam-vähem vabad valimised pärast Teist
maailmasõda, kus valiti Eesti NSV Ülemnõukogu XII koosseis, milles selge enamuse
said reformikommunistid ja neid toetav Rahvarinne, sest rahvusradikaalsed ERSP
ja selle toetajad keeldusid jätkuva okupatsiooni tingimustes valimistel
osalemast. Peaministriks sai Edgar Savisaar, Eesti NSV nimetati samal aastal
ümber Eesti Vabariigiks, ehkki NSV Liidust väljaastumisele otseselt veel ei
asutud. Valitsus kuulutas välja üleminekuperioodi, mis plaaniti tõenäoliselt
lõpetada Eesti iseseisvuse täieliku taastamisega. Rahvusradikaalid valisid samal
aastal Eesti Kongressi, mis pidi samuti hakkama ette valmistama Eesti
iseseisvuse taastamist. Ülemnõukogu ja Eesti Kongressi vahel puhkesid vaidlused,
kas taastada sõjaeelne või luua "uus" iseseisvus.

3. märtsil 1991 korraldati Eesti iseseisvuse küsimuses referendum, mis näitas
Eesti elanike selget toetust iseseisvuse ideele. Interrinne ja teised
impeeriumimeelsed jõud püüdsid veel iga hinna eest vana korda säilitada, ehkki
ka Gorbatšov oli sunnitud järele andma ja nõustus juba liidulepingu ideega.
Balti riikidele, Gruusiale ja mitmele teisele liiduvabariigile tuli viimase
järeleandmine aga juba liiga hilja ning nad lükkasid selle tagasi, nõudes
Gorbatšovilt nõustumist nende lahkumisele NSV Liidust.

Gorbatšov lootis siiski liidulepingu sõlmimise saavutada, kuid enne seda toimus
19. augustil augustiputš. Gorbatšov suleti koduaresti ning vanameelsed putšistid
püüdsid võimu üle võtta. Ka Eestisse saadeti väeosad, et need isemeelse
valitsuse kukutaks. Eesti Ülemnõukogu ja rahvusmeelsed suutsid ähvardavas
olukorras lõpuks kokku leppida ning esimene kuulutas 20. augustil Eesti
iseseisvuse taastatuks. 21. augustil kukkus ka putš läbi ning Eesti koos Läti ja
Leeduga sai võimaluse ka oma iseseisvus reaalselt taastada. Pärast iseseisvuse
taastamise otsuse vastuvõtmist sai Eesti kiiresti tunnustuse mitmetelt
lääneriikidelt, kellest esimene oli Island, ja ka Boriss Jeltsini juhitud
Venemaalt. Nõukogude Liit tunnustas Balti riikide iseseisvust 6. septembril,
varsti pärast seda võeti Eesti, Läti ja Leedu ka ÜRO-sse.

1992. aasta suvel hakkas kehtima rahvahääletusel heaks kiidetud uus põhiseadus
ning võeti kasutusele oma rahaühik, Eesti kroon. Sügisel valiti esimene Teise
maailmasõja järgne Riigikogu ning president. Presidendiks valiti Lennart Meri,
peaministri kohuseid hakkas täitma valimised võitnud valimisliidu Isamaa juht
Mart Laar. Eestis asuti läbi viima kiireid ja radikaalseid reforme, mis viisid
kiirele turumajanduslikule arengule, kuid tekitasid ka mitmeid probleeme, mille
tõttu kannatasid vaesemad ning maaelanikkond. 1993. aastal toimusid ka esimesed
vabad kohalike omavalitsuste valimised pärast Teist maailmasõda.

1994. aasta 31. augustil viis Venemaa vastavalt Lennart Meri ja Boriss Jeltsini
kokkuleppele ("juulilepped") oma väed Eestist välja, sellega sai läbi 55 aastat
kestnud pidev võõrvägede asumine Eesti pinnal. Sama aasta 28. septembril hukkus
aga Läänemerel parvlaev Estonia, mis oli suureks hoobiks Eesti mainele. Varsti
pärast seda kukkus ka Mart Laari esimene valitsus ning ametisse sai Andres
Tarandi valitsus, mida on nimetatud ka "jõulurahuvalitsuseks".

1995. aastal toimusid VIII Riigikogu valimised, kus edu saatis seni valitsenud
parempoolsetele vastanduvat tsentristlikku Koonderakonda ning tolle liitlasi,
peaministriks sai Tiit Vähi. Aasta hiljem puhkes aga lindiskandaal, mis
valitsuse mainet tugevalt õõnestas. 1997–1999 valitseski Mart Siimanni
vähemusvalitsus. Siimanni ajal realiseerus üks Eesti olulisemaid eesmärke, saadi
Euroopa Liidu kandidaatliikmeks. Samuti asuti liikuma NATO liikmestaatuse
suunas. 1996. aastal valiti Lennart Meri teiseks ametiajaks presidendiks.

1999. aastal, IX Riigikogu valimistel, tulid võimule taas parempoolsed eesotsas
Laariga. Ehkki majanduses oli tõusuaeg, sattus valitsus siiski raskustesse ning
kukkus 2002. aastal, järgmise valitsuse moodustasid parempoolne Reformierakond
ja vasaktsentristlik Keskerakond, peaministriks sai Siim Kallas. Aasta varem oli
presidendiks valitud endine Ülemnõukogu Presiidiumi esimees Arnold Rüütel.

2003. aasta X Riigikogu valimistel saatis edu uut parempoolset erakonda Res
Publicat ja vasaktsentristlikku Keskerakonda. Juhan Partsi valitsuse ajal
(2003–2005), 2004. aastal, liitus Eesti Euroopa Liidu ja NATO-ga. Samal aastal
toimusid Eestis ka esimesed valimised Euroopa Parlamenti.

2005. aastal, järjekordse valitsuskriisi järel, sai peaministriks Andrus Ansip.
Kuni 2007. aastani, XI Riigikogu valimisteni, juhtis ta vasaktsentristlikku,
alates sellest juhib ta aga paremtsentristlikku koalitsiooni, mis pärast 2009.
aasta suvest kuni 2011. aasta kevade parlamendivalimisteni oli vähemusvalitsus,
seejärel jätkas see enamusvalitsusena. 2006. aastal valiti Eesti presidendiks
Toomas Hendrik Ilves.

2008. aastal tabas Eestit tõsine majanduslangus, mis kasvatas kardinaalselt
töötuse määra. Valitsus suutis teha radikaalseid eelarvekärpeid ning saavutada
Euroopa ühisrahale eurole üleminekuks vajalike kriteeriumide täitmise. Euro
hakkas ametliku rahaühikuna Eestis kehtima 1. jaanuarist 2011.



https://et.wikipedia.org/wiki/M%C3%A4rt_Avandi

Märt Avandi (sündinud 26. veebruaril 1981) on eesti näitleja, laulja ja
saatejuht.

Ta töötas aastatel 2004–2006 Rakvere teatris, 2006–2008 Endla teatris
ja2009–2014 Draamateatris. Alates 2015. aastast on Märt Avandi Endla teatri
näitleja.

2014. aasta kevadel lubas Avandi osaleda populaarse meelelahutussaate "Su nägu
kõlab tuttavalt" sügisel algaval hooajal, kuid teatas juunis siiski, et loobub
osalemisest ja viimaste aastate suure töökoormuse tõttu võtab aja maha,
keskendudes teatrile.

Ehkki Märt Avandi ampluaa on märksa laiem, on ta üks Eesti hinnatumaid
koomikuid. Ta on töötanud sageli paaris koos Ott Sepaga, eriti televisioonis,
kus nad on mänginud peaosi sketšisarjas "Tujurikkuja".

Märt Avandi lõpetas Rapla Ühisgümnaasiumi 1999. aastal ja Eesti Muusika- ja
Teatriakadeemia lavakunstikooli 2004 (21. lend).[viide?]

Märt Avandi abiellus 11. augustil 2007 Rapla kirikus Tõnis ja Laine Mägi tütre
Liis-Katrin Mägiga. Nad on saanud kaks poega – Albert, kes pulmade ajal oli
aasta ja kolm kuud vana, ja Herman. 2012. aasta alguses suri nende poeg Albert
vähki, sellest ajast tegutsevad Avandid Eesti Vähihaigete Laste Vanemate Liidus.
2014. aasta novembri algul sündis perre tütar Helmi.



https://et.wikipedia.org/wiki/P%C3%A4rnu

Pärnu on linn Eesti edelarannikul Pärnu lahe ääres, Pärnu ja Sauga jõe
alamjooksul.

Pärnu on samanimelise maakonna halduskeskus, riigi edelaosa põhiline tööstuslinn
ja Lääne-Eesti tähtsaim logistiline sõlmpunkt. Majanduses on valdavad teenindus-
ja puhkemajandussektor ning mitmekesine tööstus. Pärnu lennujaamal on
rahvusvahelise lennutegevuse sertifikaat. Pärnu ja Sauga jõgi on linna piires
laevatatavad, nende suudmeis paiknev Pärnu sadam teenindab kauba-, kala- ja
turismilaevu.

Pärnu on Eesti tähtsaim kuurortlinn. Aastast 1996 kannab Pärnu suvekuudel Eesti
suvepealinna tiitlit. 2004. aastal avati Pärnus tollal suurim veekeskus
Baltimaades. 2006. aastal uuendati Pärnus tsaariajal rajatud rannaala ning
ehitati kogu kuurordi ilmet kujundav rannapromenaad.

Pärnu ligi 40 000 elanikuga (2015) on Eesti suuruselt neljas linn. Linn hõlmab
32,2 km² suuruse maa-ala, sealhulgas 20% on parkide ja haljasalade all. Pärnu
linna piiridesse jääb kolm kaitseala.

Alamjooksul kuni 200 m laiune Pärnu jõgi jaotab linna kahte ligikaudu võrdsesse
ossa. Pärnu ala pinnamoe ja pinnakatte määravad asukoht (Pärnu madalikul),
meresetted ning vanad rannavallid ja luited.

Pärnu linna asutamise aastaks loetakse 1251. aastat. Keskajal oli Pärnu Liivimaa
ordu komtuurkonna keskus ja hansalinn. 17. sajandi lõpul oli Pärnu majanduselus
tõusuperiood. Väga tihedad olid sidemed Madalmaadega. 18. sajandil
rekonstrueeriti sadam, sajandi lõpul ületas Pärnu sadam Tallinna sadama
ekspordi. 19. sajandi lõpul rajati raudteeühendus Valga kaudu Riiaga ja Viljandi
kaudu Tallinnaga. Aastatel 1899–1915 tegutses Pärnus Euroopa suurim
tselluloosivabrik Waldhof.

1930. aastatel muutus Pärnu tähtsaks Läänemere-äärseks kuurortlinnaks. Aastatel
1937–1938 valmisid kaarsillad üle Sauga ja Pärnu jõe.

Nõukogude Eestis oli Pärnu samanimelise rajooni keskus, lühikest aega
(1952–1953) ka Pärnu oblasti keskus. 1953. aastal rajati Pärnusse Baltikumi
suurim kalakonservikombinaat. Kesklinna sild valmis 1956. aastal. 1981. aastal
sai linn taas raudteeühenduse Riiaga (toimis aastani 1992).

Pärnusse on ehitatud Eesti arhitektuuri silmapaistvaid ehitisi: juugendstiilis
(Endla teater ja seltsimaja, 1911), funktsionalistlikke ehitisi (Pärnu
Rannahotell, 1937), ka üleeuroopalist unikaalset arhitektuuri (750 m pikkuse
terassmaja Kuldse Kodu Pärnu KEK-i kompleksis, 1970. aastad)). 2003. aastal
avati suuremad ühiskondlikud hooned – keskraamatukogu ja kontserdimaja.

Aastatel 1699–1710 tegutses Pärnus ülikool. Tänapäeval on Pärnus Tartu Ülikooli
kolledž ja 12 üldhariduskooli. Pärnus on tegutsenud ka merekool (1945–1990).
Pärnu on kuulus festivalide poolest. 1994. aastal toimusid Pärnus Finni klassi
jahtide maailmameistrivõistlused.

Pärnu linna kohaliku omavalitsuse esinduskogu on Pärnu Linnavolikogu, mille juht
on linnavolikogu esimees. Täitevvõimuks Pärnu Linnavalitsus, mille juht on Pärnu
linnapea.

Pärnu linnapea on 2015. aastast Romek Kosenkranius, Pärnu Linnavolikogu esimees
on Andrei Korobeinik.

Pärnu jõe paremal kaldal asuvad Ülejõe, Rääma ja Vana-Pärnu linnaosa ning
vasakkaldal Kesklinn, Rannarajoon, Eeslinn ja Raeküla.

Seisuga 1. jaanuar 2011 oli Pärnu elanikest 83% eestlased, 12% venelased, 1%
ukrainlased, 0.6% soomlased, 0.4% valgevenelased, 8% teised rahvused ja rahvus
teadmata. Pärnus elas 2016. aasta 1. jaanuari seisuga 39,828 inimest, kellest
55,7% olid naised ja 44,3% mehed.

Linn asub Pärnu lahe ääres ning linna poolitab Pärnu jõgi ning Vana-Pärnu ja
Ülejõe vahel on eraldajaks Sauga jõgi. Linnas ja selle ümbruses asub Pärnu
rannaniidu LKA (endise nimega Pärnu rannaroostik) ja Niidu maastikukaitseala

2011. on Pärnus kasvanud Skandinaavia tervisetaastajatest – puhkajatest
pensionäride arv.

Oluliseks majandusharuks on turism. Tugevalt arenenud on majutussektor ja spaade
võrgustik. 1. jaanuari 2008 seisuga oli linnas 23 hotelli (millest 5
spaahotellid), 13 külalistemaja, 8 hostelit, 5 puhkemaja, 2 motelli, 1 puhkeküla
ja mitmeid kodumajutust pakkuvaid ettevõtteid ning arvukalt külaliskortereid.
Samal ajal oli linnas ka 43 restorani, 54 baari, 62 kohvikut ja arvukalt muid
toitlustusasutusi.

Pärnus on arenenud transporditaristu, linnas ja lähiümbruses asuvad Pärnu
lennujaam, Pärnu raudteejaam, Pärnu Kaubajaam ning oli 2011. aastani regionaalne
Pärnu ATP.

Pärnus elas mõnda aega eesti rahvusliku liikumise tegelane Johann Voldemar
Jannsen, kes asutas seal esimese Eesti ajalehe Perno Postimees, ning noorpõlves
tema tütar Lydia Koidula.

Pärnus asub Eesti vanuselt teine kutseline teater Endla ja ka uus 2002. aastal
ehitatud Pärnu Kontserdimaja.

Pärnust on sirgunud kirjanik ja poliitik August Jakobson, kelle tuntuima teose
"Vaeste-Patuste alevi" ainestik on samuti Pärnu-keskne.

Vanimad ehitusmälestised on linnakindlustused: bastionide ning vallikraavi osad,
linnamüüri Punane torn (Rode vangen thorn) 15. sajandist, ja Tallinna värav 17.
sajandist.

20. sajandi I poolest pärinevad juugendstiilis Ammende villa (1905) ja mitu
kauase linnaarhitekti Olev Siinmaa kavandatud funktsionalistlikku hoonet,
näiteks rannahotell (1937, kaasautor Anton Soans) ja rannakohvik (1940).

Kuurordipiirkond hõlmab lauge merepõhjaga pika supelranna ja mereäärse
pargivööndi, seal paiknevad ka sanatooriumid, mudaravila, puhkekodud jms.

Rootsi võimu ajal asus Pärnus 1699–1710 Tartu Ülikool (Academia Gustaviana
Carolina).

Tänapäeval on Pärnus 12 üldhariduskooli: Pärnu Ülejõe Gümnaasium, Pärnu Raeküla
Kool, Pärnu Koidula Gümnaasium, Pärnu Ühisgümnaasium, Pärnu Täiskasvanute
Gümnaasium, Pärnu Sütevaka Humanitaargümnaasium, Pärnu Vanalinna Põhikool, Rääma
Põhikool, Pärnu Vene Gümnaasium, Kuninga Tänava Põhikool, Pärnu Toimetulekukool,
Vabakool.

Linnas tegutsevad Mainori Kõrgkool, Tartu Ülikooli Pärnu Kolledž ja Pärnumaa
Kutsehariduskeskus.

Vanimad luu- ja sarvriistade leiud Pärnumaal on pärit Reiu jõe suudmest.
Esimesed asukad, kalur-kütid elasid Pärnu jõe suudmealal juba VIII aastatuhandel
eKr, tõendavad arheoloogilised leiud 1967 Pärnu jõe paremal kaldal Pulli küla
maa-alal.

Keskajal oli nüüdse Pärnu kohal kaks linna: Vana-Pärnu (Perona), mille
Saare-Lääne piiskop oli asutanud Sauga jõe suudmesse, sai 1251 tema piiskopkonna
keskuseks. Kui leedulased selle 1263. aastal maha põletasid, viidi Saare-Lääne
piiskopkonna pealinn Haapsallu.

Uus-Pärnu (Embeck) tekkis Pärnu ordulinnuse ümber, mida ürikuis on mainitud
1265. See oli müüriga kindlustatud kaubalinn (linnaõigused alates 1318), Hansa
Liidu liige, Novgorodi viival jõeteel. Linna valitsusorganina tegutses varakate
linnakodanike seast valitud Pärnu raad.

Rootsi võimu ajal asus Pärnus 1699–1710 Tartu Ülikool (Academia Gustaviana
Carolina), Põhjasõda algas 1700, vene väed vallutasid Pärnu 1710. aastal,
Põhjasõda tõi Eesti- ja Liivimaale Vene keisririigi ülemvõimu, venelased said
endale Pärnus hea meresadama ja laevaehituskoha.

1764. aastal oskasid linna kaupmeeskonna esindajad külaskäigul viibinud Vene
tsaarinnale Katariina II-le veenvalt esitada jõesuu süvenduse ja muulide
ehitamise vajadust. 18. sajandil elustus kaubandus Hollandi ja Inglismaaga,
majanduse arengu tulemusel ehitati linn taas üles, linnas asutati suured
kaubakontorid, mis Katariina II valitsemisajal olid kaubaekspordilt Tallinnast
eespool. Sadama põhiliseks osaks oli purjelaevade ajastu strateegilise toorme
(linakiud, puit) eksport. 18. sajandi lõpus ja 19. sajandil oli Pärnu nii tähtis
sadamalinn, eriti lina ja metsa väljaveo poolest, et kippus võistlema
Tallinnaga.

Suured muutused Pärnu linna elus ja territoriaalses arengus tõi kaasa 1832.
aasta, Sindi tekstiilivabriku asutamine ja kindluslinna staatuse kaotamine,
misjärel algas Pärnu linna välimuse muutmine. Riia inseneri C. Weyr`i projekti
kohaselt viidi läbi muudatused: vallikraavid täideti mullaga, hiljem muudeti
kõik muldsed künkad ja vallid parkideks ja puiesteedeks. 1840ndate alguses
moodustati supelelu selts, eesmärgiga muuta Pärnu merekuurordiks. 1838. aastal
asutati Pärnu mudaravila (tollase linnakarjamaa servale mereranda, praeguse
Mudaravila kohas).

1896. aastal ehitati Pärnu linnasüdamesse (Rüütli tänav 40a) puust varikatusega
raudteejaam. Kitsarööpmelise raudtee haruliin ühendas Pärnut Mõisaküla ja
Valgaga ning edasi Liivimaa kubermangu kubermangulinna Riiaga ning Viljandi
kaudu Eestimaa kubermangu kubermangulinna Tallinnaga.

1914. aastal alanud Esimene maailmasõjas lasi Pärnu komandant Rodsjanko 1915.
aastal õhkida “Waldhofi tselluloosivabriku”, purustati Pärnu elektrijaam ning
hävitati kõik tuulikud linnas. 23. veebruaril 1918 kuulutati välja Endla teatri
rõdult Eesti Vabariigi iseseisvusmanifest.

Holokaust Pärnus seisnes inimsusevastastes kuritegudes Pärnus peamiselt 1941.
aastal, vähem ka 1942–1944.

Teise maailmasõja käigus põletati suur osa Pärnu südalinnast ja Tallinna maantee
alguse hoonetest. Pärnu südalinnas oli ligi 50% Pärnu vanalinnast varemeis.
Pärast Teist maailmasõda koostati linna taastamiseks ja arendamiseks Pärnu 1946.
aasta generaalplaan. 1972. aastal rekonstrueeriti kitsarööpmeline raudtee
laiarööpmeliseks ning Papiniidu raudtee- ja maanteesilla valmimisel 1976. aastal
sai Pärnu raudteeühenduse ka Riiaga.

1973. aastal arvati keskaegse ja 17. sajandi lõpu tänavavõrgu säilitanud Pärnu
vanalinn arhitektuurikaitsetsooniks.

Linna esimesteks militaarehitisteks olid Liivi ordu Pärnu ordulinnus, millest on
säilinud vaid 15. sajandil rajatud vangitorn (Punane torn) Pärnu linnamüüri
kagunurgas.

Vene-Liivi sõja käigus 1560. aasta sügisel rüüstas ja põletas linna venelaste
sõjasalk, linn rüüstati ja põletati uuesti 1575. aastal.

17. sajandi keskel kavandati Rootsi võimude poolt linna kindlustuste
moderniseerimist bastionaalsüsteemis, millega linn laienes lõunasuunas
kolmekordselt. Tollast ringtänavate vööd märgivad tänapäeva Põhja, Hommiku,
Lõuna ja Õhtu tänavad. Uueks linnakeskuseks sai ruudukujuline Uus Turg (praegune
Lastepark), uuteks ida–läänesuunalisteks peatänavateks Rüütli ja Kuninga
tänavad. Viimane ühendas nn. Kuningaväravad uues bastionaalsüsteemis, millest
lähtusid magistraalid Riiga ja Tallinna. Linna põhja-lõuna suunas pikendati osa
keskaegseid tänavaid – Vee, Nikolai, Pühavaimu tänav ja Hospidali tänav – Lõuna
tänavani.

1670. aastal alustasid Rootsi võimud Pärnu ümber kindlustusvööndi rajamist:
pikki Põhja, Hommiku, Lõuna ja Õhtu tänavaid. Ümber linna planeeritud bastionid
kandsid taevakehade nimesid: Venus, Saturnus, Mars, Luna, Jupiter, Mercurius ja
Sol. Linnaväravaid oli kolm: Riia värav, Tallinna värav ja Vee värav.
Muldkindlustusi ümbritses lai ja sügav vallikraav, mis on kasutusel tänapäeval
meelelahutuskohana. Tallinna värava ees oli Õhtutähe raveliin (Abendstern), Riia
värava ees Hommikutähe raveliin (Morgenstern).

Pärast Pärnu vallutamist Põhjasõjas Venemaa keisririigi vägede poolt lisati
kaitserajatisele idaküljel Mittagstern-raveliin ja rajati massiivsed
püssirohukeldrid ning kivikonstruktsioonis vahimajad.

Venemaa keisririigi ajal, pärast 1905. aasta revolutsioonisündmusi Eestis ja
streiki Waldhofi tselluloosivabrikus määrati Pärnusse alalisele
dislotseerumisele ja Pärnu garnisoni koosseisu Krasnojarski polgu rood, mis asus
linna ja Waldhofi vabriku rahaga ehitatud Lembitu kasarmutes.

Pärast Vabadussõda, 1921. aastast asus Pärnu Lembitu kasarmutes Eesti sõjaväe 6.
Üksik Jalaväepataljon.

1992. aastal moodustati Pärnu üksik-jalaväekompanii, mis asus endistesse Eesti
kaitseväe 6. pataljoni kasarmutesse.



https://et.wikipedia.org/wiki/Eri_Klas

"Estoniaga" oli Eri Klas seotud alates 1965. aastast. Seal tegutses ta
dirigendi, kunstilise juhi ja peadirigendina aastail 1975–1994, aastast 1994
audirigendina. "Estonias" juhatas ta üle viiekümne ooperi.

Aastast 2004 oli Klas Rahvusooper Estonia nõukogu esimees, 9. juunil 2005 sai ta
"Estonia" nõukogu juhiks.

2002. aastast alates oli Eri Klas Tallinna Filharmoonia kunstiline juht. Ta tegi
koostööd nimekate solistide Gidon Kremeri, Tatjana Gridenko, Natalja Gutmani ja
paljude teistega.

Aastail 1985–1990 oli Eri Klas Stockholmi Kuningliku Ooperi peadirigent, aastast
1990 Soome Rahvusooperi külalisdirigent, 1991–1996 Ǻrhusi Sümfooniaorkestri
peadirigent, aastast 1996 Hollandi Raadio Sümfooniaorkestri peadirigent, aastast
2003 sama orkestri peakülalisdirigent ja alates 1998. aastast Tampere
Filharmoonia kunstiline juht.

1991. aastal valiti ta Eesti Vabariigi Ülemnõukogu poolt Eesti Rahvuskultuuri
Päästmise Fondi (hiljem Eesti Rahvuskultuuri Fond) nõukogu esimeheks. Selle
fondi nõukogu esimees oli ta elu lõpuni.

Eri Klas määratles end olevana juudi rahvusest. Sellest hoolimata pidas dirigent
Neeme Järvi teda "tõeliseks eestlaseks".

Eri Klasi ema oli pianist ja pedagoog Anna Klas. Eri Klasi isa Eduard jäi Saksa
okupatsiooni algul oma vanemate juurde Eestisse, kui ema Anna koos väikese Eriga
evakueerus Nõukogude Liidu tagalasse. Isa hukati sügisel 1941. Aastatel
1966–1968 oli Klas abielus ooperilaulja ja näitleja Nieves Lepaga (sündinud
Redi). Abielust sündis 1967 tütar, näitleja Diana Klas.

Aastast 1992 oli Eri Klas abielus pianisti Ariel Klasiga (1952), kellel on
eelmistest abieludest tütred Angelika Klas-Fagerlund (1974) ja Marion Melnik
(1982), mõlemad on Soome ooperilauljad.

Eri Klas elas üle mitu mikroinsulti. Neist ühe toimumise ajal oli ta autoroolis.
1994. aasta 20. aprillil põhjustas ta Tallinn–Tartu maantee 130. kilomeetril
Põltsamaa ristmikul liiklusõnnetuse, milles üks inimene sai surma. Politsei
algatas kriminaalasja, kuid see lõpetati kuriteo koosseisu puudumise tõttu. Klas
ise väitis: "Mul kadus pilt eest ära verevarustushäirete tõttu."



https://et.wikipedia.org/wiki/Ukraina

Ukraina on riik Ida-Euroopas, Mustast merest ja Aasovi merest põhja pool.
Ukraina piirneb Rumeenia ja Moldovaga edelas, Ungari ja Slovakkiaga läänes,
Poolaga loodes, Valgevenega põhjas ja Venemaaga idas. Pindalalt (603 628 km²) on
Ukraina 45. riik maailmas ja suurim tervikuna Ida-Euroopas asuv riik (Venemaa on
suurem, kuid asub suuremalt osalt Aasias).[viide?]

2001. aastal elas Ukrainas üle 48,4 miljoni inimese, 2012. aasta 1. septembril
Ukraina statistikaameti andmeil 45 559 058. Rahvaarvult on Ukraina 29. riik
maailmas.[viide?]

Riigi pealinn on Kiiev, riigikeel ukraina keel. 2001. aastal oli Ukraina
elanikest 77,8% ukrainlased. Suur osa Ukraina elanikest on õigeusklikud.[viide?]

Ukraina on unitaarriik, riigikorralt poolpresidentaalne vabariik. Seadusandlik,
täidesaatev ja kohtuvõim on Ukrainas lahutatud. Ukraina jaguneb 27
haldusüksuseks: 24 oblastiks, 2 riikliku alluvusega linnaks (Kiiev ja
Sevastoopol) ja 1 autonoomseks vabariigiks (Krimm).

Suurem osa Ukrainast asub Ida-Euroopa lauskmaal, mida katavad viljakad
tasandikud ja stepid.

Ukraina lääneosas asuvad Podoolia kõrgustik, Volõõnia kõrgustik ja osa
Ida-Karpaatidest. Seal on ka Ukraina kõrgeim tipp Goverla (2060 m). Krimmi
poolsaarel asuvate Krimmi mägede kõrgeim tipp on Roman Koš (1545 m).

Ukraina lõunapiiriks on 2782 km Musta mere ja Aasovi mere rannikut. Suuremad
jõed Dnepr, Desna ja Dnestr suubuvad Musta merre. Edelapiiril Rumeeniaga voolab
54 km ulatuses Doonau.

Karpaatides kasvavad Euroopa ühed viimased ürgmetsad, need kuuluvad UNESCO
maailmapärandi hulka. 16% Ukrainast on kaetud metsadega, peamised puud on pöök,
mänd, kask, lepp, haab, tamm, saar ja vaher.

Ukrainas on kohatud 132 liiki imetajaid ja 424 liiki linde, neist 270
pesitsevaid. Mustas meres leidub 4 liiki delfiine.

19. sajandil suri välja metshobune tarpan. Suurtest kiskjatest leidub
Karpaatides karu ja ilvest.

Ukrainas on mitukümmend rahvusparki. Vanim neist on 1980 asutatud Karpaatide
rahvuspark. Vanim looduskaitseala on 1921 loodud Askania-Nova looduskaitseala.

Ukraina suurimad linnad on pealinn Kiiev, tööstuskeskused Dnipro, Harkiv ja
Donetsk, sadamalinnad Odessa ja Mõkolajiv.

Ukraina on jaotatud 24 oblastiks (область; oblast), üheks autonoomseks
vabariigiks (автономна Республіка; avtonomna respublika) ja kaheks
keskalluvusega linnaks (місто; misto).

Alloleval kaardil esitatud halduspiirid kajastavad olukorda enne Krimmi
okupeerimist Venemaa poolt 2014. aasta märtsis ja enne Donbassi sõja algust
2014. aasta aprillis. 2016. aasta maikuu seisuga on osa Donetski ja Luganski
oblastist, kaasarvatud Donetsk ja Lugansk, valitsusvastaste relvajõudude
kontrolli all.

Pärast NSV Liidu lagunemist on Ukraina ja Venemaa Föderatsioon vaielnud
Sevastoopoli linna ja Krimmi poolsaare (endise NSV Liidu Musta mere laevastiku
tugibaasi) kuuluvuse üle. Varem Venemaale kuulunud Krimmi andis 1954. aastal
Ukrainale üle Nikita Hruštšov. 1991. aasta detsembris hääletati Krimmis Ukraina
iseseisvuse poolt, kuid juba 1992. aastal algatasid kohalikud venelased
kampaania Krimmi tagastamiseks Venemaale. 1997. aastal sõlmitud Vene-Ukraina
sõpruse, koostöö ja partnerluse lepinguga tunnustas Venemaa Ukraina piire ja
territoriaalset puutumatust, ent ka pärast seda on Vene poliitikud korranud
nõudmisi Krimmi üleandmiseks Venemaale.

Suurim vähemusrahvus Ukrainas on venelased (2001. aasta seisuga 17,3%).
Ülejäänud vähemusrahvuste osakaal on märksa väiksem (valgevenelased 0,6%,
moldaavlased ja krimmitatarlased 0,5%, bulgaarlased 0,4%, ungarlased,
rumeenlased ja poolakad 0,3%, juudid, armeenlased, kreeklased ja tatarlased
0,2%, muud 1,2%).

Ukraina alad on ajaloos olnud korduvalt jagatud eri riikide, peamiselt Poola,
Venemaa ja NSV Liidu vahel. Nõukogude võimu aastail arendati Ukrainas eelkõige
maavarade kaevandamist ja rasketööstust, mille tarvis loodud suurettevõtetesse
suunati Ukrainasse töölisi ja spetsialiste kogu Nõukogude Liidust. Selle
tagajärjel on tööstuslikus Ida-Ukrainas märksa rohkem venelasi kui
põllumajanduslikus lääneosas, kus domineerivad ukrainlased. Samuti on Krimm
valdavalt venelaste asuala.

Ajalooliselt silmapaistev vähemus on ka krimmitatarlased. 1944. aastal küüditati
Krimmis elanud tatarlased Kesk-Aasiasse, tagasi hakkasid nad tulema alles 1990.
aastatel. Nüüdseks on Krimmis tatarlasi umbes 250 000–300 000, ligikaudu 100 000
on jäänud Kesk-Aasiasse. Samas ei ole kodumaale naasnud krimmitatarlastele
tagastatud konfiskeeritud vara, see suurendab aga rahvastevahelisi pingeid.

Ukraina maaväed koosnevad kolmest operatiivalluvusega armeedegrupist (endiste
Kiievi, Karpaatia ja Odessa sõjaväeringkondade baasil) – "Põhi" (staap
Tšernigivis), "Lääs" (staap Lvivis) ja "Lõuna" (staap Odessas). Relvajõud
koosnevad 5 armeekorpusest, 16 diviisist ja 11 üksikbrigaadist. 2014. aastal
kukutatud presidendi Viktor Janukovõtši valitsusajal kaotati Ukrainas
ajateenistus, selle taastas 2014. aasta mai algul presidendi kohusetäitja
Oleksandr Turtšõnov.

Ukraina Rahvusliku Julgeoleku ja Kaitse Nõukogu, Ukraina Presidendi juures asuv
poliitilise analüüsi- ja prognoosikeskus, Ukraina Kaitseministeeriumi Luure
Peavalitsus, Ukraina Julgeolekuteenistus, Ukraina Välisluureteenistus, Ukraina
Maksumiilits, Ukraina Rahvuslik Juurdlusbüroo (НБР), Ukraina SM Eriotstarbeline
miilits, Ukraina Riiklik informatsiooni tehnilise kaitse teenistus,
Riigipiirikaitse Operatiivjälitusvalitsus.

Põllumajanduspiirkonnana oli Ukraina tähtis juba Tsaari-Venemaa jaoks. Nõukogude
ajal oli Ukraina NSV suuruselt teise majandusega liiduvabariik NSV Liidus,
sealne tööstus ja põllumajandus mängisid Nõukogude plaanimajanduses tähtsat
rolli. Nõukogude riigi lagunedes läks Ukraina üle turumajandusele.

Üleminekuaeg oli Ukraina jaoks raske. Kui 1991. aastal võitles valitsus
esmatarbekaupade defitsiidiga, siis järgnevail aastail oli probleemiks
hüperinflatsioon: 1993. aastal püstitas Ukraina maailmarekordi inflatsioonis
aasta kohta. Toetused riigiettevõtetele ja põllumajandusele neelasid suure osa
riigi eelarvest, kohati levis barterkaubandus. Struktuursete majandusreformide
ja privatiseerimise toel saadi siiski jagu suuremast osast probleemidest.

Tänapäeval on Ukraina areneva majandusega tööstusriik, kus on ka tugev
põllumajandus ja toorainesektor. Riigis on laiaulatuslik rasketööstus, Ukraina
on üks suuremaid metallirafineerijaid Ida-Euroopas. Arenenud on
kõrgtehnoloogiline tootmine, sealhulgas IT. Ukrainas valmistatakse pea iga liiki
transpordivahendeid, areneb ka kosmosetööstus ning Ukrainal on oma
kosmoseagentuur.

Energiaallikad imporditakse peaaegu täielikult, nafta- ja gaasivarustuses sõltub
Ukraina Venemaast; see on tinginud ka riikidevahelisi probleeme. 25% tarbitavast
maagaasist toodab Ukraina ise, 30% tuleb Venemaalt ning 40% Kesk-Aasiast Venemaa
kaudu, samas liigub 85% Vene gaasist Euroopasse Ukraina kaudu. 2007. aastal tuli
Ukrainas toodetavast energiast 47,4% söest ja gaasist, 47,5% tuumajaamadest ning
5% hüdroelektrijaamadest. Neli tegutsevat tuumaelektrijaama asuvad
Kuznetsovskis, Enerhodaris, Južnoukrainskis ja Netišõnis.

Euroopa riikide seas on Ukraina turistide külastuste arvult 8. kohal. Turismi
soosib Ukraina mitmekesine loodus: Karpaadid on populaarsed suusatajate,
matkajate, jahimeeste ja kalastajate seas, Musta mere rannikul aga asuvad tuntud
kuurordid, näiteks Jalta. Mitmekesise ajaloo tõttu on Ukrainas huvitav
arhitektuur, omapärase kultuuriga linnadena on Kiievi kõrval tuntud ka Lviv ja
Odessa. Ukrainas on rikkalik köök, millest on ülemaailmselt tuntud näiteks borš,
vareenikud ja kapsarullid (holubtsõ), kiievi kotlet, kartulikotletid, soolapekk
ja pipraviin; samuti kasvatatakse seal viinamarju ja valmistatakse veini.

Suurem osa Ukraina ekspordist läheb Euroopa Liitu ja SRÜ riikidesse. Suurimad
firmad kuuluvad börsiindeksisse PFTS, nendega kaubeldakse Ukraina börsil.

Maailmapank liigitab Ukraina keskmise sissetulekuga riikide hulka. Riigi
majanduses nähakse tugevat arengupotentsiaali, mis aga saab realiseeruda ainult
ulatuslike majandus- ja juriidiliste reformide toel. Ehkki 1990. aastate alguse
majanduslangusest saati püsib Ukraina majandus suhteliselt stabiilne, pidurdavad
selle arengut monopolid rasketööstuses, infrastruktuuri ja transpordi nõrkus,
korruptsioon ja bürokraatia. 2011. aastal oli Ukraina SKP 327,94 miljardit USA
dollarit (ligi 7198 dollarit elaniku kohta).

Ukraina rahaühik on grivna. 2011. aasta keskmine kurss oli 7,9 grivnat 1 USA
dollari eest ja 2014.aastal juba 12 grivnat 1 USA dollarile.

Ukraina kultuur on kujunenud Ida ja Lääne vastasmõjus. Paljugi sellest on ühine
teiste slaavi rahvastega, eelkõige venelastega. Lisaks keelelisele sarnasusele
tugevdas sidemeid ka Ukraina pikaajaline kuulumine Vene võimu alla, mistõttu
ukrainakeelse kultuuri areng oli pikka aega pärsitud.

Ukraina arhitektuurile, kirjandusele, muusikale ja rahvakommetele on avaldanud
tugevat mõju ka riigis valitsev õigeusk. Nii on näiteks soorollid Ukrainas
tänini traditsioonilisemad ja vanavanemad mängivad lastekasvatuses suuremat
rolli kui Läänes.

Ukraina kirjandus sai alguse juba 11. sajandil, pärast Kiievi-Vene ristimist.
Toonane kirjandus oli peamiselt liturgiline ning kirjutatud kirikuslaavi keeles.
Iseseisev kirjandus arenes Ukrainas 14.–16. sajandil, suuresti Poola ja Vene
mõju all. Suulise kirjanduse arengut mõjutas kasakakultuuri väljaarenemine, kus
sündis uut laadi eepiline luule. 17.–18. sajandil oli ukraina keeles avaldamine
keelatud, keelu kadudes sündis 18. sajandi lõpuks ka modernne ukraina kirjandus.
1830. aastail arenes Ukraina romantism, mille üks tuntumaid esindajaid oli
rahvuslik luuletaja ja maalikunstnik Tarass Ševtšenko.

1863. aastal keelati Venemaal täielikult ukrainakeelsete teoste trükkimine. See
sundis ukraina kirjanikke kas avaldama oma teosed vene keeles või trükkima neid
piiri taga, Austria-Ungarile kuulunud Galiitsias. Nii tuntaksegi mitmeid ukraina
autoreid, teadmata alati, et nad on pärit Ukrainast – üks selliseid on Nikolai
Gogol. Keeldu ei tühistatud ametlikult, kuid pärast 1917. aasta revolutsiooni ja
bolševike võimuletulekut muutus see tähtsusetuks. Ukraina kirjanduse õitseng
kestis 1930. aastateni, mil Jossif Stalin kehtestas Nõukogude kunstis ja
kirjanduses sotsialistliku realismi ainuvalitsuse. Täielikult taastus Ukraina
kultuurielu sellest alles pärast riigi iseseisvumist 1991. aastal.

Ukraina on tuntud spordiriik, Nõukogude ajal esindasid paljud ukrainlased
rahvusvahelistel võistlustel NSV Liitu. Tuntud on näiteks kergejõustiklane
Sergei Bubka, jalgpallurid Oleg Blohhin ja Ihor Belanov. Tänapäeva sportlastest
on kuulsad poksijad Vitali ja Volodõmõr Klõtško. 2012. aastal võõrustas Ukraina
koos Poolaga Euroopa meistrivõistluseid jalgpallis.

Ukrainas, umbes 80 protsenti elanikkonnast tunnistab religioonina õigeusku,
riigis tegutseb viis erinevat õigeusu kirikut, millest suuremate koguduste
hulgaga ja ametlikult 35 miljoni järgijaga kirik kuulub Moskva patriarhaadi
koosseisu. Lisaks tegutseb Ukrainas ka uniaadikiriku Ukraina Kreekakatoliku
Kirik, mis 1596. aasta Bresti uniooniga tunnustas katoliku kiriku teoloogilisi
põhimõtteid.

Ukraina territooriumil moodustus esimene slaavlaste riik – Kiievi-Vene
Suurvürstiriik, 9. sajandil. 11. sajandi keskpaigas osalisvürstide omavaheliste
võimuvõitluste pärast riik lagunes ja seniste Kiievi suurvürsti võimu alla
kuulunud vürstiriikide iseseisvumise tulemusena kujunes iseseisev
Lääne-Euroopale orienteeritud Kiievi vürstiriik.

Kiievi vürstiriik eksisteeris iseseisvalt kuni 1362. aastani, mil liitus Leedu,
Vene ja Žemaitija Suurvürstiriigiga ning moodustas 2/3 Leedu, Vene ja Žemaitija
Suurvürstiriigi territooriumist oma lääne-slaavi päritolu elanikkonnaga;
aastatel 1471–1654, kuulus Ukraina koos Valgevenega Leedu, Vene ja Žemaitija
Suurvürstiriigi koosseisus Rzeczpospolita riiki.

1657–1667 Vene-Poola sõja tulemusel Ukraina liideti Andrussovo rahulepinguga
Moskva tsaaririigiga. Andrussovo vaherahuga tekkis olukord, kus Ukraina jagati
eri riikide vahel: Vasakkalda-Ukraina kuulus Venemaale ja Paremkalda-Ukraina
Poolale, piirijõeks sai aga Ukrainat poolitav Dnepri jõgi.

1700. aastal alanud Põhjasõja ajal alustas iseseisvussõda Ukraina hetman
(1687–1709) Ivan Mazepa, kes sõlmis liidulepingu Venemaa tsaaririigiga sõjas
olnud Rootsi kuninga Karl XII-ga. 1708. aastal Mazepa ja Karli vahel sõlmitud
lepingu kohaselt pidi Ukraina pärast Venemaaga peetud sõja edukat lõppu saama
iseseisvuse, kuid Rootsi vägede kaotatud Poltava lahing lõpetas selle
vabanemiskatse Venemaast.

1917. aasta veebruari ja oktoobrirevolutsiooni järel püüdsid ukraina rahvuslased
kehtestada rahvusriiki Ukraina Rahvavabariiki, kuid Ukrainas toimunud Saksa
okupatsiooni, Nõukogude okupatsiooni ja Nõukogude-Poola sõja tulemusena ei
suutnud ukrainlased oma iseseisvust kindlustada ning Ukraina jagati Nõukogude
Venemaa ja Poola vahel.

1939. aastal alanud Teise maailmasõja alguses NSV Liidu kallaletungiga Poolale
okupeeriti Poola riigi koosseisus olnud Ukraina alad ja moodustati NSV Liidu
koosseisus Ukraina NSV.

2014. aasta märtsis okupeerisid Venemaa Föderatsiooni Relvajõud Krimmi.
Järgnevalt Venemaa õhutusel aprillis alanud Donbassi sõja ajal Donetski ja
Luganski oblastis moodustatud ühenduste Donetski Rahvavabariik ja Luganski
Rahvavabariik tegutsemise esimese 100 päeva tulemused on järgmised:



https://et.wikipedia.org/wiki/Peterburi

Peterburi (vene keeles Санкт-Петербург, Sankt-Peterburg; aastatel 1914–1924
Petrograd, Петроград; aastatel 1924–1991 Leningrad, Ленинград; kõnekeeles ka
Piiter, Питер) on üks kahest Venemaa keskalluvusega linnast, Moskva järel
suuruselt teine ja suurim linn Läänemere rannikul.

Peterburi on üks Euroopa nooremaid suurlinnu. Aastal 2003 tähistas ta oma 300.
sünnipäeva. Sellest 300 aastast üle 200 aasta oli Peterburi Venemaa Keisririigi
pealinn. Peterburi oli Venemaa pealinn aastail 1712–1728 ja 1732–1918.

Peterburi asub Neeva suudmes Soome lahe idasopis, Neeva lahes. Linna kaugus
Eesti pealinnast Tallinnast on maanteed mööda 330 km, meritsi 350 km ja
linnulennul 310 km.

Peeter I andis Jänesesaarele ehitatud muldkindlusele oma kaitsepühaku apostel
Peetruse järgi hollandipärase nime Sankt Pieter Burch. Hiljem, kui Neeva
kallastele kerkisid elumajad ja valmis apostlitele Peetrusele ja Paulusele
pühendatud kirik, hakati kindlustki kutsuma Peeter-Pauli kindluseks ning
esialgne nimi läks üle linnale. Nimekuju Sankt-Peterburg kinnistus pärast Peetri
surma.

1914. aastal, kui Venemaa Keisririik astus I maailmasõtta Saksamaa Keisririigi
vastu, asendati saksapärane nimi Sankt-Peterburg venepärase Petrogradiga (Peetri
linn).

26. jaanuaril 1924, päras VK(b)P Keskkomitee sekretäri ja NSV Liidu
Rahvakomissaride Nõukogu esimehe Vladimir Lenini surma nimetati Petrograd
Leningradiks. Seda nime kandis linn 6. septembrini 1991, kuid linna järgi
nimetatud piirkond kannab jätkuvalt nime Leningradi oblast.

12. juunil 1991 toimus referendum, kus 54% hääletanud elanikest arvas, et
linnale tuleks tagastada tema esialgne nimi. 6. septembril 1991 taastati linna
ajalooline nimi Sankt-Peterburg (vene keeles Санкт-Петербург).

Peterburi jaguneb 18 rajooniks. Peterburi haldusalasse kuulub 9 linna (Kolpino,
Krasnoje Selo, Kroonlinn, Lomonossov, Pavlovsk, Peterhof, Puškin, Sestroretsk,
Zelenogorsk) ja 21 alevit (Aleksandrovskaja, Beloostrov, Komarovo, Levašovo,
Lissi Noss, Metallostroi, Molodjožnoje, Pargolovo, Pessotšnõi, Petro-Slavjanka,
Pontonnõi, Repino, Sapjornõi, Serovo, Smoljatškovo, Solnetšnoje, Strelna,
Šušarõ, Tjarlevo, Uškovo, Ust-Ižora).

Peterburi on rahvastiku poolest Venemaa suuruselt teine linn. 2016. aasta
andmetel elas Peterburis 5 225 690 inimest. Peterburis elas üle 22 erineva
päritolumaaga inimese (igaühest üle 2000 inimese), suuremad neist olid:
venelased 84,72%, ukrainlased 1,87%, valgevenelased 1,17%, juudid 0,78%,
tatarlased 0,76%, armeenlased 0,41%, aserid 0,36%, grusiinid 0,22%, tšuvašid
0,13%, poolakad 0,10% ja palju teisi. 7,89% elanikest keeldus rahvust
avaldamast.

2010. aasta rahvaloenduse andmeil oli linna elanike arv 4 848 742. Septembris
2012 sündis viiemiljones elanik.

Peterburis on parasvöötme niiske merekliima sooja suve ja mõõduka talvega. Ilmad
on enamjaolt sombused. Juuli keskmine temperatuur on 18,8° C, veebruari keskmine
temperatuur −5,8 °C. Õhutemperatuuri absoluutne maksimum oli 2010. aasta
augustis +37,1 °C, absoluutne miinimum oli 1883. aasta jaanuaris, kui
õhutemperatuur langes kuni −35,9 °C.

Neeva voolab linna piires 32 km ulatuses ja moodustab Soome lahte suubudes
delta. Jõe laius kaubasadamas on 1250, Kolmainu silla ees 600, Lossi- ja Nikolai
silla vahel 340 meetrit. Jõe sügavus on 8–24 meetrit.

Kokku on linnas 93 jõge, oja ja kanalit kogupikkusega 217,5 km, sealhulgas
paarikümne kanali kogupikkus on umbes 160 km. Linna suuremateks kanaliteks on
Krjukovi kanal, Gribojedovi kanal, Talvekanal, Obvodnõi kanal ja Luigekanal.

Suur osa Peterburist asub kuni 3 meetri kõrgusel merepinnast ja on sellepärast
ohustatud üleujutuste poolt. Need ei teki siis, kui Neeva jões on suurvesi, vaid
kui läänetuul Soome lahe vee Neeva suudmesse kokku puhub. Suurim üleujutus
toimus 19. novembril 1824, kui veetase tõusis 421 cm üle keskmise. 23.
septembril 1924, kui veetase tõusis 369 cm üle keskmise, oli 70 km² linnast üle
ujutatud.

Kaitseks üleujutuste eest on Peterburi ehitatud tammide kompleks. See koosneb
kümnest tammist, mille vahel on kaks laevade lüüsisõlme ja kümme vee väljalaske
kohta. Kompleksi avas 2011. aasta augustis Peterburi juurtega Vladimir Putin.

28. novembril 2011 hoidis kaitserajatis ära üleujutuse, mis oleks olnud linna
ajaloos järjekorras 309. Samas on tammide süsteemile ette heidetud seisva ja
roiskuva vee tekitamist, mis hävitab vähese olemasoleva elu Soome lahe väga
suure reostuskoormuse all kannatavas idaosas.

Peterburi ehitamist alustati 18. sajandi alguses Domenico Trezzini juhtimisel,
kuid 18. sajandi lõpuni valitsesid Venemaad enamasti naiskeisrinnad, kelle
maitse määras suuresti ka Peterburi arhitektuurilise ilme.

Sildade arvult on Peterburi maailma linnade seas esikohal. Arvatakse, et koos
eeslinnades paiknevatega, on Peterburis umbes 620 silda . Neist 218 on
jalakäijate omad. Linna piiridesse jääb 342 silda. 22 silda on avatavad
laevaliikluse jaoks, st ülestõstetava keskosaga.

Üle Neeva peasängi viib üheksa silda. Aastatel 1965–2004 oli linna pikim sild
Aleksander Nevski sild (ilma kaldarajatisteta on pikkus 629 meetrit, koos
nendega 905,7 meetrit. Silla laius on 35 m). Enne seda oli pikim sild
582-meetrine Kolmainu sild.

Aastast 2004 on linna pikim sild Bolšoi Obuhhovski sild (üldpikkus 2824 meetrit,
ilma kaldrajatisteta 382 meetrit).

Peterburis on 268 kogudust, millest 131 allub õigeusu kiriku Moskva
patriarhaadile. Nende omanduses või kasutuses on 229 kirikut või muud
usutalitusteks mõeldud hoonet. Arhitektuuriliselt silmapaistvamad on Iisaku
katedraal, Kaasani katedraal, Peeter-Pauli katedraal ja Spass na Krovi kirik.
Peterburis asub ka eestlaste ehitatud Peterburi Jaani kirik ja õigeusu Püha
Issidori kirik.

1955. aastal tööd alustanud Peterburi metrool on 5 liini kogupikkusega 112,54 km
ja 65 jaama.

Peterburi teenindab samuti Pulkovo rahvusvaheline lennujaam ja kolm väiksemat
lennujaama äärelinnades. 2007. aasta seisuga on see Venemaal kasutajate hulga
poolest neljas lennujaam.

Peterburis on viis raudteejaama: Balti jaam, Laadoga vaksal, Moskva vaksal,
Soome vaksal ja Vitebski vaksal.

Ajalooliselt jäi Neeva jõe ümbrus Ingerimaa koosseisu. Eelajaloolise aja lõpus
kulges siit viikingite kaubatee "varjaagide juurest kreeklaste juurde". 12.
sajandi teisel poolel püüdsid seda ala enda valdusesse saada rootslased. 15.
juulil 1240 toimus Ižora jõe Neevasse suubumise koha läheduses Neeva lahing.
Lahingu käigus purustas novgorodlaste poolt Suzdalist kutsutud Novgorodi vürst
Aleksandr Jaroslavitš Rootsi väed ja sai siit endale hüüdnime Aleksander Nevski.

Peterburi linna kohal Ohta jõe suudmes asus 1300. aastal rootslaste ehitatud
Landskrona kindlus, mille eluiga polnud kuigi pikk. Laadoga järve ääres Neeva
lähtes ehitasid novgorodlased 1301. aastal Orešeki kindluse.

Pärast Liivi sõja kaotust loovutas Moskva tsaaririigi tsaar Ivan Julm 1583.
aastal Pljussa vaherahuga Ingerimaa ja Karjalas Käkisalmi lääni; Moskva
tsaaririik säilitas Neeva jõe suudmeala.

Aastatel 1610–1613 toimunud Venemaa pärilussõja tulemusena, milles osalesid
Moskva tsaaririigi troonipretendentidena Rzeczpospolita, Rootsi Kuningriik ja
Romanovite dünastia, kaotasid tsaar Mihhail I Fjodorovitš ja Moskva tsaaririik
Ingerimaa uuesti Rootsile ja kuningas Gustav II Adolfile. 1617. aastal sõlmitud
Stolbovo rahuga, läks Rootsi Kuningriigi valdusesse tulevase Peterburi linna
maa-ala. Pärast rahulepingu sõlmimist nimetati Orešeki kindlus ümber
Nöteborgiks.

Kunagise Landskrona kindluse kohale rajati Rootsi Ingeri kuberneri juhtimisel
Nyeni linnus ja selle juurde linn (linnaõigus alates 1642. aastast). Rootsi
Ingeri keskuseks oli Narva linn, kus asus ka Ingerimaa kuberner või asehaldur.
Maa-ala oli Rootsi valduses kogu 17. sajandi.

Aastal 1689 tuli Moskva tsaaririigis võimule Peeter I (pärast poolvenna Ivan V
surma 1696. aastal sai temast Venemaa ainuvalitseja). Peeter I nõudis Rootsilt
Ingerimaa tagasisaamist. Aastal 1700 alustas Venemaa Rootsi vastu sõda (tuntud
Põhjasõja nime all). 11. oktoobril 1702 vallutasid venelased Nöteborgi ja
nimetasid selle võtmelinnuseks Schlüsselburgiks. Põhjasõja lõppedes vallutas
Venemaa Ingerimaa ja taastas Venemaa väljapääsu Läänemerele.

Linna asutas Moskva tsaar Peeter I 27. mail (vkj. 16. mail) 1703 pärast Ingeri
vallutamist Rootsilt Põhjasõjas.

Levinud legendi kohaselt olevat Peeter I sel päeval läinud koos saatjatega
Jänesesaarele, võtnud kätte labida, lõiganud välja kaks rida mättaid, paigutanud
need ristikujuliselt saare keskele ja andnud käsu ehitustöid alustada.[viide?]

Et linna ehitamine algas sõja ajal, siis esimene ehitis oli muldkindlustis,
praegune Peeter-Pauli kindlus. See rajati Jänesesaarele Neeva parema kalda
lähedale mõne kilomeetri kaugusele merest. Kindlustis ehitati algselt mullast ja
puidust, kuid juba 1706. aastal asuti ehitama kiviehitist. Ehitustööde juhataja
oli tsaar Peeter I lähedane kaaskondlane Aleksandr Menšikov, kes määrati ka
Ingerimaa kubermangu (alates 1710. aastast Peterburi kubermang)
kindralkuberneriks.

Kuna Peterburi rajati suhteliselt soisele alale, siis kuivendati soo suure hulga
kraavide abil, nii et Peterburi on nimetatud ka Põhjamaade Veneetsiaks. Pinnast
tõsteti: tükk aega pidi igaüks, kes Peterburi saabub, kaasa võtma kive või
palke. Peaaegu kogu töö tegid talupojad ja Rootsi sõjavangid. Ühe hinnangu järgi
suri ehitusel 40 000 inimest.

Peeter I kavatses uue pealinna südameks teha Neeva delta suurima, Vassili saare,
kuid sellele oli raske pääseda ligi. Linna keskmeks kujunes hoopis
Admiraliteedihoone ümbrus, mida hakati ehitama Peeter-Pauli kindluse
vastaskaldale. Admiraliteet oli kaitseehitistega piiratud mereväe ala, kus oli
laevaehitus- ja remonditehas, laod, kasarmud, sadamaehitised jms.

1703/1704. aasta talvel alustati ka Peterburi läänekülje merepoolsete
kaitseehitiste rajamist Kotlini saarel, mis hiljem läksid Kroonlinna kindluse
alla.

Esimene inimene, kes Peterburisse maja ehitas, oli Balti sõjalaevastiku ülem
Cornelius Cruys.



https://et.wikipedia.org/wiki/%C4%B0stanbuli_Atat%C3%BCrki_lennujaama_terroriakt

İstanbuli Atatürki lennujaama terroriakt oli terroriakt, mis toimus 28. juunil
2016 İstanbuli Atatürki lennujaamas.

Umbes kell 21.50 kohaliku aja järgi (18.50 GMT) hakkasid kolm terroristi
Kalašnikovi automaatidest rahvast korrapäratult tulistama. Politsei avas
seejärel vastutule, üks terrorist tapeti, kaks terroristi lõhkasid pommivööd.
Terroriakti tulemusel hukkus kohe või suri hiljem haiglas vigastustesse 45
inimest (neist 19 välismaalast) ja 239 inimest sai haavata. See oli seni viimane
rohkem kui tosinast suuremast terroriaktist Türgis möödunud 12 kuu jooksul ja
Türgi selle aasta enesetapupommirünnakutest kõige ohvriterohkem.

Türgi kuulutas 29. juuni riiklikuks leinapäevaks. Türgi president Recep Tayyip
Erdoğan tegi avalduse, milles mõistis hukka rünnaku, mis leidis aset muslimite
püha kuu Ramadaani ajal, öeldes: "see näitab, et terroristid ei hooli usust ega
väärtustest". Vähemalt 80 riiki mõistis terroriakti hukka, avaldades poolehoidu
ja toetust ohvritele. Ka ÜRO mõistis rünnaku hukka ning Euroopa Nõukogu ja
Euroopa Liit väljendasid kaastunnet ja solidaarsust Türgiga.

Türgi ametniku sõnu vahendanud infoagentuuri Associated Press andmetel olid
enesetaputerroristid Venemaa, Usbekistani ja Kõrgõzstani kodanikud. Praeguseks
kogutud tõendite põhjal arvatakse, et rünnaku korraldas äärmusrühmitus ISIS,
ütles Türgi siseminister Efkan Ala; samas pole ISIS juhtunu eest veel ametlikult
vastutust võtnud.

Ameerika Ühendriikide Kongressi sisejulgeolekukomitee esimees Michael McCaul
ütles, et rünnakute korraldaja on tšetšeen Ahmet Tšatajev. Väidetavalt oli ta
olnud äärmusrühmituse ISIS sõjaministeeriumi liige. Tema praegune asukoht ei ole
teada. Gruusia parlamendi kaitse- ja julgeolekukomisjoni esimehe Irakli
Sesiašvili sõnul oli Ahmed Tšatajev president Mihheil Saakašvili ajal Gruusia
luure agent, keda kasutati tšetšeenia võitlejatega läbirääkimistel. Gruusia
endine president Mihheil Saakašvili teatas telejaama Rustavi-2 otsesaates
esinedes, et 2012. aasta septembris Tšatajev vahistati Gruusias, kuid 2012.
aasta valimistel oktoobris võimule tulnud uus valitsus eesotsas Bidzina
Ivanišviliga vabastas ta ning Tšatajev läks Süüriasse ja ühines seal
terroristliku rühmitusega ISIS.



https://et.wikipedia.org/wiki/P%C3%A4ikeses%C3%BCsteem

Päikesesüsteem koosneb Päikesest ning sellega gravitatsiooniliselt seotud
astronoomilistest objektidest, mis tekkisid molekulaarpilve (tuntud ka kui
Päikese udukogu) kokkutõmbumisel 4,6 miljardit aastat tagasi[viide?]. Suurem osa
Päikese ümber tiirlevate objektide massist on jagunenud kaheksa planeedi vahel.
Need planeedid tiirlevad ümber Päikese peaaegu ringikujulisel enam-vähem
samatasandilisel orbiidil. Neli väiksemat siseplaneeti Merkuur, Veenus, Maa ja
Marss, mida nimetatakse ka Maa-taolisteks planeetideks, koosnevad põhiliselt
kivimitest ja metallidest. Neli välimist gaasilist hiidplaneeti on võrreldes
Maa-taoliste planeetidega oluliselt massiivsemad. Kaks suurimat planeeti,
Jupiter ja Saturn, koosnevad peamiselt vesinikust ja heeliumist. Kahel
kaugeimal, Uraanil ja Neptuunil, arvatakse olevat tahke siseosa, mis koosneb
põhiliselt kivimite ja erinevat tüüpi jääde (nt vee, ammoniaagi ja metaani)
segust. Seetõttu nimetatakse neid vahel eraldi mõistega "jäähiiglased".

Lisaks planeetidele on Päikesesüsteem koduks ka paljudele väiksematele
objektidele. Asteroidide vöö, mis asub Marsi ja Jupiteri vahel, koosneb
sarnaselt Maa-taoliste planeetidega põhiliselt mineraalsetest ja metallist
objektidest. Teiseks regiooniks nimetatakse Neptuuni-taguseid objekte, mis
koosnevad peamiselt erinevat tüüpi jääst, nagu vesi, ammoniaak ja metaan. Sinna
piirkonda ja kaugemalegi jääb Kuiperi vöö ning Kuiperi vöö hajusketas.

Päikesesüsteemi kaugemateks piirkondadeks on heliopaus ja hüpoteetiline
Öpiku-Oorti pilv.

Kuni renessansiajani usuti valdavalt, et Maa asub Universumi keskpunktis
(geotsentriline maailmapilt) ja erineb teistest öise taeva objektidest.
Päikesesüsteemi objektide näivaid liikumisi Maalt vaadatuna peetigi nende
tegelikuks liikumiseks ümber Maa, mida arvati paigal seisvat. Esimesed, kes
spekuleerisid sarnase süsteemi üle, olid kreeka filosoof Aristarchus ja india
matemaatik-astronoom Aryabhatta. Geotsentrilise maailmapildi matemaatilise
mudeli loojaks peetakse Ptolemaiost. Geotsentrilise maailmapildi mudelit
kasutati planeetide asukohtade arvutamiseks laialdaselt kuni 17. sajandi
keskpaigani.

Esimene, kes geotsentrilisust matemaatiliselt eitas, oli Mikołaj Kopernik. Ta
pakkus välja Päikesesüsteemi heliotsentrilise mudeli, mille järgi kõik planeedid
liiguvad ümber Päikese ringikujulistel orbiitidel. Juba sõna "päikesesüsteem"
ise eeldab niisugust vaateviisi. Ent kõige tähtsam oli see, et ümber Päikese
tiirlev Maa osutus üheks planeetidest. 17. sajandi teadlased Galileo Galilei,
Johannes Kepler ja Isaac Newton täiendasid tema maailmavaadet paljude
füüsikaliste arusaamadega, millega laiem üldsus lõpuks nõustus.

Heliotsentriline maailmapilt sai lõpliku kinnituse Johannes Kepleri töödega,
milles ta töötas välja seadused, mis käsitlesid planeetide liikumist
elliptilistel orbiitidel. Isaac Newton töötas välja gravitatsiooniteooria, mis
võimaldas Kepleri seadusi kirjeldada range matemaatilise ja füüsikalise
teooriana. Elliptilistel orbiitidel liikuvate planeetidega heliotsentriline
maailmapilt võimaldas juba väga täpselt arvutada planeetide asukohta taevas. Kui
19. sajandi teisel veerandil mõõdeti esimest korda tähtede kaugused (Struve –
Veega kaugus, Bessel – 61 Cygni kaugus), tehti sellest järeldus, et tähed on
Päikese-taolised objektid, mille ümber võivad tiirelda ka planeedid.

Relativistlik maailmamudel sai alguse Albert Einsteini üldrelatiivsusteooriast
1916. aastal. Selle teooria järgi ei asu Päike kosmose keskel ja tähed ei asu
sfääris. 1922. aastal leidis vene matemaatik Aleksander Fridman, et selline
universum ei saa olla tasakaalus, vaid peab kas paisuma või kokku tõmbuma.
Kinnituse "paisuva universumi" teooriale said astronoomid 1926. aastal, kui
Edwin Hubble avastas galaktikate laialilendamise. See teooria, mida on
täiendatud temperatuuri (soojusenergia) sissetoomisega, ongi tänapäeva
kosmoloogia alus.

Päikesesüsteemi põhiliseks komponendiks on selle keskmes asuv Päike (peajada
täht spektriklassiga G2), mis moodustab 99,86% kogu hetkel teada oleva süsteemi
massist. Ülejäänud massist (0,14%) moodustavad hiidplaneedid 99%.

Enamik suuri objekte tiirlevad ümber Päikese peaaegu samal tasapinnal Maaga. Kui
planeetide orbiidid on väga ekliptilised, siis komeedid ja Kuiperi vöö objektid
tiirlevad tunduvalt suurema nurga all. Kõik planeedid ja enamik teisi objekte
tiirlevad samas suunas ümber Päikese nagu Päike pöörleb ümber oma telje
(vastupäeva, kui vaadata ülevalt alla Päikese põhjapoolusele).

Vastavalt Kepleri seadustele tiirleb iga keha mööda ellipsi, mille ühes fookuses
on Päike. Kehad, mis asuvad Päikesele ligemal, liiguvad kiiremini, sest Päikese
gravitatsioon mõjutab neid rohkem. Elliptilisel orbiidil muutub kehade kaugus
Päikesest aasta vältel. Keha lähimat asukohta Päikesest nimetatakse periheeliks
ning kaugeimat afeeliks. Planeetide orbiidid on väga väikese ekstsentrilisusega,
seevastu paljud asteroidid ja Kuiperi vöö kehad liiguvad mööda välja venitatud
ellipseid. Suurem osa komeete seevastu liigub piki ülimalt elliptilisi,
paraboolseid või isegi hüperboolseid orbiite.

Mida kaugemal planeet või vöö asub Päikesest, seda suurem vahemaa on temast
järgmisena asuva objektiga kui eelnevaga (mõne üksiku erandiga). Näiteks: Veenus
asub Merkuurist 0,33 astronoomilise ühiku kaugusel (AU), Saturn, aga 4,3 AU
kaugusel Jupiterist ja Neptuun asub 10,5 AU kaugusel Uraanist.

Enamikul planeetidest on oma alamsüsteem: Ümber planeetide tiirlevad kuud ja
rõngad. Peaaegu kõik kuud tiirlevad sünkroonis planeediga ehk neil on alati sama
poole planeedile pööratud (nagu Kuul).

Peale selle on Päikesesüsteemis veel kääbusplaneedid (näiteks veel hiljuti
planeediks peetud Pluuto). Tahkete kehade kogupindala Päikesesüsteemis on 1 700
000 000 km2.

Päike on Päikesesüsteemi kõige massiivsem komponent, tema arvele langeb umbes
99% kogu Päikesesüsteemi massist. Päikese suure massi (332 990 Maa massi) tõttu
on tema tuumas väga kõrge temperatuur ja rõhk, mille tulemusena toimuvad Päikese
tuumas termotuumareaktsioonid. Termotuumareaktsioonides vabaneb tohututes
kogustes energiat, enamasti elektromagnetkiirguse kujul, mis Päikese sisemusest
välja jõudes kiiratakse 5800 K temperatuuriga absoluutselt musta keha
kiirgusena. Päikese kiirgusenergia maksimum on rohelises spektriosas,
lainepikkusel ca 500 nanomeetrit.

Päike on spektriklassi järgi kollane kääbustäht. See nimi on veidi eksitav, sest
võrreldes suurema osa teiste tähtedega Linnutees, on Päike hoopiski võrdlemisi
suure massi ja heledusega. Arvatakse, et ligikaudu 85% tähtedest on Päikesest
väiksemad.

Lisaks valgusele paiskab Päike laiali ka laetud osakesi plasma kujul, mida
kutsutakse päikesetuuleks. Sellised osakesed liiguvad kiirusega 1,5 miljonit
kilomeetrit tunnis, moodustades (heliosfääri), milles osakesed liiguvad läbi
Päikesesüsteemi vähemalt 100 AU kaugusele (heliopausini). Heliosfääri plasma
moodustab suure osa planeetidevahelisest keskkonnast. Heliosfääri tihedusel on
spiraalne struktuur, mille tekitab ümber oma telje pöörleva Päikese magnetväli.

Maa magnetväli takistab päikesetuulel otse atmosfääri siseneda. Kui Päikesel
toimuvate aine väljapursete käigus planeetidevahelisse ruumi jõudnud laetud
osakeste vood jõuavad magnetväljaga ümbritsetud planeetide atmosfääride
ülakihtidesse, tekivad nendes atmosfäärikihtides planeedi magnetpooluste
ümbruses virmalised.

Planeetidevahelises keskkonnas asub ka vähemalt kaks kettasarnast kosmilise
tolmu piirkonda. Tihedam neist asub Päikesesüsteemi siseosades ja tekitab
sodiaagivalgust. Arvatakse, et see piirkond on tekkinud tänu kokkupõrgetele
asteroidivöös. Teine asub umbes 10–40 AU kaugusel ja on arvatavasti tekkinud
Kuiperi vöös toimunud mitmetele kokkupõrgetele. Päikesesüsteemi tekkimise ajast
pärit tolmu leidub eeskätt süsteemi äärealadel, Öpiku-Oorti pilves.

Päikesesüsteemi siseosa on üldnimetuseks piirkonnale, kus asuvad Maa-sarnased
planeedid ja asteroidid. Need taevakehad koosnevad põhiliselt erinevatest
silikaatidest ja metallidest. Päikesesüsteemi siseosa raadius on väiksem kui 5
astronoomilist ühikut.

Merkuur on Päikesesüsteemis Päikesele lähim (kaugus=0,4 AU Päikesest) ja ka
väikseim planeet (0,055 Maa massi). Merkuuril ei ole looduslikke kaaslasi ja
ainukeseks geoloogiliseks nähtuseks peale kaatrite on kaljud, mis on
tõenäoliselt tekkinud planeedi kokkutõmbumise ajal selle varajases faasis.
Merkuuri peaaegu olematu atmosfäär koosneb aatomitest, mida päikesetuul pinnalt
üles lennutab. Merkuuri suhteliselt suurt rauast tuuma ja õhukest vahevööd ei
ole suudetud veel korralikult seletada. Arvatakse, et planeedi välimised kihid
pühiti minema hiiglasliku kokkupõrkega või noore Päikese mõju ei lasknud neil
korralikult välja areneda.

Veenus asub Päikesest 0,7 astronoomilise ühiku kaugusel ja on massi poolest
Maaga kõige sarnasem (0,815 Maa massi). Nagu Maal, on ka Veenusel paks
silikaatidest vahevöö ning rauast tuum, paks atmosfäär ning pinnal toimuvad
geoloogilised protsessid. Kuid erinevalt Maast on Veenus kuiv ja tema atmosfäär
on Maa atmosfäärist koguni 90 korda tihedam, koosnedes põhiliselt
süsinikdioksiidist. See on Päikesesüsteemi kuumim planeet, tema pinna
temperatuur küündib 460 kraadini, seda tänu atmosfääris suurel hulgal
leiduvatele kasvuhoonegaasidele. Veenuse tänapäevasest geoloogilisest
aktiivsusest ei ole leitud kindlaid tõendeid, aga kuna tal puudub magnetväli,
mis hoiaks ära atmosfääri ärakande kosmosesse, siis peavad tema atmosfääri
pidevalt uusi aineid andma vulkaanid. Veenuse pinnavormid on kujundatud
üleplaneedilise vulkaanilise aktiivsuse käigus. Veenusel puuduvad looduslikud
kaaslased.

Maa on suurimate mõõtude ja suurima tihedusega planeet Päikesesüsteemi
siseosades. Maa on ainus planeet, kus teada olevalt toimuvad praegu
geoloogilised protsessid ja ainus koht universumis, kus teadaolevalt eksisteerib
elu. Selle vedel hüdrosfäär on unikaalne Maa-tüüpi planeetide hulgas ja Maa on
ainus planeet, kus on täheldatud laamade liikumisi. Planeedi pooluste piirkonnas
asuvad jääst koosnevad polaarmütsid. Maa atmosfäär erineb suuresti teiste
sarnast tüüpi planeetide omast, koosnedes põhiliselt 78% lämmastikust ja 21%
hapnikust. Maal on üks looduslik kaaslane, Kuu, mis on suurim kaaslane Maa-tüüpi
planeetide hulgas.

Marss on väiksem kui Veenus ja Maa (0,107 Maa massi) ja asub Päikesest
minimaalselt 1,56 astronoomilise ühiku kaugusel. Marsi atmosfäär koosneb
enamjaolt süsinikdioksiidist ning atmosfäärirõhk pinnal on vaid 0,6 protsenti
Maa atmosfäärirõhust. Marsi pinnas on väga ebaühtlane, kaetud arvukate
meteoriidikraatritega. Marsil asuvad ka mõned suured vulkaanid, teiste hulgas
Olympus Mons, Päikesesüsteemi kõige kõrgem mägi. Marsil on ka silmatorkavad
orud, kõige suurem neist tektoonilise aktiivsuse käigus tekkinud Valles
Marineris. Marsi pinnase punakas värvus tuleneb raud(III)oksiidist, mida leidub
kõikjal pinnases. Marsi poolustel on polaarmütsid, mis koosnevad
süsinikdioksiidi ja vee jääst. Marsil on 2 looduslikku kaaslast, Deimos ja
Phobos, need on arvatavasti gravitatsiooniliselt kinni püütud asteroidid.

Asteroidid on väikesed Päikesesüsteemi kehad. Need koosnevad põhiliselt
mineraalidest ja metallidest.

Asteroide võib leida igas suuruses, alates mõnest meetrist kuni ca 1000
kilomeetrini välja. Suurimad asteroidid on liigitatud kääbusplaneetide hulka.

Asteroidivöö sisaldab 1–2 miljonit asteroidi, mille diameeter on üle ühe
kilomeetri. Kuid vaatamata sellele ei ole kogu piirkonna mass rohkem kui üks
tuhandik Maa massist. Asteroidide vöö on väga hõredalt asustatud. Kosmoselaevad
lendavad sealt läbi ilma kahjudeta. Asteroididest väiksemaid Päikesesüsteemi
väikekehi nimetatakse meteoorkehadeks.

Neli välimist planeeti moodustavad 99% ümber Päikese tiirlevate kehade massist.
Jupiter ja Saturn koosnevad põhiliselt vesinikust ja heeliumist, Uraan ja
Neptuun sisaldavad rohkem jääd ja kivimeid. Kõigil neljal on rõngad, kuid ainult
Saturni omad on Maalt lihtsalt jälgitavad.

Jupiter on kõige massiivsem planeet (318 Maa massi). Päikesest asub ta 5,2
astronoomilise ühiku kaugusel. Põhiliselt koosneb see vesinikust ja heeliumist.
Jupiteril on 16 kuud. Temperatuur on umbes −140 °C. Tuule kiirus on keskmiselt
100 m/s.

Saturn asub Päikesest 9,5 astronoomilise ühiku kaugusel ja on tuntud oma
rõngaste poolest. Tal on palju sarnasusi Jupiteriga, näiteks atmosfääri koostis
ja magnetosfäär. Kuigi ta moodustab 60% Jupiteri ruumalast, on ta viimasest 3
korda kergem (95 Maa massi), mis teeb Saturnist kõige väikseima tihedusega
planeedi Päikesesüsteemis. Rõngad koosnevad väga väikestest jää- ja
kivimiosakestest. Saturnil on üle 60 kaaslase, millest kahel – Titaanil ja
Enceladusel – on avastatud ka seismilist aktiivsust. Titaan on Päikesesüsteemis
suuruselt teine kuu, ta on suurem kui planeet Merkuur ja ainuke kuu
Päikesesüsteemis, millel on tihe atmosfäär.

Uraan on hiidplaneetidest kergeim (14 Maa massi) ning asub 19,6 astronoomilise
ühiku kaugusel Päikesest. Ta erineb teistest planeetidest selle poolest, et ta
tiirleb külili. Uraani pöörlemistelje kaldenurk on 97,8 kraadi. Samuti on tal
võrreldes teiste hiidplaneetidega palju jahedam tuum, mistõttu kiirgab ta väga
vähe soojust. Uraanil on 27 teadaolevat kaaslast.

Neptuun, mis asub 30. astronoomilise ühiku kaugusel Päikesest, on ruumalalt
Uraanist väiksem, aga massilt suurem (17 Maa massi) ehk palju tihedam. Neptuunil
on teada 13 kaaslast.

Komeedid on väikesed Päikesesüsteemi kehad, tavaline läbimõõt on kõigest mõni
kilomeeter. Komeedid koosnevad põhiliselt jäätunud gaasidest ja vähesest osast
mineraalidest. Enamiku komeetide orbiidid on kas väga suure ekstsentrilisusega
ellipsid või hoopis paraboolsed või hüperboolsed. Lühiperioodilistel komeetidel
võtab täistiiru tegemiseks aega alla kahesaja aasta. Pikaperioodilistel
komeetidel kulub selleks tuhandeid aastaid. Arvatakse, et lühiperioodilised
komeedid on pärit Kuiperi vööst ning pikaperioodilised Öpiku-Oorti pilvest.
Paraboolsetel või hüperboolsetel orbiitidel olevad komeedid läbivad
Päikesesüsteemi siseosasid vaid üks kord.

Kuiperi vöö on ülesehituselt sarnane asteroidide vööga, kuid koostiselt on nad
küllaltki erinevad. Kuiperi vöö kaugus Päikesest jääb 30–50 astronoomilise ühiku
kaugusele. Kuigi selles leidub mitmeid kääbusplaneete, on enamik objektidest
seal siiski väikesed. Kuiperi vöös arvatakse leiduvat üle 100 000 keha, mille
diameeter on üle 50 kilomeetri, kuid piirkonna kogumassiks pakutakse kõigest
kümnendikku või sajandikku Maa massist. Kuiperi vöö objektide orbiidid ei järgi
sageli ekliptika tasandit. Selle piirkondade taevakehadel on leitud ka kaaslasi.

Pluuto on kääbusplaneet ning Kuiperi vöö suurim objekt. Kui see 1930. aastal
avastati, siis liigitati see üheksandaks planeediks, kuid 2006. aastal
klassifitseeriti Pluuto planeedi definitsiooni kohaselt kääbusplaneediks. Pluuto
orbiit on võrdlemisi suure ekstsentrilisusega ja on ekliptika tasandi suhtes 17
kraadi kaldus. Pluuto orbiidi periheel on 29,7 astronoomilist ühiku ning afeel
on 49,5 astronoomilist ühiku kaugusel Päikesest.

Pluuto suurim kuu on Charon. Kuna Charoni ja Pluuto massid erinevad teineteisest
vähe, nimetatakse seda süsteemi ka vahel kaksiksüsteemiks, sest süsteemi
massikese ei asu Pluuto sees. Lisaks Charonile on Pluutol veel 2 kaaslast: Nix
ja Hydra.

20. jaanuaril 2016 ilmus Caltechi teadlaste Konstantin Batygini ja Mike Browni
artikkel, kus öeldakse, et suure tõenäosusega on olemas üheksas planeet, mille
mass on Maa massist 10 korda suurem, mille orbiit on Neptuuni orbiidist
keskmiselt 20 korda kaugemal, ning mis teeb tiiru ümber Päikese 10 000...20 000
aastaga.

Heliosfäär on jagatud kaheks piirkonnaks. Päikesetuul liigub keskmise kiirusega
400 km/h läbi Päikesesüsteemi, kuni põrkub tähtedevahelise tuulega (milleks on
plasmavoolud tähtedevahelises ruumis). Põrkumine toimub lõpušokis (Päikesetuule
lõpuosa lööklaine), mis asub Päikese liikumise suunas Päikesest 80–100
astronoomilise ühiku kaugusel ja vastassuunas umbes 200 astronoomilise ühiku
kaugusel. Lööklaine piirkonnas aeglustub päikesetuul järsult, tekitades
turbulentsi ning moodustades ovaalse kuju, heliotupe. Arvatakse, et see piirkond
käitub ja näeb välja sarnaselt komeedi sabaga, ulatudes allatuult mitu korda
kaugemale kui vastutuult. Kuid andmed, mis on saadud kosmoseaparaatide Cassini
ja IBEX (Interstellar Boundary Explorer) abil, on näidanud, et see on hoopis
mullisarnane, sest seda mõjutab ka tähtedevaheline magnetväli. Heliosfääri
välimist piiri kutsutakse heliopausiks. See on piirkond, kus tähtedevaheline
tuul on tugevam kui päikesetuul ehk sealt alates algab tähtedevaheline ruum.

Hüpoteetiline Öpiku-Oorti pilv on sfääriline, sisaldades kuni miljard jäätunud
keha. See asub umbes ühe valgusaasta kaugusel Päikesest ja ulatudes kuni 1,9
valgusaastani (100 000 astronoomilist ühikut). Arvatakse, et siit piirkonnast on
pärit pikaajalised komeedid, mis on sattunud sinna hiidplaneetide gravitatsiooni
mõjul. Kehad Öpiku-Oorti pilves liiguvad väga aeglaselt.

Praegusel ajal arvatakse, et Päikesesüsteem moodustus veidi enam kui 4,6
miljardit aastat tagasi külmast molekulaarse gaasi ja tolmupilvest. Tegemist oli
tavalise tähetekke, mitte mingi eksootilise protsessiga (näiteks tähtede
peaaegu-kokkupõrge), nagu kunagi usuti. Arvatakse, et selle protsessi alguses
toimus päikeseudukoguks nimetatava väga suure massiga külma tähtedevahelise
gaasi- ja tolmupilve gravitatsiooniline kollaps. Mitmete või isegi paljude
tihendustsentrite edasise tihenemise ja pöörlemise tõttu lapikuks muutuvate
gaasipilve fragmentide keskele tekkisid prototähed. Kui prototähed tõmbusid
niivõrd kokku, et nende keskmes tõusid temperatuurid ja tihedused piisavaks
termotuumareaktsioonide algamiseks, süttisid prototähed ükshaaval tähtedena. Üks
nendest prototähtedest oli Päike. Algselt tekkinud täheparv või -assotsiatsioon
hajus võrdlemisi ruttu ning praeguseks on Päike suhteliselt hõredalt asustatud
Galaktika piirkonnas.

Päikesesüsteem on osa Linnutee galaktikast, umbes 100 000 valgusaastase
läbimõõduga spiraalgalaktikast, ning mis sisaldab ligikaudu 200 miljardit tähte,
mille hulgas meie Päike on üsna tüüpiline. Siiski on umbes 85% kõigist Galaktika
tähtedest Päikesest väiksema massiga.

Päikesesüsteemi kauguseks Galaktika keskmest hinnatakse 25 000 – 28 000
valgusaastat. Ta tiirleb ümber Galaktika keskme kiirusega umbes 220 kilomeetrit
sekundis ning teeb ühe täistiiru 226 miljoni aastaga.

Päikesesüsteemi orbiit paistab olevat väga ebaharilik. Ta on esiteks väga
lähedane ringjoonele ja teiseks on ta peaaegu täpselt sellel kaugusel, kus
orbitaalkiirus vastab spiraalharusid kujundavate kompressioonilainete kiirusele.
Nähtavasti on Päikesesüsteem jäänud spiraalharude vahelisse piirkonda suurema
osa aja jooksul, mis elu Maal on eksisteerinud. Spiraalharudes plahvatavate
supernoovade kiirgus võib teoreetiliselt planeetide pinnad steriliseerida,
hoides ära suurte loomade tekke maismaal. Et Päikesesüsteem (ja planeet Maa) on
jäänud spiraalharudest väljapoole, võib olla tegemist ainulaadse planeediga,
mille pinnal on saanud tekkida suured loomad.

Veel hiljaaegu oli Päikesesüsteem ainuke tuntud näide planeedisüsteemist, olgugi
et laialt usuti teiste võrreldavate süsteemide olemasolu. Nüüdseks on avastatud
mitusada eksoplaneeti või nende süsteemi, kuigi nende täpsest olemusest teatakse
võrdlemisi vähe. Üheks võimaluseks planeedisüsteemide kindlaks tegemiseks on
tähtede radiaalkiiruste perioodiliste muutuste, mis on tingitud planeetide ja
tähe tiirlemisest ümber ühise masskeskme, analüüs. Nii saab kindlaks teha ka
nähtamatute planeetide masside alampiirid ja kaugused tähest. See meetod ei
võimalda praegu siiski avastada Maaga võrreldava massi ja orbiidiga planeete,
välja arvatud kolm planeeti, mis tiirlevad ühe pulsari ümber. Samuti on
avastatud planeete teiste tähtede ümber, mõõtes pikka aega tähe heledust. Kui
planeet liigub Maalt vaadates üle tähe ketta, siis tähe heledus väheneb väga
natukene (maksimaalselt seni avastatud süsteemidel umbes 2%). Varjutuste
kordumisel on võimalik määrata planeedi tiirlemisperiood ja ka mass. See meetod
annab võimaluse määrata planeetide masse kõige suurema täpsusega, kuid
eelistatult on vaadeldavad vaid need planeedid, mis on suured ja asuvad oma
tähele väga lähedal.



https://et.wikipedia.org/wiki/Rumeenia

Rumeenia on riik Kagu-Euroopas Musta mere läänerannikul, lõunapiiriks on Doonau
jõgi. Idaosa ümbritsevad Karpaadid. Riik piirneb põhjas ja kirdes Ukrainaga,
kirdes Moldovaga, läänes Ungari ja Serbiaga ning lõunas Bulgaariaga. 1.
jaanuarist 2007 on Rumeenia Euroopa Liidu liige.

Umbes 30% riigi territooriumist katavad mäed. Peamised ahelikud on Ida-Karpaadid
ja Transilvaania Alpid. Mõned Ida-Karpaatide mäetipud ulatuvad üle 2200 m üle
merepinna. Transilvaania Alpide ja ühtlasi Rumeenia kõrgeim tipp Moldoveanu on
2544 m kõrgusel merepinnast. Läänes on väiksem mägede piirkond Lääne-Rumeenia
mäed, mille kõrgus ületab 1800 m merepinnast.

Mägede ümber on küngaste ja kiltmaade alad. Ida-Karpaatidest ida pool on Moldova
kõrgustik, lääne pool on suur Transilvaania platoo. Idas ulatub Doonau jõest
Musta mereni Dobrudža platoo. Eelmäestikest ja kiltmaadest lõuna pool laiub suur
Valahhia madalik. Lääne-Rumeenias laiub Lääne-Rumeenia mägedest kuni Ungari
piirini väiksem Tisza jõe tasandik. Teine tasane ala on Doonau delta. Deltas on
sood, leetseljakud ja ujuvad pilliroosaared.

Pikim jõgi on Doonau, mis voolab 1075 km pikkuselt läbi Rumeenia territooriumi
Musta merre. Enamik teisi jõgesid on Doonau lisajõed. Suuremad jõed on Jiu, Olt,
Argeş ja Ialomiţa, mis kõik voolavad läbi Valahhia tasandiku. Siret ja Prut
saavad alguse kirdest. Pikkuselt teine jõgi Mureş voolab 768 km lääne poole, et
suubuda Ungaris Doonau lisajõkke Tiszasse.

Rumeenia mullad on väga mitmekesised. Kõige viljakamad on tasandike mustmullad,
kuid suur osa riigist on kaetud keskmise viljakusega pruunide metsamuldadega.
Mägedes ja küngastel on mullad vähem viljakad.

Valitseb parasvöötme mandriline kliima: suved on kuumad ja talved on külmad.
Mägedes on eriti karmid talved. Sademete hulk on piirkonniti erinev, kõige
rohkem sajab mägedes. Kliima on põllumajandusele üldiselt soodne. Pealinnas
Bukarestis, mis asub Valahhia tasandikul, on juuli keskmine temperatuur 23,3 °C
ja jaanuari keskmine temperatuur –2,8 °C. Aasta keskmine sademete hulk on 580
mm.

Umbes veerand Rumeenia pinnast on kaetud metsadega, millest 60% on mägedes.
Mägedes on kõige tavalisemad puud nulg ja kuusk. Madalamatel nõlvadel on
kasvavad pöögi-, tamme- ja teiste lehtpuude metsad. Tasandikke katab rohi, puud
kasvavad üksikult. Doonau deltas on suured pilliroo- ja teiste veetaimede alad.

Imetajatest võib mainida mägikitse, karu, ilvest, hirve, hunti, rebast, mäkra ja
tuhkrut.

Linnuliike on palju, sealhulgas kotkad, raisakotkad ja kullid. Pelikanid on
tavalised Doonau deltas.

Rumeenias on mitmesuguseid maavarasid. Tähtsamad energiaallikad on maagaas ja
nafta. Naftapuurimine algas juba 1850. aastatel ja varud on kokku kuivanud.
Maagaasivarud on palju suuremad. Sütt on vähe.

Mineraalsetest maavaradest leidub vaske, boksiiti, rauamaaki, kroomi, mangaani
ja uraani. On ka kulda, hõbedat ja teisi haruldasi metalle. Enamik nendest
maardlatest on piisavad sisemaisteks vajadusteks, kuid rauamaaki tuleb
importida.

Elanike arv on alates 1990. aastast vähenenud negatiivse loomuliku iibe ja
väljarände tõttu.

Suuremad linnad on Bukarest, Iași, Constanța, Timișoara, Galați, Cluj-Napoca,
Craiova ja Brașov.

50. aasta paiku eKr ühendas kuningas Burebista paljud väikesed daaklaste riigid
üheks suureks Daakia riigiks, mille keskus oli tänapäeva Transilvaanias. Läänes
jõudis ta välja Moravani, kus alistas mõned keldi hõimud, idas Musta mere ja
Lõuna-Bugini ning lõunas Balkani mägedeni. Daaklaste pealinn oli Sarmizegetusa,
mis asetses tänapäeva Transilvaania äärmises kaguosas tänapäeva Banaadi lähedal.
Kui roomlased Daakia vallutasid, purustasid nad Sarmizegetusa ning ehitasid
Daakia provintsi pealinna 40 km kaugusele.

Rooma keiser Traianus võitis 102. aasta ja 106. aasta Daakia sõdades kuningast
Decebalust. Daakia sai 107 Rooma keisririigi provintsiks ja jäi 276. aastani
Rooma võimu alla. Pärast Daakia alistamist Traianuse poolt hõlmas Rooma
keisririigi Daakia provints põhiliselt daaklaste asuala, sealhulgas veerandi
tänapäeva Rumeeniast, kuid ulatus üle tänapäeva Rumeenia piiride, hõlmates
läänes Alföldi osi (tänapäeva Ungaris ja Vojvodinas) ning idas Moldova ja
Bulgaaria osi. Daakia elanikud daaklased ja geedid arvatakse traaklaste hulka.

14. sajandi alguses ühendati Doonau ja Karpaatide vahelised Ungari kuningriigile
kuulunud vojevoodkonnad Valahhia vürstiriigiks. Veidi hiljem asutati
Karpaatidest idas paikneval territooriumil Moldova vürstiriik.

15. sajandil alanud Osmanite riigivallutuste käigus hõivati Osmanite vägede
poolt 1453. aastal Konstantinoopol ja Lõuna-Euroopa ja Kesk-Euroopa vallutamise
käigus ka Valahhia ja Transilvaania.

Moldaavia vürst (1457–1504) Ștefan cel Mare pidas oma valitsusaja alguses
pidevaid kodusõdu oma sugulastega, kuid suutis lõpuks vastased alistada ning
tunnustas oma süseräänina Poola kuningat ja Leedu suurvürsti Kazimierz IV-t.
Sisepoliitiliselt jäi Stefan aga täiesti sõltumatuks. Et aga Moldaavia oli
surutud võimsamate riikide vahele, pidi Stefan pidevalt võitlema oma riigi
sõltumatuse säilitamise eest. 1467. aastal võitis ta sissetungivaid Ungari
kuningriigi vägesid, 1471. aastal lõi osmanid välja Valahhiast ja võitis neid
1475. aastal ka Moldaavias. Valahhias suutis Stefan võimule aidata oma liitlase,
Vlad III Tepesi venna Vlad Călugăruli.

Valahhia vürst (1448, 1456–1462 ja 1476) Vlad Dracula (Teibasseajaja) sõdis 15.
sajandil Osmanite riigi vastu ja ta on Bram Stokeri teose "Dracula" peategelase
Dracula prototüüp. 1503. aastal oli ka Ștefan cel Mare sunnitud tunnistama
Osmanite riigi ülemuslikkust. Rumeenia jäi Osmanite riigi võimu alla 300
aastaks.

16.–17. sajandi vahetusel saavutas piirkond hospodar Mihai Vapra valitsusajal
(1593–1601) taas ajutise iseseisvuse ja liitis ka Moldova ning Transilvaania
alad.

Aastatel 1768–1774 toimunud neljanda Vene–Türgi sõda tulemusel Venemaa
keisririigi ja Osmanite riigi vahel hõivas Bessaraabia, Moldova ja Valahhia.
Sõjas hävitas 1770. aastal Vene sõjalaevastik Çeşme sadamas Türgi sõjalaevastiku
(Çeşme merelahing). 21. juulil 1774 sõlmiti Küçük Kaynarci rahu (Küçük Kaynarca
rahu, Kjutšukkainardža rahu). Lõuna-Ukraina, sealhulgas Bugi, Dnepri ja Doni
suue, läksid Venemaale koos Kinburni, Jenikale ja Kertši kindlustega, nii et
Venemaa sai seal väljapääsu Mustale merele. Osmani impeerium tunnustas Venemaa
ülemvõimu Moldova ja Valahhia üle.

1787. aastal üritasid Osmanid Suurbritannia vahendusel Venemaaga läbirääkimisi
pidadada, Krimmi tagastamise üle. Läbirääkimised kukkusid läbi ning 1787. aasta
augustis kuulutasid Osmanid Venemaa keisririigile sõja. Venemaa liitlane
Habsburgide Saksa-Rooma riik kuulutas Osmanite riigile sõja 1788. aasta alguses.

1789. aasta kevadel vallutasid Venemaa väed Byrlati, Maksimeni ja Galatzi.
Venemaa ja Austria vägedel õnnestus koostöös saavutada võit 20. juunil 1789
Focşani lahingus ja tõrjuda Osmanite vastupealerünnak 11. septembril 1789 ja
veel kord Focşani ära võtta. 11. septembril 1789 saavutasid liitlasväed võidu
Rîmnici jõe ääres, kus võitlesid Jusuf-paša poolt juhitud 100 000 meheline armee
ja Vene ning Austria-Ungari 25 000 pealine ühisvägi, kindral Aleksander Suvorovi
ja Saksi-Coburgi printsi Friedrich Josiase juhatusel. 30. septembril 1789
alistus Venemaa vägedele Akkermani kindlus ning 4. novembril alistus Bender.
Austria väed vallutasid 19. septembril Belgradi ning hiljem ka Bukaresti.

1790. aasta oktoobris alustasid venelased Bessaraabias asuva Izmaili piiramist
ning 11. detsember (22. detsembril 1790 vallutas Aleksander Suvorov
tormijooksuga türklaste Izmaili kindluse, mida peeti vallutamatuks. 1791. aastal
sõlmiti Iaşis rahuleping ja Iaşi rahulepinguga tunnistasid Osmanid eelmise
Vene-Türgi sõja (1768–1774) lõpetanud Küçuk Kaynarca rahulepingut ja Krimmi
ühendamist Venemaaga. Türgile jäid Moldova ja Valahhia ning venelased tagastasid
neile ka Izmaili kindluse Doonaul ning Anapa kindluse Musta mere ääres.
Vene-Türgi piiriks määrati Dnestri ja Kubani jõed.

19. sajandil toimunud Vene-Türgi sõdade käigus vallutas Venemaa keisririik
Osmanite riigilt Bessaraabia ja liitis 1812. aasta Bukaresti rahulepinguga
Venemaa keisririigiga.

Esimeses maailmasõjas osales Rumeenia kuningriik Antandi riikide liitlasena
Saksamaa keisririigi, Austria-Ungari ja Itaalia vastases sõjategevuses. Pärast
Venemaa keisririigi lagunemist läks Bessaraabia 1918. aastal Rumeenia koosseisu.

Saksamaa ja NSV Liidu vahel sõlmitud Molotovi-Ribbentropi pakti tulemusena
nõudis NSV Liit (Saksamaa diplomaatilisel toel) 1940. aastal Bessaraabiat
Rumeenialt Nõukogude Liidule, ähvardades nõudmiste mittetäitmisel sõjalise
invasiooniga. 28. juunil 1940 tungisid Punaarmee väed Bessaaraabiasse
ja Põhja-Bukoviinasse ning okupeerisid ja annekteerisid alad.



https://et.wikipedia.org/wiki/Naissaar

Naissaar (soome keeles Naissaari, saksa keeles Nargen, rootsi keeles Nargö,
vahel nimetatud ka Nargent) on saar Eesti põhjarannikul, mis eraldab Tallinna
lahte ülejäänud Soome lahest.

Saare pindala on 18,6 km², pikkus 8–9 ja laius 4 kilomeetrit ning ta asub
mandrist 8,5 km kaugusel. Kõrgeim punkt on Kunilamägi (27 meetrit).

Saar kuulub Viimsi valda ja seal on kolm küla: Lõunaküla (Storbyn), Tagaküla
(Bakbyn) ja Väikeheinamaa (Lillängin). Aastani 2011 kuulus kogu saar Naissaare
küla alla.

Naissaarel on sündinud maailmakuulus Eesti optik, astronoom ja leiutaja Bernhard
Schmidt (1879–1935).

Valdavalt katab saart okasmets, on suuri kivikülve ja rändrahne, saar on 1995.
aastast alates maastikukaitseala.

Saarel asub mitu sood: Suursoo, Kunila, Kullkrooni ja Sinkara soo. Kõik need
sood on arvatud ürglooduse objektideks.

Esimest korda on Naissaart (Terra feminarum) väidetavalt mainitud Bremeni Adama
kroonikas (1075–1080).

Naissaare Suursadam sai tänase kuju I maailmasõja eel ja ajal, kui Tallinna
ümbrusesse rajati Peeter Suure merekindlus. Saarele rajati muu hulgas sadamad,
raudteed ja suurtükipatareid. I maailmasõja ja Vabadussõja ajal asus saarel ka
vangilaager. Oktoobrirevolutsioonist Saksa okupatsioonini Eestis, detsembrist
1917 kuni 26. veebruarini 1918 asus saarel Naissaare Nõukogude Vabariik, mille
Venemaa Nõukogude Vabariigi toel kuulutasid välja 90 Naissaare garnisoni madrust
Vene lahingulaevalt Petropavlovsk anarhosündikalist Stepan Petritšenko
juhtimisel.

Nõukogude ajalgi oli saar militariseeritud, sinna rajati meremiinide ladu ja
montaažitehas.

Saarel asub sõjateemaline Naissaare muuseum. Muusikaelu edendab saarel Nargen
festival Tõnu Kaljuste juhtimisel.



https://et.wikipedia.org/wiki/Seidla_m%C3%B5is

Seidla mõis (saksa keeles Seydell) oli rüütlimõis Järva-Madise kihelkonnas
Järvamaal. Kaasajal jääb kunagne mõis Albu valda Järva maakonnas.

Mõis kuulus pikka aega Mohrenschildtide suguvõsale ning hiljem Vietinghoffidele.
20. augustil 1837 päris oma kasuema Charlotte von Mohrenschildti (sünd von der
Pahlen) käest mõisa Pauline von Vietinghoff (sündinud von Mohrenschild). 11. mai
1868 andis ta mõisa oma pojale Adam Friedrich Magnus von Vietinghoffile. 19.
aprillil 1884 ostis mõisa Georg Walter von Schilling. 30. märts 1902 suri parun
ja tema seaduslikud pärijad olid tema üheksa poega ja üks tütar. 1904 lepivad
nad kokku, et Seidla mõis jääb Hans Julius von Schillingile. 1919. aastal
riigistab mõisa Eesti Vabariik. Riigistatud mõisas alustas 1921. aastal tööd
6-klassine vallakool, mille kooliarst märkis kontrollaktides mitu aastat, et
ruumid vajavad tingimata remonti, tuleb teha uued põrandad, endised on muutunud
auklikuks, seintel on tapeedid katki. Esineb isegi prussakaid ja lutikaid. Teise
korruse saali parkettpõrand on nii lagunenud, et võib olla ohtlik. Seidla
algkooli viimane direktor (1957 – 1973) oli Helge Õunapuu (Maarend). Kolhoosiaja
lõpuaastatel ehitas kohalik kolhoos Kaardiväelane üles aida ja pani
härrastemajale uue leedu kivist katuse. 25. juulil 1996 ostis Albu vallalt mõisa
pereettevõte Tsunftijänes, mille juhataja on Mati Raal. Korrastatud on mõisa
parki, mõis on konserveeritud ja igal suvel leiab Seidla mõisa juures aset
vanavaralaat "Kila-Kola".

Härrastemaja ees paiknenud väljakut ääristasid kaaristuga ait ja tall-tõllakuur.
Abihoonetest on säilinud ait, tallist on järel vaid müüriosi. Mõisas
korraldatakse vabaõhuüritusi. Peahoonest kagus paikneb kunagine viinavabrik ning
edelasse jääval künkal on kogu sisustusega säilinud hollandi tüüpi tuuleveski,
milline restaureerituna jahvatab 2009. aastast niihästi tuule jõul kui ka
elektriajamiga, olles seni ainus töötav hollandi tüüpi tuulik Mandri-Eestis.



https://et.wikipedia.org/wiki/Inglise_keel

Inglise keel (English) on indoeuroopa keelkonda kuuluv läänegermaani keel, mis
kujunes välja Inglismaal anglosakside valitsemise ajal. Seda räägib 380 miljonit
inimest emakeelena ja umbes 600 miljonit esimese võõrkeelena. Ligikaudu 2
miljardit inimest maailmas valdab inglise keelt vähemalt elementaarse suhtlemise
tasandil.

Inglise keel on ametliku keelena kasutusel Suurbritannias, Ameerika
Ühendriikides, Kanadas, Austraalias, Uus-Meremaal ja Lõuna-Aafrika Vabariigis.
Briti Rahvaste Ühenduse riikides kasutatakse seda ametliku või tähtsuselt teise
keelena.

Inglise keel kuulub läänegermaani anglo-friisi alamrühma. Tema lähimad sugulased
on šoti keel ja Põhja-Hollandis räägitav friisi keel. Mõned keeleteadlased ei
pea šoti keelt eraldi keeleks, vaid inglise keele murdeks.

Veel on inglise keele lähedased sugulased ülejäänud läänegermaani keeled, mis ei
kuulu anglo-friisi rühma: alamsaksa, hollandi, afrikaani ja ülemsaksa keel. Kuid
inglise ja šoti keel on arenenud neist isoleeritult ja sellepärast neist
tugevalt lahknenud.

Vanainglise keel (Old English) tekkis pärast läänegermaani hõimude (anglite,
sakside jt) asumist Britanniasse, seega pärast 5.–6. sajandit. 12.–14. sajandil
sai inglise keel suuri mõjutusi prantsuse keelest: (laenati sõnu, grammatika
muutus lihtsamaks).

Nüüdisaegne kirjakeel on kujunenud 14. sajandist alates, kui vanainglise keel
arenes keskinglise keeleks (Middle English). Selle enam-vähem muutumatuna
püsinud õigekirjutus kajastab 15.–16. sajandi hääldust.

Umbes 17. sajandil arenes keskinglise keel uusinglise keeleks, mis püsib
tänapäevani. Niisugune suhteliselt hilja toimunud muutus keeles tähendab, et
näiteks Shakespeare'i teosed ei ole tänapäeval lihtsalt mõistetavad ja vajavad
ümbersõnastamist, sest on kirjutatud keskinglise keeles. Sellest tuleneb ka
kirjapildi ja häälduse väga suur lahknevus. Näiteks itaalia keel on pärast 11.
sajandit vähe muutunud ja Dante teosed on itaalia keele oskajale tänapäevalgi
täiesti arusaadavad.

Inglise keelel on hulgaliselt häälduse ja ka sõnavara poolest erinevaid dialekte
ja muid alamkeeli. Inglismaa eri krahvkondades kõneldakse murrakuid, mis võivad
teise kandi inimestele olla arusaamatud. Samuti kõneldakse maailmas kümneid
inglise keele kreoolkeeli.



https://et.wikipedia.org/wiki/Taavi_R%C3%B5ivas

Taavi Rõivas (sündinud 26. septembril 1979) on Eesti poliitik, kes oli aastatel
2014–2017 Eesti Reformierakonna esimees ja aastatel 2014–2016 Eesti peaminister.

Aastatel 2012–2014 oli Rõivas Eesti sotsiaalminister. 14. märtsil 2014 tegi
president Ilves Taavi Rõivasele ülesandeks moodustada valitsus ja sama aasta 26.
märtsil kinnitas president Rõivase Eesti peaministriks. 7. novembril 2016 tegid
koalitsioonipartnerid IRL ja Sotsiaaldemokraatlik Erakond Rõivasele ettepaneku
tagasi astuda. 9. novembril 2016 otsustas Riigikogu umbusaldada Taavi Rõivast.
Umbusaldamist toetas 63 Riigikogu saadikut. Vajalik oli 51 häält.

Taavi Rõivas alustas haridusteed Tallinna 17. Keskkoolis. Hiljem jätkas õpinguid
Tallinna Reaalkoolis, mille lõpetas 1997. aastal. Kõrghariduse omandas Tartu
Ülikooli majandusteaduskonnas, mille lõpetas 2002. aastal välismajanduse ja
turunduse erialal bakalaureusekraadiga.

Taavi Rõivas on töötanud justiitsminister Märt Raski nõunikuna 1999–2002, ASi IT
Grupp suurklientide haldurina 2002–2003, rahvastikuminister Paul-Eerik Rummo
nõuniku-büroojuhatajana 2003–2004, Tallinna Haabersti linnaosa vanemana
2004–2005 ning peaministri nõunikuna 2005–2007.

Taavi Rõivas on Eesti Reformierakonna liige alates 1998. aastast. Ta oli
Tallinna Linnavolikogu liige 2005–2007 ning XI Riigikogu liige 2007–2011. Alates
2009. aastast Riigikogu rahanduskomisjoni esimees. 2011 kuni 2012 kuulus Rõivas
XII Riigikogu koosseisu.

Alates 11. detsembrist 2012 oli Rõivas Eesti Vabariigi sotsiaalminister. Ta
määrati sellele ametipostile pärast Kristen Michali tagasiastumist
justiitsministri kohalt, kui uueks justiitsministriks sai senine
sotsiaalminister Hanno Pevkur. Oma ametiajal algatas Rõivas töövõimereformi.

Pärast Siim Kallase loobumist peaministrikandidaadiks pürgimast, sai 12. märtsil
2014 Reformierakonna uueks peaministrikandidaadiks Taavi Rõivas. 14. märtsil
määraski president Toomas H. Ilves Taavi Rõivase ametlikult
peaministrikandidaadiks . 24. märtsil sai Rõivas 55 poolt ja 36 vastuhäälega
Riigikogult volituse moodustada valitsus.

9. aprillil 2015 astus ametisse Taavi Rõivase teine valitsus. 9. novembril 2016
avaldas Riigikogu Taavi Rõivase valitsusele umbusaldust häältega 63:28.

Tema elukaaslane on laulja Luisa Värk. 23. veeburaril 2009 sündis perre tütar
Miina Rihanna. 29. detsembril 2016 sündis perre poeg, kes sai nimeks Herman.

Taavi Rõivas on harrastusjooksja ning on maratonides osalenud kolm korda,
viimati SEB Tallinna Sügisjooksu 42 km maraton 2014. aasta 14. septembril ajaga
4:03:25. Rõivase parim maratoniaeg on 3:46 (Valencia, 2013).

2007. aastal määras politsei Rõivasele 3000 krooni trahvi, kuna Rõivas põhjustas
Võrus avarii, milles sai kannatada alaealine.



https://et.wikipedia.org/wiki/Euro

Euro (lühend EUR, tähis €) on Euroopa ühtsesse valuutasüsteemi kuuluvate riikide
ühisvaluuta. Euro kui rahaühik jaguneb 100 sendiks. Euroopa Liidu rahaühiku
tähis on €, kolmetäheline lühend EUR kuulub ainult rahvusvahelisse ärisse ja
pangandusse.

Euro võeti kasutusele 1. jaanuaril 1999 elektroonilise valuutana pankades ja
ettevõtetes. Sularahana tuli euro käibele 1. jaanuaril 2002. Eurot kontrollib
Euroopa Keskpank. Alates 1999. aasta juulist on trükkimis- ja vermimistööde
tulemusena ringlusse lastud 14,5 miljardit rahatähte. 2012. aastal oli ringluses
11,836 miljardit rahatähte, mille koguväärtus oli 684 miljardit eurot, ja 80,677
miljardit münti, mille koguväärtus oli üle 20 miljardi euro. Ringlusse lastud
euromündid kaaluvad kokku 692 335 tonni.

Euro eelised on vahetuskursiriski kadumine, mis lihtsustab rahvusvahelist
kaubandust ja koostööd, ühistele huvidele orienteeritud rahapoliitika ning
hindade suurem läbipaistvus, mis teravdab rahvusvahelist konkurentsi tarbija
kasuks.

Euro on üks maailma tähtsamaid valuutasid, sest stabiilsus- ja kasvupakt tagab
selle stabiilsuse. Langenud tehingukulude tõttu Euroopa kapitali- ja
rahaturgudel on eurokäive kasvanud, nii et ta on saanud rahvusvahelistel
finantsturgudel USA dollari ja Jaapani jeeni kõrval domineerivaks põhi- ja
emissioonivaluutaks.

Eestis tuli euro ametliku valuutana käibele 1. jaanuaril 2011. Eesti kroonid
vahetati eurode vastu Eesti Panga fikseeritud kursiga 15,6466.

Juba 1958. aasta Rooma lepingutega, mis viisid Euroopa Majandusühenduse
asutamiseni, seati eesmärgiks kooskõlastatud majandus- ja valuutapoliitika.
Aastal 1959 sõlmitud valuutalepe nägi muu hulgas ette abifondid ajutiste
maksebilansiraskuste puhuks. 5. mai 1964 loodi Euroopa Majandusühenduste
keskpankade presidentidest koosnev "kubernerikomisjon" rahapoliitika
ühtsustamiseks.

1968. aasta tolliliiduga jõudis reaalmajanduslik integratsioon nii kaugele, et
võis hakata mõtlema ühtsele valuutale. Bretton Woodsi süsteemi kokkukukkumine
oli hakanud kaubandust takistama, mis tekitas ühtse valuuta järele vajaduse.

Oktoobris 1970 tuli Luksemburgi peaminister Pierre Werner välja ekspertide välja
töötatud "Werneri plaaniga", mis nägi aastateks 1971–1980 ette kolmeastmelise
plaani majandus- ja valuutaliidu sõlmimiseks. 21. märtsil 1972 loodi Euroopa
valuutaliit: Euroopa Majandusühenduse riikide valuutade vahetuskursid tohtisid
nüüd kindlaks määratud juhtkurssidest kõrvale kalduda maksimaalselt 2,25% võrra
("valuutauss"). Naftahinnašoki ja dollarikriisi ning Bretton Woodsi süsteemi
kokkukukkumise tõttu muutus Werneri plaan raskesti teostatavaks ning 1977
sellest loobuti.

Suvel 1978 kiitis Euroopa Ühenduste Nõukogu heaks Euroopa valuutasüsteemi, mis
jõustus 13. märtsil 1979. Ka see süsteem nägi ette kursside kõrvalekalded
maksimaalselt 2,25% võrra. Samal ajal võeti uue Euroopa valuutaühikuna
kasutusele ECU (lühend sõnadest European Currency Unit 'Euroopa Valuutaühik').
Erinevalt eurost ei olnud ECU seaduslik maksevahend, vaid arveldusühik.
Pangatähti ei olnud, münte anti välja ainult sümboolsete eriväljaannetena. Mõned
Euroopa Ühenduse liikmesriigid andsid ECU-des välja laene ja obligatsioone,
millega kaubeldi ka börsidel.

1. juulil 1987 jõustus Ühtne Euroopa Akt, mille üheks sihiks oli Euroopa
Majandus- ja Valuutaliit. Selle saavutamiseks töötas Euroopa Liidu komisjoni
esimees Jacques Delors välja plaani ("Delorsi aruanne"), mille Euroopa Ühenduste
Nõukogu 1988 Madridis heaks kiitis. See kolmeastmeline plaan nägi ette
liikmesriikide majandus- ja valuutapoliitika kasvava koordineerimise ning lõpuks
ühise valuuta kasutusele võtu ja ühise keskpanga asutamise. 7. veebruaril 1992
kirjutati alla Maastrichti lepingule, mis nägi muu hulgas ette, kuidas seda
majandus- ja valuutaliitu 1999. aastani ette valmistada, ning määras kindlaks
lähenemiskriteeriumid, mis iga liikmesriik peab enne euroalaga liitumist täitma.
Need kriteeriumid pidid tagama ühtse valuuta stabiilsuse ning tasakaalustatud
majandusarengu rahaliidus.

Juba pool aastat pärast nende tingimuste kokkuleppimist lahkusid Itaalia liir ja
Suurbritannia nael valuutasüsteemist. 1993. aasta algusest jõustus Euroopa
siseturg, st kaupade, isikute, teenuste ja kapitali piiramatu liikumine. Suurte
valuutapingete tõttu otsustasid liikmesriikide majandus- ja rahandusministrid
suurendada Euroopa valuutasüsteemi valuutade kõikumislõtku 2,25 protsendilt 15
protsendile. 1. jaanuaril 1994 asutati Frankfurdis praeguse Euroopa Keskpanga
eelkäija Euroopa Valuutainstituut.

Detsembris 1995 otsustas Euroopa Liidu Nõukogu Madridis, et uus valuuta võetakse
kasutusele 1999. aasta alguses ja selle nimeks saab euro. Euro sümboliks valiti
märk €. Aastal 1996 esitleti Euroopa Liidu tippkohtumisel Dublinis uusi
pangatähti. Juunis 1997 otsustas Euroopa Liidu Nõukogu Amsterdamis sõlmida
stabiilsus- ja kasvupakt ning kehtestada Euroopa Majandus- ja Valuutaliidus
mitteosalevatele riikide valuutadele uus vahetuskursimehhanism. Samuti tehti
korraldused euro õigusliku raamistiku reguleerimiseks.

1. juunil 1998 asutati Frankfurdis ametlikult Euroopa Keskpank. Koos kõigi
Euroopa Liidu riikide keskpankadega moodustab ta Euroopa Keskpankade Süsteemi.
Eurosüsteemi kuuluvad koos Euroopa Keskpangaga ainult euroala liikmete
keskpangad. Euroopa Keskpankade Süsteemi põhikirjaline esmane eesmärk on hindade
stabiilsuse tagamine. Euroopa Keskpanga esimeseks juhiks sai hollandlane Wim
Duisenberg, kelle 1. novembril 2003 vahetas välja prantslane Jean-Claude
Trichet. Alates 2011. aasta novembrist on Euroopa Keskpanga presidendi ametis
Itaaliast pärit Mario Draghi.

1998. aasta lõpuks oli selge, et esialgu osalevad valuutaliidus Euroopa Liidu 15
riigist 11. Ülejäänud kas ei olnud kriteeriume täitnud (Kreeka) või ei olnud
osalemisest huvitatud (Suurbritannia, Taani, Rootsi). Alates 1. jaanuarist 1999
võeti euro sularahata arvelduses kasutusele Austrias, Belgias, Hollandis,
Iirimaal, Itaalias, Luksemburgis, Prantsusmaal, Saksamaal ja Soomes. Selleks
ajaks olid rahvuslike valuutade vahetuskursid euro suhtes muutumatutena kindlaks
määratud.

Euroala riikideks said 1. jaanuaril 2001 Kreeka, 1. jaanuaril 2007 Sloveenia, 1.
jaanuaril 2008 Küpros ja Malta 1. jaanuaril 2009 Slovakkia, 1. jaanuaril 2011
Eesti, 1. jaanuaril 2014 Läti ning 1. jaanuaril 2015 Leedu.

Enne uute riikide liitumist 1. mail 2004 ei käibinud euro Euroopa Liidu
riikidest ainult Rootsis ( Rootsi kroon – SEK), Suurbritannias (Suurbritannia
nael – GBP) ja Taanis (Taani kroon – DKK).

Euro on kasutusel ka Andorras, Monacos, San Marinos ja Vatikanis, kus varem oli
kasutusel Itaalia liir või Prantsuse frank, samuti Kosovos, Montenegros, kus
varem oli ametliku maksevahendina kasutusel Saksa mark, ning lisaks mainitud
Euroopa maadele ka Assooridel, Guadeloupe'il, Kanaari saartel, Madeiral,
Martinique'il, Mayotte'il, Prantsuse Guajaanas, Réunionil ning Saint Pierre'is
ja Miquelonis, mis on eurot kasutavate Euroopa Liidu riikide osad.

Monacol, Vatikanil ja San Marinol on õigus emiteerida piiratud nimiväärtuses
rahvusliku küljega euromünte, mis kehtivad seadusliku maksevahendina kogu
euroalal. Monaco euromünte tohib vermida Prantsuse, Vatikani ja San Marino
euromünte Itaalia rahapaja. Euro pangatähtede emiteerimise õigust neil kolmel
riigil ei ole.

Valuutaliidu eduka läbiviimise alused on Euroopa Keskpanga sõltumatus ja
liikmesriikide kohustus säilitada hindade stabiilsus ja eelarvedistsipliin.

Juba juunis 1997 sõlmiti Euroopa Majandus- ja Rahaliidu riikide vahel
stabiilsus- ja kasvupakt. See näeb muu hulgas ette, et aastane riigieelarve
puudujääk ei tohi ületada 3% sisemajanduse koguproduktist. On ette nähtud
varajase hoiatamise süsteem, millega eelarvevõlad avastatakse ja korrigeeritakse
juba enne, kui 3 protsendi piirini jõutaks. Liikmesriigid kohustusid ka välja
töötama stabiilsusprogrammid, mille järgi saab vähemalt keskmises perspektiivis
tasakaalustatud riigieelarve.

Ette nähtud on ka meetmed riigieelarve ülemäärase puudujäägi korral. Kõigepealt
annab Euroopa Ühenduste Nõukogu vastavale liikmesriigile soovituse. Sellest
alates peab vastav riik nelja kuu jooksul võtma tarvitusele mõjusad puudujäägi
likvideerimise abinõud. Kui Nõukogu selle tähtaja möödumisel nendib, et
abinõusid ei ole tarvitusele võetud, võib ta kümne kuu jooksul rakendada
sanktsioone, mis seisnevad muu hulgas teatava rahasumma intressita
deponeerimises, mis muudetakse trahviks, kui ülemäärane puudujääk kahe aasta
jooksul normi piiresse ei alane.

Pangatähtede kujundamisel 1990. aastatel lähtuti põhimõttest, et eurot peavad
suutma hõlpsasti kasutada ka vaegnägijad. Euro loomisel tehti tihedat koostööd
ka Euroopa Pimedate Liiduga. Koostöö tulemusel saavad vaegnägijad eurosid
kergesti kasutada.

Alates euro kasutuselevõtmisest fikseeriti Eesti krooni kurss euro suhtes 1 EUR
= 15,64664 EEK. Kui Eesti astus 2004. aastal ERM2-e, siis kaotati 6. komakoht
(0,00004) põhjendusega, et kõigil eurole üleläinud valuutadel oli
ümberarvestamise tegur kuuekohaline. Sealt alates on kurss 1 € = 15,6466 EEK.

Pikka aega ei õnnestunud Eestil kõrge inflatsioonitaseme tõttu
lähenemiskriteeriumidele vastata.

Erinevalt Euroopa integratsiooni eelmistest etappidest on mõned riigid
valuutaliidust eemale jäänud. Suurbritannia palus erandit Maastrichti lepingust
juba läbirääkimiste ajal, Taanile tehti see siis, kui leping esimesel
rahvahääletusel tagasi lükati. Rootsi on seni kõrvale jäänud formaalsetel
põhjustel. Euroalaga mitteliitunud riike vaadeldakse tulevaste valuutaliidu
liikmetena.

Kesk- ja Ida-Euroopa riigid, mis ei ole veel valuutaliitu võetud, on dilemma
ees. Ühelt poolt sobib rahvuslik valuuta seni rohkem, kuni kestab kiire
majanduskasv ja sellega kaasnev kõrgem inflatsiooni tase. Teiselt poolt
suurendaks euro kasutuselevõtt usaldust rahapoliitika stabiilsuse vastu. Enamik
valuutaliidu kandidaatriike on niikuinii juba oma valuuta euroga jäigemalt või
lõdvemalt sidunud.



https://et.wikipedia.org/wiki/RSS

RSS (ingliskeelne lühend sõnadest Rich Site Summary või Really Simple
Syndication) on XML-il põhinev andmevorming (uudistevoo vormingu standard)
Internetis kasutamiseks, peamiselt veebilehtede sisukorra või uudiste
kokkuvõtete tegemiseks.

RSSi levikule on kaasa aidanud ajaveebide suur populaarsus, sest RSS-vormingus
kokkuvõtted on mugav vahend operatiivse info saamiseks huvipakkuva lehekülje
muutmisest.

Viimasel ajal on RSSi üha rohkem hakatud kasutama ka meeskonnatöövahendites
paljusid meeskonnaliikmeid puudutava info edastamiseks. Tavaliselt koostatakse
uudisvoog (inglise keeles RSS-feed) internetilehekülje või mõne muu seotud
allika muutumisel automaatselt.

RSSi esimene versioon (versioon 0.90) võeti kasutusele märtsis 1999 Netscape'i
portaalis My Netscape Network. Muuhulgas sisaldas see juba 1997. aasta lõpul
Dave Wineri (DW) poolt Userlandis loodud scriptingNews-vormingut.

2000. aasta augustis avaldas sõltumatu töörühm O'Reillyst oma versiooni RSSst
(nn versioon 1.0), mis on varasematest vormingutest üsna erinev.

Samaaegselt jätkas tööd ka Winer, kes lõi versioonid 0.92 ja 0.93. Hetkel
viimane RSS-i versioon, 2.0, avaldati Harvardi ülikooli poolt juulis 2003.

Üks esimesi vabavaralisi RSS uudistelugemise programme, FeedReader, on loodud
eestlaste poolt.

Tänapäeval saab RSSi näitamisega hakkama ka suur osa e-postiprogramme,
vormindamata kujul (XMLna) iga XML-vormingut toetav veebilehitseja.

Ka Eesti Vikipeedial on uudisvoog – viimastest muudatustest ja artiklitest
(vajuta tabile "ajalugu").



https://et.wikipedia.org/wiki/Euroopa

Euroopa on maailmajagu ja looduslik-kultuuriline regioon, mis hõlmab Euraasia
mandri poolsaaretaolise lääneosa.

Loodusgeograafilist Euroopat piiravad põhjast Põhja-Jäämere ääremered, läänest
ja lõunast Atlandi ookean ning selle osad. Euroopa ja Aasia piir on tinglik ja
üheselt määratlemata. Idas moodustavad piiri Uurali mäed (kas idajalam või
veelahe), edasi lõuna poole kas Uurali või Jembi jõgi Kaspia mereni ning kas
Kuma-Manõtši nõgu Aasovi mereni või Suur-Kaukasuse Peaahelik.

Sügavale maismaasse lõikuvate merede (Vahemeri, Läänemeri) ja lahtede tõttu on
Euroopa rannajoon väga liigendatud, poolsaared (Skandinaavia, Pürenee, Balkan)
ja saared (Briti saared, Island, Novaja Zemlja, Franz Josephi maa, Teravmäed)
hõlmavad kolmandiku Euroopa pindalast.

Euroopa on madal ja valdavalt tasane. Idaosas laiub ulatuslik Ida-Euroopa
lauskmaa, loodes asuvad Fennoskandia tasandikud ja platood, mida läänest
äärestab vana Skandinaavia mäestik. Suure osa Kesk-Euroopast hõlmavad vanad
kulunud keskmäestikud (Tšehhi massiiv, Reini Kiltkivimäestik, Keskmassiiv).
Neist lõuna pool paikneb noorte kurdmägede vööde: Euroopa kõrgeim mäestik Alpid
(kõrgeim tipp Mont Blanc, 4808 m), Karpaadid, Püreneed, Apenniinid ja Stara
planina. Mägede vahel asub madalikke (Lombardia ehk Po, Kesk- ja Alam-Doonau
madalik) ning kiltmaid (Meseta Pürenee poolsaarel). Islandil ja Lõuna-Euroopas
on tegevvulkaane ning esineb maavärinaid.

Suures osas Euroopast valitseb paraskliima, mis läänes on pehme ja mereline,
idaosas karmim, kuivem ja kontinentaalsem. Põhja- ja Lääne-Euroopa kliimat
mõjutab soe Põhja-Atlandi hoovus, mistõttu talved on Põhja-Euroopas tunduvalt
soojemad kui samadel laiustel Aasias ja Põhja-Ameerikas. Põhja-Jäämere rannikul
ja saartel on lähisarktiline ja arktiline, Lõuna-Euroopas seevastu
lähistroopiline vahemereline kliima.

Enamik jõgesid (Doonau, Dnepr, Rein) kuulub Atlandi ookeani valgalasse, pikim
jõgi Volga (3530 km) voolab Kaspiasse ning tema vesi maailmamerre ei jõua.

Järverohked piirkonnad on Põhja-Euroopa, eriti Fennoskandia (seal asuvad näiteks
Laadoga, Äänisjärv ja Vänern), Poola ja Põhja-Saksa madalik ning Alpid.

Looduslikku taimkatet on säilinud mägedes, metsa- ja tundravööndis ning kõrbes.
Stepid on põlluks haritud.

Euroopas leiduvatest maavaradest on ülemaailmselt tähtsad rauamaak, boksiit,
pruun- ja kivisüsi, kaali- ja keedusool, elavhõbe, nafta ja väävel.

ÜRO liigituse järgi jagatakse Euroopa neljaks regiooniks. Nad on Põhja-, Lääne-,
Ida- ja Lõuna-Euroopa. Kesk-Euroopa ÜRO liigituses puudub.

Eesti kooliõpikud ei ole Euroopa regioonideks jaotamisel järjepidevad.
2000.–2010. aastate 9. klassi õpikud pakuvad järgmist jaotust. Kirjastuse Avita
oma eristab Euroopas Põhjamaad, Atlandi maad, Vahemere maad, Kesk-Euroopa,
Ida-Euroopa ja Taga-Euroopa. Regioonide piirid on õpikute autoritel paigutatud
jooksma mööda riigipiire. Kirjastuse Koolibri õpiku Euroopas on Põhja-Euroopa,
Lõuna-Euroopa, Vahe-Euroopa, Ida-Euroopa ja Lääne-Euroopa. Erinevalt eelmisest
on Koolibri õpiku autorid välja toonud sisemisi erinevusi mitmes Euroopa riigis
– Hispaania, Itaalia ja Suurbritannia põhjapoolseid alasid peetakse
lõunapoolsetest sedavõrd erinevateks, et need on paigutatud teise regiooni.



https://et.wikipedia.org/wiki/Austraalia

Austraalia (Austraalia Ühendus) on föderatiivne riik Austraalia mandril,
Tasmaania saarel ja nende lähisaartel. Austraalia on pindalalt kuues riik
maailmas ning asub lõunapoolkeral Uus-Meremaast loodes ja Indoneesiast lõunas.
Riigile kuuluvad India ookeanis Ashmore ja Cartier, Jõulusaar ja Kookossaared,
Vaikses ookeanis Norfolk ja Korallimere saared ning Heard ja McDonald
Antarktikas. Austraalia on Kaug-Lõuna riik.

Riigi madalaim punkt on Eyre'i järv, mis asub 15 m merepinnast madalamal.
Austraalia mandri kõrgeim mägi on Kosciuszko (2228 m) Uus-Lõuna-Walesi
lõunapiiril ja Austraalia riigi kõrgeim mägi on vulkaan Mawson Peak Big Beni
massiivis (2745 m) Heardi saarel. Tinglikult kuulub Austraaliale ka veelgi
kõrgem Mount McClintock (3492 m) Antarktika Austraalia sektoris.

Austraalia pindalast 68 920 km² moodustavad veekogud. Enamik järvedest asub
riigi kuivas ja tasase pinnamoega siseosas, kus nende pindala sõltub sademete
hulgast. Austraalia pikim jõgi on Murray Darlingi lisajõega.

Suurem osa Austraaliast asub troopikavöötmes. Lähisekvatoriaalne kliima valitseb
Queenslandi põhjaosas ning troopiline mussoonkliima valitseb Lääne-Austraalia ja
Põhjaterritooriumi põhjaosas ning Queenslandi loodeosas. Lähistroopilisse
kliimavöötemesse jäävad Lõuna-Austraalia lõunaosa, Lääne-Austraalia edelaosa ja
Uus-Lõuna-Wales. Parasvöötmeline kliima valitseb Victoria lõunaosas ja
Tasmaanias.

Sisemaal ning lääne- ja lõunaosas on väga kuiv. Maa põhjaosas Arnhemi maa ja
Cape Yorki poolsaare piirkonnas on kogu aasta palav, suvemussoonide ajal ka
niiske. Mõõdukas kliima valitseb ainult ida- ja kaguosa 400 km laiusel
rannikuribal ja edelaosas Perthi ümbruses.

Austraalia rahvastiku koosseis peegeldab sisserännet. Umbes 91% rahvastikust on
Euroopa, 6% Aasia päritolu ning 2.2% on pärismaalased. 85% valgetest on Briti
või iiri päritolu, palju sisserändajaid on ka endistest Jugoslaavia maadest
(näiteks Horvaatiast 800 000), Kreekast (600 000), Itaaliast (600 000) ja
Poolast (200 000). Enim räägitud keel on austraalia inglise keel, mida räägib
umbes 79% elanikest. Veel räägitakse hiina dialekte ja itaalia keelt.

2011. aasta rahvaloenduse andmetel oli 24,6% Austraalia elanikest sündinud
välismaal ja 43,1%-l elanikest oli vähemalt üks vanematest sündinud välismaal.

Esimesed asukad protoaustraallased tulid Austraaliasse hiljemalt 30 000 aasta
eest[viide?] Kagu-Aasiast, mida Austraaliast lahutab saarterohke väin. Vanimast
leiukohast on saadud algelisi veerkiviriistu, pihukirveid, kõõvitsaid ja
teravikke. Eriti ida- ja kaguranniku ning sisemaa vahel ilmneb
kultuurierinevusi.

V–III aastatuhandeni enne meie ajaarvamist arenes kivitöötlemine, valmistati
korrapärase kujuga odaotsi, nuge ja talbu, kasutati heitepuud ja bumerangi. II–I
aastatuhandel enne meie ajaarvamist võeti kasutusele lihvitud kivikirved, luust
õngekonksud ja ahingud. Paljudes kohtades on leitud koopa- ja kaljujooniseid.
Küttimisest, korilusest ja kalastamisest elatuvate tõmmunahaliste aborigeenide
kultuur püsis kiviaja tasemel eurooplaste tulekuni. Siiski olid nende hõimudel
väga hästi välja kujunenud tavad ja kombed. Mõned aborigeenid elavad tänaseni
Austraalia inimasustusest puutumatutes piirkondades ja järgivad oma esiisade
tuhandete aastate vanuseid tavu.

1611. aastal randusid esimesed hollandi meremehed Austraalia põhjarannikul ning
viisid koju tagasi teate, et maa on kasutu ja elamiskõlbmatu, kuna Austraalia
läänerannik on kaetud peamiselt suurte kõrbetega ja põhjaranniku kuum ja niiske
kliima oli nende jaoks talumatu.

Esimene inglane, kes Austraaliasse jõudis, oli William Dampier, kuid James Cooki
uurimisretked lõunarannikule 1770. aastal olid tunduvalt suurema tähtsusega.
Cook leidis seal mõnusa kliima ja imeilusad metsad veidrate taimedega. Teda
hämmastasid erivärviliste õitega põõsad ning suured kummipuud ja rohtpuud, mille
õied meelitasid ligi tillukesi nektarist toituvaid papagoisid. Oma maabumiskoha
nimetas ta sealse rikkaliku taimestiku järgi Botany Bayks. Varsti pärast seda,
1788. aastal, saabus Botany Baysse 700 sunnitööle mõistetud vangi ja 200
meremeest ning tasandikele tänapäeva Sydney kohal rajati esimesed asulad.

1811. aastal trükiti Pariisis esimene täielik Austraalia kaart, mille oli
koostanud Louis de Freycinet (1779–1842), prantsuse meremees ja maadeavastaja.

Britid olid huvitatud Austraalia koloniseerimisest Põhja-Ameerika kolooniate
kaotamise tõttu. Umbes 20% kolonistidest olid naised ja üks kolmandik iirlased.
Peaaegu keegi asumisele saadetutest ei osanud lugeda ega kirjutada. Uue
ühiskonda loomine sellise inimrühma alusel oli keeruline. 1852. aastal lõpetati
sunnitööliste saatmine Austraaliasse, kuid selleks ajaks oli neid seal juba 150
000.

Arenguhüpe Austraalia ajaloos kaasnes kulla avastamisega Bay Hurstis 1851.
aastal. Paljud kullaotsijad rajasid endale Austraaliasse uue kodu. Ajavahemikul
1829–1859 sai neli kolooniat Austraalia osariikideks. See tõi kaasa kiire lamba-
ja karjakasvatuse kasvu ning kaevandustööstuse ja transpordi arengu.

Kõikide osariikide ühendamise ideele tuli Earl Grey juba 1847. aastal. Briti
parlament tunnustas Austraalia Ühendust ja Austraalia iseseisvus 1. jaanuaril
1901. Kuna Sydney ega Melbourne polnud ühenduse pealinnana vastuvõetavad,
asutati 1911. aastal Canberra, mis on tänapäevani Austraalia pealinn.

Austraalia on konstitutsiooniline monarhia, mille riigipea on Elizabeth II; tema
tiitel Austraalia kuningannana ei ole seotud tema rolliga teiste Briti Rahvaste
Ühenduse maade valitsemisel. Kuninganna resideerib Suurbritannias ning kohapeal
esindavad teda föderaalsel tasandil Austraalia kindralkuberner ja osariikides
kubernerid. Austraalia põhiseaduse kohaselt kuulub kõrgeim täitevvõim
kuningannale, kuid seda teostab kindralkuberner, kel on muuhulgas õigus valitsus
laiali saata (nagu tehti nt 1975. aasta põhiseaduskriisi ajal).

Parlamendi ülemkojas ehk senatis on 76 senaatorit: 12 igast osariigist ja 2
mandriosa territooriumitelt (Austraalia pealinna ala ja Põhjaterritoorium).
Alamkojas ehk esindajatekojas on 150 liiget, kes valitakse ühemandaadilistes
valimisringkondades; igast osariigist on vähemalt 5 saadikut. Valitsuse
moodustab partei, kellel on esindajatekoja enamuse toetus, partei juhist saab
peaminister. Kui ükski partei ei saavuta enamuse toetust, määrab peaministri
kindralkuberner.

Nii föderaaltasandil kui ka osariikides moodustab valitsuse tavaliselt üks
kahest rühmast: Austraalia Tööpartei (leiboristid, Australian Labor Party) või
Koalitsioon (Coalition), kuhu kuuluvad Austraalia Liberaalne Partei (Liberal
Party of Australia) ja selle väiksem liitlane Austraalia Rahvuspartei (National
Party of Australia). Austraalia parlamentidesse on jõudnud ka väiksemad parteid
ja sõltumatud kandidaadid, enamasti küll ülemkodadesse.

Austraalia poliitikas peetakse Koalitsiooni paremtsentristlikuks ja Tööparteid
vasaktsentristlikuks. Queensland, Lääne-Austraalia ja Põhjaterritoorium on
suhteliselt konservatiivsed, seevastu Victoria, Lõuna-Austraalia, Tasmaania ja
pealinna ala on suhteliselt sotsiaaliberaalsed. Uus-Lõuna-Wales on poliitiliselt
mõõdukas ja seda peetakse sageli valimiste kaalukeeleks.

Pärast parteijuhi vahetust sai Julia Gillardist 2010. aasta juunis Austraalia
esimene naispeaminister. Pärast viimaseid föderaalvalimisi 7. septembril 2013
moodustas enamusvalitsuse Koalitsioon ning peaministriks sai Liberaalse Partei
juht Tony Abbott, kes andis kindralkubernerile ametivande 18. septembril. 15.
septembril 2015 sai peaministriks Malcolm Turnbull.

Austraalia majandus on segamajandus, mida järjest rohkem erastatakse.[viide?]
1980. aastatel hakkas Austraalia Tööpartei peaministri Bob Hawke'i ja
rahandusministri Paul Keatingi juhtimisel riigi majandust ajakohastama. Pärast
sellele järgnenud majanduse kokkukukkumist on Austraalia suutnud sellest
kiiresti üle saada ja 1990. aastatest alates on ta üks paremal järjel oleva
majandusega OECD riikidest. Töötus on sellest ajast peale järsult langenud ja
ettevõtete konkurentsivõime suurenenud. 1996. aastast hakati Austraalia
peaminister John Howardi juhtimisel ellu viima liberaalset majanduspoliitikat.

Austraalia tähtsaimad ekspordipartnerid on Hiina 21,81%, Jaapan 19,19%,
Lõuna-Korea 7,88%, India 7,51%, Ameerika Ühendriigid 4,95%, Suurbritannia 4,37%,
Uus-Meremaa 4,1% (2009).

Austraalia tähtsaimad impordipartnerid on Hiina 17,94%, Ameerika Ühendriigid
11,26%, Jaapan 8,36%, Tai 5,81%, Singapur 5,54%, Saksamaa 5,3% (2009).

Austraalia on üks maailma tähtsaimaid mäetööstusmaid. Ta on maailmas esikohal
kivisöe, kulla, boksiidi, vase ja rauamaagi väljaveo poolest. Maavarad annavad
peaaegu kümnendiku Austraalia sisemajanduse kogutoodangust ja üle poole
koguväljaveost.

Kaitsepoliitikas on tähtsal kohal sidemed Ameerika Ühendriikidega, kellega on
1951. aastal sõlmitud ANZUS lepe. Austraalial on kaitsealased lepped
Uus-Meremaa, Filipiinide, Brunei, Tai ja teiste riikidega.

Alates 1970. aastatest on Austraalias aina enam turiste käinud. Perioodil august
2013 – juuli 2014 külastas riiki 6,7 miljonit turisti. Külastajate peamised
sihtkohad on lisaks suurlinnadele Sydneyle ja Melbourne'ile ka aborigeenide püha
mägi Uluru ja Kakadu rahvuspark.



https://et.wikipedia.org/wiki/V%C3%B5rkpall

Võrkpall (inglise keeles volleyball 'lendav pall') on sportlik pallimäng, kus
kaks võistkonda võistlevad võrguga poolitatud väljakul. Võistlusmängu eesmärgiks
on saata pall üle võrgu vastaspoole mängijate väljakule nii, et see maanduks
vastase väljakupoolel, läheks vastasmängija puudutusest väljaku piiridest välja
või vastasmängija eksiks reeglite vastu. Pall pannakse mängu serviga. Mängija
peab suunama palli edasi ühe puutega, kas kaasmängijale või vastase
väljakupoolele. Samas peab takistama palli maandumist oma väljakupoolel.
Võrkpall on üks väheseid pallimänge, kus mängijal puudub vahetu kontakt
vastasvõistkonnaga. Selles mõttes sarnaneb mäng kõige rohkem indiacaga, aga ka
sulgpalli ja tennisega, kus piirdeks on võrk.

Rahvusvaheline Võrkpalliföderatsioon FIVB ehk Fédération Internationale de
Volleyball loodi 1947. aastal. FIVB-is on 218 liikmesriiki ja aktiivseid
mängijaid ligi 200 miljonit.

Võrkpall sündis USAs 1895. aastal. Ala loojaks peetakse ameerika
võimlemisõpetajat William G. Morganit. Morgan nimetas seda mängu mintonetteiks

1919. aasta sügisel korraldati Tallinnas esimene ametlik turniir, mille võitis
Noorte Meeste Kristliku Ühingu Tallinna osakond

Olümpiamängude kavas oli võrkpall esmakordselt Tōkyōs 1964. aastal. Võistlesid
nii mehed kui naised.

Pikka aega sai punkti ainult ise pallingu sooritanud võistkond, kui
vastasvõistkond ei suutnud palli määrustepäraselt tagasi lüüa. Pärast Atlanta
olümpiamänge, 1996. aastal, tehti reeglites muudatus ja nüüd toob vastaste iga
eksimus punkti. Samast aastast on medalialana suveolümpia kavas ka
rannavõrkpall.

Võistlus toimub tavaliselt siseväljakul, mille mõõtmed on 18×9 m. Väljaku
eraldab kaheks keskjoon, millel on 9,5–10 m pikkune ja 1 m laiune võrk.

Võistkonnal on õigus registreerida koos 12 mängijaga üks kaitsemängija, nn
libero. Libero tohib mängida vaid tagaliinil, ta ei või teha ründelööke,
pallida, sulustada ega olla kapten. Libero riietus erineb võistkonnakaaslaste
riietusest.

Võistluse võitja selgitatakse välja kolme, nelja või viie geimi jooksul.
Esimeses neljas geimis peab geimi võitmiseks saavutama vähemalt 25 punkti ja
nii, et vahe on vähemalt kahepunktiline. Kui tulemus on nt 24:24, siis mängu
jätkatakse kuni kahepunktilise vaheni (nt 27:25 jne).



https://et.wikipedia.org/wiki/Prangli

Prangli (saksa Wrangelsholm, rootsi Wrangö) on saar Soome lahes Viimsi
poolsaarest kirdes.

Saare pindala on 6,44 km². Prangli lähedal asuvad Aksi, Tiirloo, Seinakari
(Liivakari) ja Keri. Saare idaosas on valdav männimets. Luitekõrgendikud on kuni
9 meetrit merepinnast.

Sarnaselt mitme teiste Läänemere ja Soome lahe saarega oli saar kunagi asustatud
rannarootslastega. Hiljem asusid sinna Eesti ja Soome päritolu kalurid ja
hülgekütid. Praegu elab saare kolmes külas (Kelnase, Idaotsa, Lääneotsa) ligi
100 elanikku ning olemas on Prangli Põhikool, kauplus, arstipunkt, postiasutus,
Prangli rahvamaja ja restoran.

Pranglit on esimest korda mainitud aastal 1387 (Rango). Saar kuulus hiljem Harju
kreisi Harju-Jaani kihelkonda.

Aastatel 1397–1549 kuulus saar Maardu mõisale, seejärel läks see esimesest
eraldatud Haljava mõisa koosseisu. Aastatel 1847–1899 haldasid Pranglit
poolmõisana Girard de Soucantonid. 1849 rajati saarele ka mõisahooneid, mis ei
ole aga tänapäevani säilinud. 1899 hakati saarel paiknevaid mõisamaid
talupoegadele müüma.

1848. aastal ehitati saarele kabel. Mõisnik Edmund Girard de Soucantonit saadud
annetuse toel hangiti sinna ka orel ja tehti mitmeid uuendusi. Seejärel
pühitseti kirikuõpetaja eestvõttel kabel uuesti 1860. aastal.

Jõelähtme kirikuõpetaja Paul Loppenowe eestvõttel alustas 1869. aastal tegevust
Prangli kool. Tänaseni kasutatav koolihoone ehitati aastal 1900.

1941. aastal pommitasid Saksa hävituslennukid Keri saare lähedal aurikut
Eestirand, mis transportis ligikaudu 3500 sunniviisiliselt Nõukogude armeesse
mobiliseeritud meest Kroonlinna. Kapten juhtis vigastatud auriku Prangli
lähedale madalikule ja teadaolevalt pääsesid eluga saarele 2762 meest. Saarel on
hukkunute kalme koos dolomiidist samba ja puidust mälestusristiga.

1949. aastal viidi läbi kollektiviseerimine ja asutati kolhoos "Noor
Kaardivägi". See ühines 1961. aastal S. Kirovi nimelise näidiskalurikolhoosiga.

Käänulise rannajoonega saare madal ja kivine lääneosa vaheldub idas rannavallide
ja liivaluidetega. Saarel paiknev loode–kagusuunaline voor on 6 km pikk ja
3,5 km lai. Kõrgeim koht Kullamägi ulatub 10 meetrit üle merepinna (sinna olevat
maetud mereröövlite kulda). Taimkattes on valdavateks ranna- ja puisniidud ning
nõmmemännikud. Suur osa saarest on kaetud männimetsaga, mis pakub head kaitset
tuule eest. Prangli moodustab koos Aksi (ehk Väike-Prangli) ja Keri saarega
Soome lahes ühtse aheliku. Saare lääneosa on madal ja kivine, idaosas vahelduvad
rannavallid ja liivaluited.

Saarel on rohkesti rändrahne ja kivikülve. Rändrahnudest on suuremad Punane
kivi, Kotkakivi, Rebasekivi, Suti teeäärerahn, Suti võsarahn, Tagalahe
rannarahn, Prahirahn, Kabelimäe kivi, Kõrgerahn, Jahukari rahn, Eeslahe
Suurkivi, Sadulakivi, Loo põõsastiku rahn, Loo rannarahn, Pikk-Kari Soonestiku
rahn ja Pikk-Kari Väikekarirahn ning Ülesaareneeme kivi.

Saare lääneosa on arvatud Prangli hoiuala koosseisu. Saare kirdenurk jääb aga
Prangli maastikukaitseala alla.

Laevaühendus mandriga toimub Kelnase sadama ja Leppneeme sadama vahel. 2010.
aastani teenindas laevaliini Helge, seejärel reisilaev Vesta ning 2013. aastast
sõidab Prangli ja mandri vahel reisiparvlaev Wrangö.

Saarel on kaks kasutuses olevat merenavigatsioonirajatist: Prangli loode ja kagu
tulepaak.



https://et.wikipedia.org/wiki/Eesti_jalgpallikoondis

Eesti jalgpallikoondis on Eesti esindusmeeskond jalgpallis. Koondise liikmed
valib välja peatreener ning seda haldab Eesti Jalgpalli Liit (EJL). Peamine
kodustaadion on A. Le Coq Arena Tallinnas.

Eesti koondis pidas oma esimese kohtumise 1920. aasta oktoobris. Meeskond osales
1924. aasta suveolümpiamängude eelringis, mis on jäänud ainsaks esituseks
suurturniiril. Eesti pole kordagi pääsenud ei maailmameistrivõistluste ega
Euroopa meistrivõistluste finaalturniirile, kuid jõudis 2012. aasta EM-i
otsustavasse valikringi, kus tuli tunnistada Iirimaa paremust.

Aastail 1940–1991 oli Eesti Teise maailmasõja sündmuste ja Nõukogude Liitu
kuulumise tõttu rahvusvahelisest jalgpallielust ära lõigatud. Eesti esimene FIFA
ametliku tunnustuse pälvinud taasiseseisvumisjärgne kohtumine toimus 3. juunil
1992.

Kõige rohkem koondisemänge (157) on pidanud Martin Reim, kes oli selles
arvestuses Euroopa rekordimees 2009. aasta novembrini. Enim väravaid (38) on
löönud Andres Oper. Koondise peatreener on alates 2008. aasta veebruarist kuni
2013. aasta lõpuni Tarmo Rüütli. 2014. aasta alguses asus peatreenerina tööle
rootslane Magnus Pehrsson.

Eestisse tõid jalgpallioskused ja mänguvahendid inglise madrused 20. sajandi
esimestel aastatel, kui maa oli veel Vene Keisririigi koosseisus. Kohalik
jalgpallielu hakkas kihama pärast Vabadussõda (1918–1920) ja omariikluse
kindlustamist. Koondis pidas oma esimese kohtumise 17. oktoobril 1920 Helsingis,
kus jäi 0:6 alla Soomele. Mäng toimus murukattega maapinnal, mis oli eestlaste
jaoks esmakordne. Eesti Jalgpalli Liit asutati 14. detsembril 1921 ja võeti
1923. aastal koos Brasiilia, Egiptuse, Jugoslaavia, Läti, Poola,
Tšehhoslovakkia, Türgi ja Uruguayga maailmaorganisatsiooni FIFA liikmeks.

Eesti tänini ainus osavõtt suurturniirist pärineb 1924. aastast, kui kaotati
Pariisi suveolümpia eelringis 0:1 USA-le. Reis Prantsusmaale oli ainulaadne,
sest 1920. ja 1930. aastatel olid Eesti valdavateks mängupartneriteks
lähinaabrid. Aastail 1920–1940 pidas koondis 107 ametlikku kohtumist, neist 32
Läti, 27 Leedu, 21 Soome ja 12 Rootsiga. Kokku oli eestlastel sel perioodil 13
eri vastast, kaugeimad mängupaigad olid peale Pariisi veel Oslo, Stettin ja
Varssavi.

Eesti koondise hooaeg kestis reeglina mai lõpust septembrini. Kõigis kolmes
Balti riigis kujunes spordiaasta suursündmuseks 1928. aastal esimest korda
peetud Balti turniir. Nõukogude Liidu okupatsioonini toimus võistlus üheksa
korda, neist neli võitis Läti, kolm Eesti ja kaks Leedu. Korraldusõigus vaheldus
kolme riigi vahel. Eestile kujunes eriti meeldejäävaks kümnenditeks viimaseks
jäänud koduse turniiri võit 1938. aastal, kui otsustavaks kohtumiseks
väljakuperemeeste ja Läti vahel kogunes Kadrioru staadionile 12 000
pealtvaatajat, neist 2000 lätlased. Samuti üritas Eesti koos Soome ja Ungariga
panna aluse soome-ugri hõimurahvaste vahelisele Turaani turniirile, kuid kolme
koondise 1934. aastal Tallinnas peetud mõõduvõtt jäi ühtlasi viimaseks.

Rahvusvahelise tähtsusega olid see-eest 1930. aastal esimest korda peetud
maailmameistrivõistlused. Esimene MM-turniir, kuhu Eesti meeskond püüdles, oli
1934. aasta MM. Valikgrupis sattusid vastasteks Leedu ja Rootsi. Oma esimese
MM-valikmängu pidasid eestlased 11. juunil 1933 Stockholmis, kus kaotasid 2:6
väljakuperemeestele. Eesti esimese MM-valikmängude värava lõi Leonhard Kass (47.
minutil vaheseisuks 1:4). Hiljem finaalturniiril veerandfinaali jõudnud
skandinaavlased alistasid ka Leedu ja baltlaste omavahelist mängu selles
valikgrupis enam ei peetud.

Eesti osales ka järjekorras kolmanda ehk 1938. aasta MM-i valikturniiril.
Eestlased läksid kõigis kolmes 1937. aasta suvel toimunud matšis juhtima, kuid
vandusid lõpuks alla mõlemale finaalvõistlusele jõudnud meeskonnale. Stockholmis
kaotati taas Rootsile (2:7) ning Königsbergis alagrupi võitnud Saksamaale (1:4).
Viimases kohtumises sai Eesti aga läbi aegade esimese valikmängu võidu, kui 19.
augustil alistati Turus 1:0 Soome.

Sõjaeelsest ajast on püsinud tänini suurim võit (6:0 26. juulil 1928 Tallinnas
Leedu vastu) ja kaotus (2:10 11. augustil 1922 Helsingis Soome vastu).
Väärtusliku saavutuseni jõudsid eestlased veel 1937. aastal, mil sõprusmängus
alistati nii 1930., 1934. kui ka 1938. aasta MM-finaalturniiril osalenud
Rumeenia.

Eestil oli enne Teist maailmasõda seitse peatreenerit, kellest ungarlane Antal
Mally oli ametis kahel korra. Välistreenereid oli neli (kolm ungarlast, üks
austerlane). Koondise esimene eestlasest juhendaja oli 1932. aastal ametisse
astunud Albert Vollrat. Mitmel hooajal mängiti ka treenerita, siis määras
koosseisu jalgpalliliit.

Koondisse kuulusid enamasti Tallinna klubide TJK, Sport, Kalev ja Estonia mehed.
Sõjaeelsel ajal said enim koondisemänge kirja väravavaht Evald Tipner (67) ja
väljakumängijad Eugen Einman (65), Eduard Ellman-Eelma (58) ja Karl-Rudolf
Silberg-Sillak (52). Edukamad väravakütid olid Ellman-Eelma (21 tabamust 65
kohtumises), Richard Kuremaa (18/42), Arnold Pihlak (17/44) ja Georg Siimenson
(14/42) ja Friedrich Karm (9/13), kes kuuluvad tänaseni selles arvestuses Eesti
kõigi aegade esikümnesse. Koondislased said oma panuse eest ka väikest tasu –
mängupäeval viis krooni, 1938. aasta Balti turniiri võidu eest maksti 50 krooni.

18. juulil 1940 võideti Kadrioru staadionil 2:1 Lätit, mis jäi enam kui pooleks
sajandiks koondise viimaseks ametlikuks mänguks.

Pärast Nõukogude Liitu inkorporeerimist 1940. aasta augustis kadus koos
iseseisva Eesti riigiga ka jalgpallikoondis. Saksamaa okupatsiooni (1941–1944)
ajal tuli rahvusmeeskond uuesti kokku ja pidas kaks mitteametlikku sõprusmängu
(Riias 0:4 ja Tallinnas 1:8), kuid sõjaeelsest koondisest olid alles jäänud vaid
üksikud. Kui Nõukogude väed 1944. aastal uuesti Eestisse tungisid, sattus osa
parimatest jalgpalluritest mobilisatsiooni (nt Richard Kuremaa, Elmar Tepp ja
Valter Neeris), osa aga pages Läände. Geislingeni põgenikelaagris moodustatud
eesti meeskondadesse kuulus mitu endist koondislast (nt Arnold Pihlak ja Arnold
Laasner).

1940. aastate teisel poolel nimetati Eesti jalgpalliklubid ümber ja sõjaeelsed
traditsioonid hakkasid järk-järgult hääbuma. Selle põhjusteks oli hilisema
koondise peatreeneri Uno Piiri hinnangul suutmatus luua liidutasemel meeskonda,
sellest tulenenud publikuhuvi raugemine ja spordijuhtide otsus soosida vähem
populaarseid medali- ja punktialasid. Eesti NSV-l oli oma esinduskoondis, mis
aga okupatsiooni tõttu rahvusvahelistel võistlustel ei osalenud. Aastail
1948–1976 korraldati 19 Balti turniiri, millest võttis osa ka Valgevene NSV ja
mille Eesti suutis võita viis korda. Klubitasandil oli Eesti aastail 1969–1982
ainus liiduvabariik, mis NSV Liidu meistrivõistlustel ei osalenud. Eestlaste
seas kaotas jalgpall populaarsust ja ala muutus 1970. aastateks valdavalt
kohalike venelaste pärusmaaks.

Eestikeelse jalgpallielu uuesti käivitamist asus 1970. aastate keskel vedama
Roman Ubakivi, kes moodustas Tallinnas eestikeelsed treeningrühmad. Neist
silmapaistvaim oli aastail 1980–1989 Ubakivi ja Olev Reimi eestvedamisel
tegutsenud noortevõistkond Lõvid, kust sirgus mitu hilisemat koondislast, teiste
seas Mart Poom ja Martin Reim. NSV Liidu A-koondisse ei jõudnud ühtegi eestlast,
kuid noortekoondisse pääsesid Ubakivi õpilastest Ott Mõtsnik ja Toomas Krõm.

Laulev revolutsioon, püüdlused taastada Eesti iseseisvus ja sellest johtunud
pinged leidsid oma väljundi ka jalgpallis. 18. juulil 1990 toimus Kadrioru
staadionil kohtumine Eesti ja Läti jalgpallurite vahel, et meenutada 50 aasta
möödumist riikide esimese iseseisvusaja viimasest ametlikust sõprusmängust.
Vaidlusi tekitasid koondise koostamise põhimõtted. Sama aasta aprillis tegid 63
jalgpallurit avaliku pöördumise (Päevaleht, 24. aprill 1990), kutsudes
jalgpallijuhte üles arvama koondisse vaid Eesti kodanike järeltulijad, jättes
sealt välja pärast Teist maailmasõda Eestisse rännanud.

Eesti taasiseseisvus 20. augustil 1991 ja seejärel uuesti kokku tulnud koondis
debüteeris sama aasta novembris Leedus korraldatud Balti turniiril, kuid FIFA
tunnustuse pälvis alles 3. juunil 1992 Tallinnas peetud sõprusmäng Sloveeniaga
(1:1). Ajaloolisest kohtumisest võtsid peatreener Uno Piiri juhendamisel osa
Mart Poom, Urmas Hepner, Igor Prins, Urmas Kaljend, Meelis Lindmaa, Toomas
Kallaste, Tarmo Linnumäe, Indro Olumets, Martin Reim, Sergei Ratnikov, Risto
Kallaste, Viktor Alonen, Urmas Kirs, Marko Kristal ja Aleksandr Puštov.
Kodakondsuseta Puštov oli ka Eesti esimese taasiseseisvumisjärgse värava autor.

Koondise koosseisule jättis oma pitseri toonane kodakondsuspoliitika. Vaidlusi
põhjustas jätkuvalt küsimus, kas rakendada nõndanimetatud nullvarianti ja
kaasata Eestis elavaid ja jalgpallioskustelt võimekaid, kuid valdavalt vene
juurtega kodakondsuseta mängijaid. Eestimeelse klubina asutatud FC Flora esitas
21. jaanuaril 1992 ehk rohkem kui neli kuud enne esimest ametlikku maavõistlust
Sloveeniaga Eesti Jalgpalli Liidule (EJL) 25 jalgpalluri allkirjaga ultimaatumi,
et "koondisse võetaks ainult neid, kes omavad Eesti kodakondsust õigusliku
järjepidevuse alusel". Sama aasta juulis andis FIFA Eesti koondises mängimise
loa 97 mittekodanikule, kes EJL-i väitel olid Eestis sündinud ja taotlesid Eesti
kodakondsust. Oktoobris langetas EJL-i juhatus otsuse, et pärast 1. aprilli 1993
ei tohi koondises enam mittekodanikud debüteerida.

Tüli lõi uue hooga lõkkele 1993. aasta veebruaris Soomes peetud kolme riigi
sõprusturniir, kus Eestit pääsesid esimest korda esindama mittekodanikud Andrei
Borissov ja Sergei Bragin. Peaminister Mart Laari valitsus manitses 27.
veebruaril Eesti Spordi Keskliitu "kaaluma võimalust Eesti spordimeeskondadesse
koondada vaid Eesti Vabariigi kodanikke". 11. märtsil ilmus ajakirjanduses
avalik pöördumine, millele alla kirjutanud süüdistasid jalgpalliliitu ja
peatreener Piiri nelja "võõrkodaniku" (peale Borissovi, Bragini, Puštovi ka
Sergei Hohlov-Simsoni) platsile saatmises, vene keele kasutamises koondise
töökeelena ja selles, "et enamiku eesti poistele kuuluvaid [noortevõistkondade]
kohti hõivavad mittekodanikud". Eesti ajakirjanduse väitel oli EJL vassinud ka
FIFA-le esitatud 97 mittekodanikust jalgpalluri osas, sest enamik neist polnud
kodakondsustaotlust esitanud.

Kodakondsusprobleemide kõrval tuli koondisel teha läbi ka sportlikud sünnivalud.
EJL otsustas 5. detsembril 1992 majandusraskustest, Kadrioru staadioni viletsast
seisust ja meeskonna kogenematusest hoolimata osaleda 1994. aasta
maailmameistrivõistluste valikturniiril. Pika vaheaja järel rahvusvahelisele
jalgpalliareenile naasnud Eesti lõpetas alagrupi väravate vahega 1:27 viimasena,
teenides üheksa kaotuse kõrval ühe viigi Malta vastu. 1996. aasta Euroopa
meistrivõistluste valiktsükliks asus koondist juhendama Ubakivi, kelle taktikepi
all jäädi punktita (väravate vahe 3:31), seejuures suurimad kaotused tuli vastu
võtta võõrsil Horvaatialt (1:7) ja Leedult (0:5).

Eesti jäi sel perioodil pea kolm aastat (14. oktoober 1993 – 5. oktoober 1996)
võiduta. 1996. aasta veebruariks oli koondis langenud FIFA edetabelis 135.
kohale. Vilets seis kajastus ka publikuhuvis, 1994. aasta sügisel kogunes
Kadrioru staadionile Eesti ja värske MM-hõbeda Itaalia valikmängu vaatama vaid
3000 pealtvaatajat.

Tulemused paranesid esimese taasiseseisvumisjärgse välistreeneri, islandlase
Teitur Þórðarsoni saabudes. Esimene taasiseseisvumisjärgne võit valikturniiril
saavutati 5. oktoobril 1996, kui Kadrioru staadionil alistati Sergei
Hohlov-Simsoni väravast Valgevene. Eesti teenis selles 1998. aasta
maailmameistrivõistluste kvalifikatsioonigrupis peale võidu valgevenelaste üle
veel rahvusvahelist tähelepanu pälvinud viigi. Nimelt tuli 9. oktoobril 1996
Tallinnas ebaselgetel põhjustel ära jäänud kohtumine Šotimaa vastu FIFA otsuse
kohaselt neutraalsel väljakul uuesti korraldada ning Monacos 11. veebruaril 1997
peetud kordusmatš lõppes väravateta. Eesti kogus lõpuks neli punkti (väravate
vahe 4:16) ja pääses esimest korda viimasest kohast, jäädes kuueliikmelises
alagrupis Valgevene ees viiendaks.

Eesti lõpetas eelviimasena ka 2000. aasta Euroopa meistrivõistluste
valikturniiri, kuid seekord saavutati kümnes mängus kolm võitu ja kaks viiki
(väravate vahe 15:17). Alagrupikaaslaseks loositi taas Šotimaa, kellelt võõrsil
saadud 2:3 kaotus oli ajakirja Sporditäht hinnangul 1998. aasta
tähelepanuväärsemate spordisündmuste esikümnes ("Eesti – Šotimaa vastasseis
palliplatsil hakkab omandama juba Eesti – Läti maavõistluse pinget"). 31.
märtsil 1999 alistas koondis Vilniuses 2:1 Leedu, mis oli esimene võõrsil
saavutatud valikmängu võit pärast taasiseseisvumist. Eestil säilis kuni
eelviimase vooruni teoreetiline võimalus pääseda EM-finaalturniirile ja meeskond
kogus lõpuks rekordilised 11 punkti. Eesti – Šotimaa kohtumine 8. septembril
1999 oli taasiseseisvumise järel esimene mäng, kus 5000-kohaline Kadrioru
staadion oli välja müüdud.

Koondise koostamisel oli varasem kodakondsustüli vaibunud, kuid selle asemel
valmistas pahameelt asjaolu, et valdav osa koondislastest olid FC Flora või
välisklubide mängijad. Peatreener Þórðarson oli sarnaselt oma eelkäija Roman
Ubakiviga ühtlasi FC Flora esindusmeeskonna juhendaja. Oponendid kahtlustasid,
et selline skeem aitab FC Flora presidendil Aivar Pohlakul mängijaid välismaale
müüa ja konkurendid eemale tõrjuda.

Peatreener Teitur Þórðarson lahkus ametist 1999. aasta lõpus ja jalgpalliliitu
asus koondisele uut välistreenerit otsima. Seni võttis meeskonna juhendamise üle
Tarmo Rüütli (keda kahes mängus asendas Aivar Lillevere), kes jäi ametisse 2000.
aasta sügiseni ja tüüris koondist 2002. aasta maailmameistrivõistluste esimeses
neljas valikmängus. Lepingu kohaselt pani Rüütli ameti maha, kui EJL oli
palganud uueks peatreeneriks hollandlase Arno Pijpersi.

Uuendused puudutasid ka koondise mängupaika. Jalgpalliliidu plaan ehitada
Tallinna moodne koduväljak sai teoks 2000. aasta lõpus, kui Lillekülas algasid
kahe raudteeharu vahelisel tühermaal riigi esimese jalgpallistaadioni
ehitustööd. Toona veel Lilleküla staadioni nime kandnud areen avati 2. juunil
2001 eelseisvate 2002. aasta maailmameistrivõistluste valikmänguga Hollandi
vastu (2:4). Eelmüüki antud 9300 piletit müüdi maha kuue tunniga.

MM-valikgrupis saadi kaks võitu Andorra üle ja viigistati kahel korral
Küprosega. Kaheksa punkti andis lõpptabelis neljanda koha nende samade
meeskondade ees. Sama palju punkte kogus Eesti ka 2004. aasta Euroopa
meistrivõistluste kvalifikatsioonis: taas kaks võitu Andorra üle ning väravateta
viigid kodustaadionil Bulgaaria ja Horvaatia vastu.

Eesti seni edukaimaks valikturniiriks kujunesid 2006. aasta jalgpalli
maailmameistrivõistlused. Viis võitu, kaks viiki ja viis kaotust andsid
kvalifikatsioonigrupis 17 punktiga neljanda koha Läti, Liechtensteini ja
Luksemburgi ees.

2007. aasta novembris kinnitati kaheaastase lepinguga uueks peatreeneriks Tarmo
Rüütli, kes oli juba tüürinud koondist aastail 1999–2000, kuniks jalgpalliliit
leidis pärast Þórðarsoni lahkumist Pijpersi näol järgmise välismaalasest
juhendaja. Rüütli peaülesanne oma teisel ametiajal oli juhtida meeskonda 2010.
aasta MM-i valikmängudes. Sõprusmängudes heitlikku vormi üles näidanud Eesti
alustas 2008. aasta septembris alagrupiturniiri võõrsil 2:3 kaotusega Belgiale,
kuid langes madalseisu pärast 0:7 allajäämist Bosnias ning läbi aegade
viletsaima kohaga (137.) oktoobrikuises FIFA edetabelis. Esimeses kodumängus
tuli 0:3 alla vanduda valitsevale Euroopa meistrile Hispaaniale. Punktiarve avas
Eesti alles neljandas valikmängus, kui mängus EM-poolfinalisti Türgiga jäid
Tallinnas väravad löömata. Alagrupi kahest autsaiderist osutus Eesti 2009. aasta
kevadel aga tugevamaks, tehes Armeeniaga võõrsil 2:2 viigi ja võites kaukaaslasi
kodus 1:0.

EJL oli 2009. aasta kuulutanud Eesti jalgpalli sajandaks juubeliks.
Tähtpäevakohtumistel tegid koondisega lõpparve rekordinternatsionaal Martin Reim
(6. juunil Ekvatoriaal-Guinea vastu) ja koondise kauane väravavaht Mart Poom
(10. juunil Portugali vastu). Sajandi mänguks oli ristitud esmakordne kohtumine
Brasiiliaga, mille pea parimas rivistus Tallinna saabunud FIFA edetabeli liider
ja viiekordne maailmameister 1:0 võitis. Päev pärast rahvusvahelist tähelepanu
pälvinud sõprusmängu teatas EJL, et pikendab peatreener Rüütli lepingut 2011.
aastani.

Eesti saavutas oma senise jalgpalliajaloo ühe kaalukama võidu 8. oktoobril 2010,
kui alistas EM-valikmängus võõrsil FIFA edetabeli 15. meeskonna, neli kuud varem
MM-il osalenud Serbia 3:1.

Palju vastukaja tõi Eesti – Bulgaaria 2:2 viigimäng. EJL teatas 11. veebruaril
2011, et kaks päeva varem peetud sõpruskohtumisel lasub kihlveokontorites tehtud
panuste analüüsi põhjal tulemusega manipuleerimise kahtlustus. Kahtlustatav
Ungari kohtunik oli kummalegi meeskonnale andnud kaks penaltit. Sama kohtunik
oli ka päev varem peetud Läti – Boliivia mängus määranud 3 penaltit, millest
löödi ka kõik väravad. Hiljem teatas FIFA, et mängu ei arvestata ametlikus
statistikas.

Eesti koondis sai järgmise tähtsa võidu 25. märtsil A. Le Coq Arenal peetud
sõpruskohtumises Uruguay vastu. Viimase MM-i neljandat, kahekordset
maailmameistrit, kahekordset olümpiavõitjat ja FIFA edetabeli 7. koondist
võideti 2:0. Oma 100. koondisemängu tegi kapten Raio Piiroja.

Sellele järgnes koondises mõõnaperiood, mis algas mitteametliku sõprusmängu
kaotusega Baskimaale, edasi valikturniiri kaotused Itaaliale ja Fääri saartele,
Lõuna-Ameerika turnee kaotused Tšiilile ja Uruguayle ning sõpruskohtumises
Türgile.

Seejärel aga valikturniiril võideti võõrsil Sloveeniat ja kodus Põhja-Iirimaad
ning FIFA edetabelis tõusti ajaloo kõrgeimale, 58. kohale.

Valikturniiri viimases mängus võideti võõrsil taas Põhja-Iirimaad ja säilitati
võimalus oma alagrupis lõpetada teise kohaga ning jõuda play-offi. Selleks ei
tohtinud Serbia oma viimases kohtumises võita Sloveeniat. Sloveenia võitis
kohtumise kodus 1:0 ning Eesti kvalifitseerus play-offi, kus jäi kahe mängu
kokkuvõttes 1:5 alla Iirimaale.

5. detsembril 2013 toimus Eesti Jalgpalli Liidu kontoris pressikonverents, kus
tutvustati Eesti jalgpallikoondise uut peatreenerit Magnus Pehrssoni.

14. septembril 2016 lõpetas Eesti Jalgpalli Liit ja koondise peatreener Magnus
Pehrsson vastastikusel kokkuleppel koostöö.

14. septembril 2016 teatas Eesti Jalgpalli Liit, et Pehrssoni asemel asub
koondist juhendama Eesti rekordinternatsionaal Martin Reim ning abitreeneriteks
Andres Oper, Mart Poom ja Janno Kivisild.

Eesti tänini ainus osavõtt suurturniirilt pärineb 1924. aastast, kui kaotati
Pariisi suveolümpia eelringis 0:1 USA-le. Meeskonda juhendas 1923. aastal
koondise esimeseks peatreeneriks palgatud ungarlane Ferenc Kónya. Mängu ainsa
värava lõid ameeriklased 15. minutil penaltist. Eestlastele määrati 68. minutil
samuti penalti, kuid Elmar Kaljot ei suutnud seda kahel katsel väravaks lüüa.
Pärast ameeriklastele allajäämist viibis olümpiakoondis Pariisis veel kolm
nädalat, pidades seejuures sõprusmängu Iirimaaga (1:3), ja käis võistlemas
Saksamaal (sealhulgas viigistati 2:2 Kaiserslauterniga) ja Hollandis.

Eesti koondis on üks 20-st UEFA praegusest liikmesriigist, kes pole pääsenud ei
maailmameistrivõistluste (MM) ega Euroopa meistrivõistluste (EM)
finaalturniirile (peale Eesti veel Andorra, Armeenia, Aserbaidžaan, Fääri
saared, Gruusia, Kasahstan, Küpros, Leedu, Liechtenstein, Luksemburg,
Makedoonia, Malta, Moldova, Montenegro, San Marino, Soome ja Valgevene).

Kokku on Eesti osalenud kaheksal MM-valikturniiril (1934, 1938, 1994, 1998,
2002, 2006, 2010, 2014) ja kuuel EM-valikturniiril (1996, 2000, 2004, 2008,
2012, 2016). Aastail 1940–1991 puudus Eestil NSV Liitu kuulumise tõttu võimalus
osaleda rahvusvahelistel võistlustel.

Koondis peab kõik kodused valikmängud Tallinnas 2001. aastal avatud A. Le Coq
Arenal, mis mahutab 9692 ja koos lisatribüünidega kuni 11 000 pealtvaatajat.
Staadion avati 2. juunil 2001 väljamüüdud MM-valikmänguga Hollandi vastu. See on
Eesti suurim jalgpallistaadion. A. Le Coq Arena on ühtlasi jalgpalliklubi FC
Flora koduväljak.

Varasem peamine koduväljak oli Kadrioru staadion, mis juunis 1926 avati 3:1
võiduga sõpruskohtumises Läti vastu. Kadriorus on istekohti 5000 pealtvaatajale
ja erinevalt A. Le Coq Arena staadionist peetakse seal regulaarselt ka
kergejõustikuvõistlusi.

Sõpruskohtumisi on peetud ka Kohtla-Järvel, Kuressaares, Narvas, Pärnus, Tartus,
Valgas ja Viljandis.

Eesti koondise peavorm (kodumängudel) koosneb traditsiooniliselt sinisest
särgist, mustadest pükstest ja valgetest põlvikutest ning varuvorm
(võõrsilmängudel) valgest särgist, valgetest pükstest ja valgetest sokkidest.
Enne 1996. aastat kasutati teisi värvikombinatsioone.[viide?] Pildil on näha,
kuidas on peavormi värvid muutunud läbi aja:

Mänguvormi disain vahetub iga kahe aasta tagant uue valiktsükliga. Aastast 2000
on varustajaks Nike, aastail 1992–2000 oli selleks Lotto. Pildil on 1992.–2010.
aasta peavormi disain:

Eesti koondise arvukaim fännirühmitus on Jalgpallihaigla, millel on üle 600
liikme. Rühmitus on seadnud eesmärgiks "tegeleda kõigi oma meeskonna toetamist
puudutavate küsimustega alates piletite levitamisest spetsiaalsesse
fännisektorisse ning lõpetades fännide huvide eest seismisel suhetes Eesti
Jalgpalli Liidu ja klubidega". Kodumängudel koonduvad häälekamad poolehoidjad
reeglina A. Le Coq Arena lõunapoolsele otsatribüünile.

Rahvarohkeim välisreis leidis aset oktoobris 2007, kui Wembley staadionile
kogunes EM-valikmänguks Inglismaaga umbes 2000 Eesti fänni.

Arvukamaid Tallinna külastanud fänkondi on olnud 1938. aastal, kui Balti
turniiri otsustavaks kohtumiseks väljakuperemeeste ja Läti vahel kogunes
Kadrioru staadionile 12 000 pealtvaatajat, neist 2000 lätlased. Bosnia ja
Hertsegoviina toetajaid tuli 2009. aasta oktoobris oma meeskonnale kaasa elama
1700.

Enim Eestit esindanud mängijate esiviisikust kolm moodustavad koondislased, kes
debüteerisid esimeses ametlikus taasiseseisvumisjärgses matšis (3. mail 1992
Sloveeniaga):

Sõjaeelsed rekordinternatsionaalid olid väravavaht Evald Tipner (67) ja
väljakumängijatest Eugen Einman (65), kes paiknevad sellega üldtabeli kolmanda
kümne alguses. Toonaste mängijate väiksem kohtumiste arv on tingitud tollal
harvemini peetud koondisemängudest.

Tegevjalgpalluritest on kõige rohkem koondiseväravaid löönud Konstantin
Vassiljev (21), Sergei Zenjov (10) ning Vjatšeslav Zahovaiko ja Ats Purje
(mõlemad 8).

Kõige sagedamini on vähemalt viie tabamusega koondislastest löönud värava
Friedrich Karm (9 väravat/ 13 mängu/ 0,69 väravat mängu kohta), Vladimir Tell
(5/11/0,45) ja Richard Kuremaa (19/42/0,45), kes kõik olid tegevad esimese
vabariigi ajal. Taasiseseisvumisjärgsel perioodil juhib selles arvestuses Andres
Operi (38/134/0,284), Zelinski (27/103/0,262), Anieri (6/30/0,2) ja Vassiljevi
(21/90/0,233) ees.

Järgmised mängijad olid kutsutud koondisse MM 2018 valikmängudeks Gibraltari ja
Kreeka vastu 7. ja 10. oktoobril 2016. Mängude ja löödud väravate arvud 6.
september 2016 seisuga.

Eesti koondist on juhendanud 16 peatreenerit, neist seitse esimese
iseseisvusperioodi (1918–1940) ajal. Ungarlane Antal Mally (1927, 1935) ja Tarmo
Rüütli (1999–2000, 2008–2013) on peatreener olnud kahel ametiajal.

Ehkki Eesti pidas oma esimese mängu 1920. aasta sügisel, ei palgatud meeskonnale
peatreenerit enne 1923. aastat, kui ametisse astus Ferenc Kónya. See ungarlane
juhendas eestlasi Pariisi suveolümpia eelringis (0:1 kaotus USA-le), mis on
jäänud tänini meeskonna ainsaks esituseks suurturniiril. Koondise etteotsa
valiti esialgu välismaalased. Esimene eestlane, 1932. aastal palgatud Albert
Vollrat sai peatreeneri ametis kätt proovida järjekorras viiendana. Enne sõda
mängiti mitmel hooajal, seal hulgas ka 1934. aasta maailmameistrivõistluste
valikmängus, treenerita. Neil juhtudel määras koosseisu jalgpalliliit.

Pärast Eesti taasiseseisvumist püüdis jalgpalliliit esialgu kodumaiste
juhendajatega läbi ajada. Uno Piiri ja Roman Ubakivi aega varjutasid aga kehvad
tulemused: aastail 1992–1995 suutis meeskond võita vaid kaks kohtumist.
Tulemused hakkasid paranema alles Teitur Thordarsoniga, kelle käe all võitis
koondis aastail 1996–1999 umbes neljandik mängudest. Selle näitaja trumpasid üle
nii islandlase järel ajutiselt kümme kuud koondist tüürinud Rüütli ja uue
välistreenerina valitud Arno Pijpers. Nendega võrreldes tegutsesid
ebaõnnestunumalt Pijpersi kauane assistent ja mantlipärija Jelle Goes ja 2008.
aasta EM-i valiktsükli teiseks pooleks palgatud taanlane Viggo Jensen.

Kui 12 aasta järel olid koondise juhendajateks olnud pea katkematult
välistreenerid, pälvis 2008. aastal usalduse taas kodumaine treener. Teist korda
haaras ohjad vahepeal FC Levadia Eesti klubijalgpalli tipus kinnistanud Rüütli.
Päev pärast rahvusvahelist tähelepanu pälvinud sõprusmängu Brasiiliaga teatas
jalgpalliliit, et pikendab Rüütli lepingut 2011. aastani. Pärast 2012. aasta
EM-i valikturniiri play-off-mängudele jõudmist pikendati Rüütli lepingut veel
2013. aasta lõpuni.

Suurima võiduprotsendi on (seisuga 14. november 2012) saavutanud sõjaeelsed
peatreenerid Imre Nagy (2 mängu/ 2 võitu/ 100%) ja Bernhard Rein (16/6/38%),
taasiseseisvumisjärgsetest Rüütli (76/24/32%) ja Pijpers (55/16/29%).

Võiduta on jäänud kolm peatreenerit: Kónya (1923–1924, kaks mängu), Elmar Saar
(1939, neli mängu) ja Ubakivi (1994–1995, 24 mängu).

Kõige rohkem mänge on koondise eesotsas olnud Rüütli (76, 1999–2000, 2008–),
Teitur Þórðarson (57 kohtumist, 1996–1999) ja Pijpers (55, 2000–2004). Ka
ajaliselt on pikim Rüütli ametiaeg – viis aastat ja kaheksa kuud (seisuga
november 2012) –, hollandlane juhtis koondist kolm aastat ja üheksa kuud ja
islandlane kolm aastat ja kaheksa kuud.

Rahvuse järgi on peatreeneriks olnud kuus eestlast ja üheksa välismaalast (kolm
ungarlast, kaks hollandlast, austerlane, islandlane, taanlane ja rootslane).

Eesti koondis on (andmed ja tabel on seisuga 6.jaanuar 2016) pidanud 413
ametlikku kohtumist, neist võitnud 105, viigistanud 90 ja kaotanud 218. Enim
võite on saavutatud Leedu (19), Andorra (11) ja Läti (9) üle; enim viike Läti
(19), Soome (10) ja Leedu (8) vastu; enim kaotusi on saadud Lätilt (24), Leedult
(19) ning Rootsilt ja Soomelt (mõlemad 14).

Eesti on mänginud 83 eri vastasega. Suur osa kohtumisest on peetud nelja
lähinaabri Läti (52), Leedu (46), Soome (31) ja Rootsiga (16). Suurturniiride
valikmänge on Eesti pidanud kõige enam Andorra (8), Horvaatia, Itaalia,
Portugali ja Šotimaaga (kõigiga kuus).

Avamängu pidas koondis Soomega (17. oktoober 1920), esimene väljastpoolt
Euroopat pärit vastane oli USA (25. mai 1924). Eesti edasistest oponentidest oli
esimene Aasia jalgpalliliidu liige Vietnam (4. jaanuar 1995), esimene
Ladina-Ameerika meeskond Mehhiko (9. mai 1998), esimene Aafrika ja araabia
meeskond Egiptus (23. september 1998), esimene Okeaania meeskond Uus-Meremaa
(12. oktoober 2002), esimene Lõuna-Ameerika meeskond Ecuador (9. veebruar 2003)
ja esimene Sahara-taguse Aafrika meeskond Ekvatoriaal-Guinea (6. juuni 2009).

5. juunil 2012 pärast Prantsusmaaga kohtumist sai Eestist esimene Euroopa
koondis, kes kohtunud kõigi teise 52 UEFA liikmesriigiga. Mais 2013 liitus
UEFA-ga Gibraltar, kellega Eestil on kokkulepe mänguks 5. märtsil 2014. Seniks
on Eesti enimate UEFA liikmetega mänginud koondis.

Eesti on olnud esimeseks vastaseks Lätile (24. septembril 1922 Riias), Leedule
(24. juunil 1923 Kaunases), Sloveeniale (3. juunil 1992 Tallinnas) ning
Andorrale (13. novembril 1996 Andorra la Vellas) ja esimeseks Euroopa vastaseks
Kõrgõzstanile (15. novembril 2000 Kuressaares).

Eesti on löönud 424 väravat (1,03 mängu kohta). Suureskoorilisim paremus ehk
vähemalt viieväravalised võidud on saavutatud Leedu (6:0, juuli 1928; 5:0, juuni
1923; 5:0, august 1927; 5:0, september 1933), Andorra (6:1, november 1996) ja
Fääri saarte (5:0, juuni 1998) üle. Enim väravaid on löönud eestlased Leedule
(74), Lätile (55) ja Soomele (40).

Eestile on löödud 730 väravat (1,77 mängu kohta). Suureskoorilisimad
allajäämised ehk vähemalt seitsmeväravalised kaotused on tulnud vastu võtta
Soomelt (2:10, august 1922; 0:7, oktoober 1994), Norralt (0:7, veebruar 1995),
Leedult (0:7, mai 1995), Iisraelilt (0:7, jaanuar 1999) ning Bosnia ja
Hertsegoviinalt (0:7, september 2008). Viimane oli ühtlasi suurim MM- või
EM-valikturniiridel saadud kaotus. Enim väravaid on löönud eestlastele Läti
(77), Soome (71) ja Leedu (69).



https://et.wikipedia.org/wiki/Rahvusvaheline_raamatu_standardnumber

ISBN (International Standard Book Number) on raamatute identifitseerimiseks
kasutatav numbrikombinatsioon. ISBN võeti ISO 2108 standardi järgi kasutusele
1970. aastal. Eestis välja antud raamatutel hakati ISBN-i kasutama alates 1992.
aastast.

Lisaks raamatutele on ISBN ette nähtud ka brošüüridele, jätkväljaannetele,
kaardiväljaannetele, dia- ja mikroväljaannetele, õppematerjalide komplektidele,
mis koosnevad nii trükitud kui ka audiovisuaalvahenditest, õppeotstarbelistele
videotele ja filmidele, CD-ROM-idele ja arvutiprogrammidele.

ISBN on igale väljaandele omane unikaalne tunnus. Kui kirjastus laseb välja ühe
ja sama väljaande erinevast materjalist kaante vahel või erinevas formaadis,
siis on kõigil neil variantidel ka oma ISBN. Lisatiraaži puhul jäetakse ISBN
enamasti samaks. Kordustrükkide puhul saab väljaanne taas uue ISBN-i. Ühel ja
samal väljaandel võib olla ka mitu ISBN-i. Näiteks mitmeköiteliste teoste puhul
on ISBN igal köitel ning ka kogu köidete komplektil.

Eestis väljaantavate raamatute maatunnus on 9949-, 9985- või 5-. ISBN teine osa
määratleb kirjastuse. Kolmas osa määratleb antud kirjastuse väljaande. Viimane
number on kontrollnumber, mis saadakse arvutuslikult. Viimaseks numbriks võib
olla ka X.

Alates 1. jaanuarist 2007 võeti senise 10-kohalise ISBN-i asemel kasutusele
13-kohaline ISBN.



https://et.wikipedia.org/wiki/Odessa

Odessa on linn Ukrainas, Odessa oblasti keskus. Ta asub Musta mere Odessa lahe
ääres.

Antiikajast kuni Suure rahvasterändamiseni asus Odessa maa-alal kreeklaste
koloonia. Kuldhordi ajal oli seal Genova asula Ginestra. Osmanite impeeriumi
ajal asus seal tatarlaste ja kreeklaste asula Hadžibei. 1765. aastal rajasid
türklased selle kõrvale kindluse, mille Vene väed vallutasid 1789.

Odessa asutati Katariina II käsul 2. septembril 1794 Venemaa sõjasadamana.
Odessa esimene linnapea ja sadamaülem 1794–1797 oli hispaanlane José de Ribas,
kelle auks nimetatakse Odessa peatänavat Deribassovskajaks. Aastast 1803. oli
Odessa linnapeaks ja pärast seda 1805. aastast ka Novorossiiski kubermangu
kuberneriks Prantsusmaa kardinali Richelieu järglane Armand Emmanuel du Plessis
de Richelieu, kes oli pärast Prantsuse revolutsiooni põgenenud Prantsusmaalt.

Hea asukoha tõttu muutus Odessa kiiresti üleeuroopalise tähtsusega kaubandus- ja
tööstuskeskuseks. Oma 100. sünnipäevaks oli Odessa juba Venemaa elanike arvult
neljas linn Peterburi, Moskva ja Varssavi järel.

Linnaelanike poolt Teises maailmasõjas ilmutatud mehisuse eest nimetati Odessa
1965 kangelaslinnaks. Veel tänapäevalgi on Odessas sõjaväeringkonna staabi
muuseum, memoriaalkompleks ja muuseum "411 patareid" ning niinimetatud "Kuulsuse
vöö", kunagiste kaitserajatiste joonel paiknev memoriaalkompleks. Odessa pidas
Saksa vägede rünnakutele vastu 73 päeva ja see oli üks esimesi suuremaid
vastuhakke, mida Saksa väed Nõukogude Liidus kohtasid. See on seotud asjaoluga,
et Odessas elas väga palju juute, ent natside halb suhtumine juutidesse polnud
mingi saladus. Pärast vallutamist okupeerisid ja annekteerisid Odessa Rumeenia
väed Transnistria koosseisu. Üheainsa päevaga, 23. oktoobril 1941 tapsid
Rumeenia väed sadamas 19 tuhat juuti. Üleüldse hukkasid Rumeenia väed
Transnistrias sõja ajal veerand miljonit inimest, eriti juute.

20. sajandil asutati Odessas masinaehitus- ja metallitöötlusettevõtteid,
keemiatehaseid, toiduainete- ja kergetööstusettevõtteid. Odessa sadam on kõige
suurem Musta mere kaldal. Kaisid on sadamas mitu kilomeetrit.

2014. aasta 2. mai toimunud Euromaidani pooldajate ja vastaste kokkupõrgetes
hukkus 4 inimest. Rahutuste käigus süüdatud ametiühingute hoone tulekahjus
hukkus 31 inimest. Tegemist oli suurima hukkunute arvuga, kokku 46 hukkunut,
pärast Ukraina revolutsiooni ajal Maidanil toimunud sündmusi, kus hukkus 106
inimest. Odessas kuulutati 3., 4. ja 5. mai leinapäevadeks.

Odessa on paljurahvuseline linn, kus räägitakse enamasti vene keelt (sealhulgas
ka omapärast Odessa vene keelt, millele on mõju avaldanud jidiš ja ukraina
keel).

Esimesed Odessa asukad olid kreeklased, itaallased, albaanlased ja armeenlased.
19. sajandil ja 20. sajandi esimestel kümnenditel olid enamuses venelased,
kellele järgnes ka suur juudi kogukond. Nii oli Odessas 1926. aastal 39,2%
venelasi, 36,9% juute, 17,7% ukrainlasi, 2,4% poolakaid.

Nõukogude aja lõpuks oli enamik juute linnast lahkunud, samas asus linna elama
suur hulk ukrainlasi. 1989. aasta rahvaloenduse andmetel oli Odessa elanikest
ukrainlasi 48,9 %, venelasi 39,4 %, juute 5,9 %, bulgaarlasi 1,5 %.

2001. aasta rahvaloenduse andmetel oli Odessa elanikest ukrainlasi 61,6 %,
venelasi 29,0 %, bulgaarlasi 1,3 %, juute 1,2 %, moldaavlasi 0,7 %,
valgevenelasi 0,6 %, armeenlasi 0,4 % ja poolakaid 0,2 %.

Odessas asub Potjomkini trepp, mis ehitati 1837–1841. Trepil on 192 astet.
Tsaariajal kandis see Richelieu' nime, nõukogude ajal nimetati ümber soomuslaeva
"Potjomkin" järgi.

Iga aasta 1. aprillil peetakse Odessas rahvusvahelist (peamiselt SRÜ)
humoristide ja satiirikute festivali "Humoriina", mis jätab kohati varju ka uue
aasta pidustused. Odessa ise väidab end olevat ülemaailmne huumori ja naeru
pealinn.



https://et.wikipedia.org/wiki/Traffic

Trafficu alguseks saab lugeda seda, kui kaks muusikut, Silver Laas ja Stig Rästa
hakkasid koos tegema nendele meelepärast muusikat. Kahele muusikule lisandusid
teisedki ning alustaski uus bänd. Kuulajate ette tuli ansambel esimest korda
singliga "Kallis, ära küsi", mis muutus 2006. aastal väga populaarseks
raadiohitiks. 2006. aasta R2 Aastahitil pääses laul esikümnesse. Järgmine
raadiohitt oli "Vastassuunas".

2007. aastal lahkus bändist Reigo Ahven ning liitus Ivo Priilinn. Sama aasta
alguses sai Kanal 2-e uudistesaate "Reporter" tunnusmuusikaks ansambli laul
"Vihm". Trafficu laulud on olnud ka teiste telesaadete tunnusmuusikaks. Näiteks
saate "Meie kangelane" tunnusmuusikaks oli laul "Teadmatus on hea" ning
noortesaate "Mine metsa!" tunnusmuusikaks oli laul "Hääl telefonis".

2007. aasta märtsis tuli välja bändi kolmas ja taaskord väga edukas singel "Meie
laul", mida lauldi koos Eesti lauljanna Maarjaga. Laul sai Raadio Uuno
aastaedetabelis eesti laulude hulgas 7. koha ja Raadio 2-e aastahiti tabelis 8.
koha. Kaks kuud hiljem ilmus ka bändi debüütalbum "Traffic". Album osutus väga
edukaks, olles veel mitmed nädalad pärast albumi väljaandmist Eesti albumimüügi
edetabeli tipus.

2008. aasta alguses võttis ansambel Traffic osa Eurovisiooni lauluvõistluse
Eesti rahvuslikust eelvoorust Eurolaul 2008. Koos lauljatari Luisa Värgiga
esitati laul "It's Never Too Late". Laul kogus 866 häält ning platseerus 8.
kohale.

Märtsis 2009 osales Traffic konkursil "Eesti Laul 2009", kus saavutas looga "See
päev" teise koha Urban Symphony loo "Rändajad" järel.

2014. aasta osales ansambel Eesti Laulu konkursil lauluga "Für Elise" ning nad
tulid tagasi kolmanda kohaga. Video.



https://et.wikipedia.org/wiki/Iirimaa

Iirimaa ehk Iiri on riik, mis hõlmab umbes 5/6 Iirimaa saarest [viide?]Euroopa
mandri looderanniku lähedal, Suurbritannia saarest läänes. Ülejäänud osa saarest
(Põhja-Iirimaa) on Suurbritannia ja Põhja-Iiri Ühendkuningriigi osa.

Iirimaa ametlik konstitutsiooniline nimi on iiri keeles Éire (häälda: eeže) ja
inglise keeles Ireland, millele vastab eestikeelne nimi Iirimaa. Riigi ametlik
nimi on iiri keeles Poblacht na hÉireann ja inglise keeles Republic of Ireland
(eestikeelne vaste Iiri Vabariik).

Kunagi moodustas Iirimaa saar ühe haldusliku terviku, kuid praegu asub Iiri
Vabariigi territooriumil ainult 26 Iirimaa 32 ajaloolisest krahvkonnast.
Erinevus Iirimaa saare ja Iiri Vabariigi vahel kujunes välja keeruliste
konstitutsiooniliste protsesside tulemusena 20. sajandi esimesel poolel.

1. jaanuarist 1801 kuni 6. detsembrini 1922 oli Iirimaa ühtse tervikuna
Suurbritannia ja Iiri Ühendkuningriigi osa. Aastal 1919 keeldus enamik
Suurbritannia 1918. aasta üldvalimistel Iirimaalt valitud parlamendiliikmeid
asumast oma kohtadele Briti Saadikutekojas (Alamkojas). Selle asemel asutasid
nad võistleva, seadusega mitte ette nähtud Iiri parlamendi Dáil Éireann. See
Dáil andis jaanuaris 1919 välja ühepoolse iseseisvusdeklaratsiooni
(väljakuulutatud Iiri Vabariigi nimel). See vabariik ei saanud rahvusvahelist
tunnustust. Pärast Inglise-Iiri sõda ehk Iiri iseseisvussõda sõlmisid Iiri
Vabariigi Aireacht'i (valitsuse) liikmed 1921. aastal Inglise-Iiri lepingu ja
lõid terve uue Iiri omavalitsuse süsteemi, mis on tuntud dominiooni staatuse
nime all.

Loodi uus, rahvusvaheliselt tunnustatud Iiri riik, mille nimi oli Iiri Vaba Riik
(iiri keeles Saorstát Éireann, inglise keeles Irish Free State). Teoreetiliselt
pidi uus riik hõlmama kogu saart, kuid lisatingimus oli, et Põhja-Iirimaal on
õigus jääda soovi korral Ühendkuningriigi osaks, mida ta tegigi. (Põhja-Iirimaa
kui omaette üksus oli loodud Iirimaa valitsemise seadusega (Government of
Ireland Act; 1920). Iirimaa ülejäänud 26 krahvkonnast sai Iiri Vaba Riik, mis
oli konstitutsiooniline monarhia Briti monarhi valitsemise all (1927 sai monarh
tiitli "Iirimaa kuningas"). Tal oli kindralkuberner, kahekojaline parlament,
valitsus, mille nimetus oli täitevnõukogu (Executive Council), ja peaminister,
kelle nimetus oli täitevnõukogu president. Konstitutsioon oli Iiri Vaba Riigi
konstitutsioon.

29. detsembril 1937 sündis uus konstitutsioon Bunreacht na hÉireann. See asendas
Iiri Vaba Riigi uue riigiga, mille nimi on Éire (Ireland; Iirimaa). Kuigi selle
riigi konstitutsioonilised struktuurid nägid ette kuninga asemel Iirimaa
presidendi, ei olnud tegemist vabariigiga. Riigipea üks põhifunktsioon, riigi
sümboolne rahvusvaheline esindamine, jäi parlamendiaktidel põhineva seadusega
(statute law) kuningale kui institutsioonile. 1. aprillil 1949 kuulutas Republic
of Ireland Act Éire vabariigiks: varem kuningale antud õigused anti nüüd Iirimaa
presidendile.

Kuigi riigi ametlikuks nimeks jäi Éire (konstitutsiooni artikkel 4: "Riigi
ametlik nimi on Éire ehk inglise keeles Ireland), hakati riigi nimena kasutama
väljendit Republic of Ireland, mis ametlikult on üksnes uue riigi kirjeldav
nimi. Kuigi vabariik ise nimetab end Iirimaaks, eriti diplomaatias (alati
räägitakse Iirimaa presidendist ja Iirimaa konstitutsioonist), väldivad paljud
riigid seda väljendit, sest on olemas teine Iirimaa (Põhja-Iirimaa) ning 1937.
aasta konstitutsioon pretendeeris vabariigi jurisdiktsioonile Põhja-Iirimaa üle.
Nime "Iirimaa" kasutamist võeti selle pretensiooni aktsepteerimisena ja
Põhja-Iirimaal pandi seda pahaks. Sellest pretensioonist, mis oli sõnastatud
1937. aasta konstitutsiooni artiklites 2 ja 3, loobuti 1999. aastal.

Iiri Vaba Riik (hiljem Éire) jäi Briti Rahvaste Ühenduse liikmeks aprillini
1949. Rahvaste Ühenduse tollaste reeglite järgi tähendas vabariigi
väljakuulutamine automaatselt ühenduse liikmelisuse lõppu. Vabariik kuulutati
välja enne seda, kui reegleid muudeti, et võimaldada Indial saada ühendusse
kuuluvaks vabariigiks. Kuigi Iirimaa kaotas liikmestaatuse ega taotlenud selle
taastamist, säilisid tal paljud Rahvaste Ühenduse liikme privileegid. Näiteks on
Ühendkuningriigi territooriumil elavatel Iirimaa kodanikel kõik kodanikuõigused,
sealhulgas õigus kandideerida kohalikel ja parlamendivalimistel ning teenida
Briti sõjaväes.

Iirimaa astus 1955 ÜRO-sse ja 1973 Euroopa Majandusühendusse (praegu Euroopa
Liit). Iirimaa valitsused on taotlenud Iirimaa rahumeelset ühendamist ja on
teinud koostööd Suurbritanniaga, et teha lõpp vägivaldsele konfliktile
poolsõjaväeliste rühmituste vahel Põhja-Iirimaal (Põhja-Iirimaa konflikt).
Praegu viiakse ellu rahu jaluleseadmiseks sõlmitud Belfasti lepet, mis kiideti
1998. aastal hääletusel heaks nii Iiri Vabariigis kui ka Põhja-Iirimaal.

Traditsiooniliselt jaguneb saar neljaks ajaloolis-geograafiliseks provintsiks:
Connacht, Leinster, Munster ja Ulster, mis omakorda jagunevad 32 krahvkonnaks.
26 krahvkonda jäävad Iiri Vabariigi territooriumile ja 6 krahvkonda (kõik
Ulsteris) Põhja-Iirimaa territooriumile.



https://et.wikipedia.org/wiki/%C3%95nne_13

Sarja idee autor ja esimene stsenarist oli Astrid Reinla. Seejärel oli
stsenarist Kati Murutar. Alates 1996. aastast kirjutas käsikirja Teet Kallas,
2011. aasta esimesel poolel ja 2013. aastast 2014. aasta sügiseni kirjutas
käsikirja Urmas Lennuk. Alates 2014. aasta sügisest on sarja stsenaristiks Andra
Teede.

"Õnne 13" lavastajatöö tegi esimesed 10 hooaega Tõnis Kask. Alates 2003. aastast
lavastab sarja Ain Prosa.

Teiste hulgas on sarjas kaasa teinud veel Anne Margiste, Evi Rauer, Indrek Saar,
Laine Mägi, Ain Mäeots, Eino Baskin, Evald Hermaküla, Peeter Jakobi, Ene Järvis,
Silvia Laidla, Andres Noormets, Jass Seljamaa, Piret Simson, Carita Vaikjärv,
Priit Võigemast, Henrik Normann, Lauri Leesi, Tõnu Tamm, Andres Raid, Tiia
Kriisa, Svetlana Dorošenko, Oleg Rogatšov, Elina Reinold, Katrin Nielsen, Peeter
Kaljumäe, Erik Ruus, Tarmo Männard, Raivo Rüütel, Anu Lamp, Peeter Kard, Velvo
Väli, Liia Kanemägi, Helle-Reet Helenurm, Sander Üksküla, Merle Talvik, Robert
Gutman, Rudolf Allabert, Maila Rästas, Helena Merzin, Marika Barabanštšikova,
Hedvig Hanson, Triinu Meriste, Eili Sild, Kersti Tombak, Külli Palmsaar, Liina
Tennosaar, Erich Rein, Üllar Saaremäe, Tiit Sukk, Indrek Taalmaa, Aare
Laanemets, Ago Anderson, Lea Tikerpuu, Riho Rosberg, Haide Männamäe, Markus
Luik, Marje Metsur, Siina Üksküla, Dajan Ahmet, Heino Seljamaa, Alar Ojasu,
Diana Klas, Tiit Palu, Enn Nõmmik, Laura Nõlvak, Ott Sepp, Margus Prangel, Ao
Peep, Rednar Annus ja Aleksandr Ivaškevitš.



https://et.wikipedia.org/wiki/Puugid

Puugid (Ixodoidea) on lülijalgsete hõimkonna ämblikulaadsete klassi
nugilestaliste seltsi kuuluv loomade ülemsugukond. Nad on paljude selgroogsete
obligatoorsed parasiidid.

Esimesi hinnangulisi jälgi puukidest looduses on leitud hilis-paleosoikumist
(kambrium) ja varasest mesosoikumist, ligi 225 miljonit aastat tagasi,
arvatavalt roomajate parasiitidena.

Puugid ja nende toitumine imetajate verest on huvi pakkunud juba sajandeid; seda
teemat on käsitlenud juba Homeros, Aristoteles jt.

Äärispuuklased (Argasidae) on põhiliselt kuumade ja kuivade alade asukad.
Peremeeslooma leiavad nad lõhna järgi. Selleks on neil esijalgadel spetsiaalsed
haistmiselundid – Halleri elundid. Kilbid on kehalt kadunud ning keha on kaetud
elastse nahaga, mis võimaldab neil verd imedes kõvasti paisuda. Lõugtundlad on
äärispuukidel teravaservaliste harudega, mille abil lõigatakse läbi
peremeeslooma nahk. Seejärel viivad nad peremeeslooma sisse iminoka, mis on
varustatud väikeste sarvhammastega. Nende sülg takistab vere hüübimist ja toimib
valuvaigistina, mistõttu peremeesloom ei tunne hammustust. Harilikult ründavad
äärispuugid siis, kui peremeesloom puhkab oma urus, kuna nad ei taha, et neid
nende peidupaikadest välja viiakse. Nad pole väga peremehespetsiifilised. Imevad
roomajate, lindude ja imetajate verd. Puukide (puuklaste) (ixos kreeka keeles=
putukliim; ixodes= liimitud) liigid elunevad kõigil mandritel. Liike on üle 840,
peamiselt kaks suurt perekonda, kelle esindajad erinevad suuresti nii arengu,
välimuse kui eluviiside poolest: pehme (~20 %) ning kõva toesega puugid (~80 %).
Eestis elunevad peamiselt kõva toesega Ixodidae sugukonna puugid: võsapuuk
Ixodes ricinus ja laanepuuk Ixodes persulcatus.

Puukide keha koosneb tagakehast ja pearindmikust. Pearindmiku moodustavad suu
koos selle juures paiknevate organitega: mõlemal pool asuvad lõugkobijad (ehk
pedipalpid) ja lõugtundlad (ehk helitseerid). Pedipalpid on tavaasendis nahkses
tupes, aga välja sirutades piklikud ja lülilised (2–4) ning omavad
maitsmisfunktsiooni. Nimelt, nendega kühveldab puuk omale verd suhu. Helitseerid
asuvad pedipalpide all ja liiguvad külgmiselt ning koosnevad kahest lülist.
Välimine lüli lõpeb käärisarnaste harudega (justkui lõikehambad), millega puugid
läbistavad söömisel nahapinna.

feromoonid – liigisiseseks suhtlemiseks, nt seksferomoonid. Verd imev emaspuuk
jätab nahale eritise, mis informeerib isaspuuke viljastumist ootava emaspuugi
asukohast;

Süljenäärmetel on puukide elus täita olulisi funktsioone. Mitmesugused
farmakoloogiliselt aktiivsed ühendid, mis abistavad puuke nende vereimemise ajal
ja ühtlasi suurendavad viiruste ja patogeenide ülekandumist, sisalduvad
teadlaste arvates just nn „tsementeerunud süljes“, süljes ja süljenäärmetes
(nende hulgas valu vaigistavad, hüübimist takistavad, põletikuvastased ja
immuunreaktsiooni pärssivad toimeained, ensüümid ja soonteergutid suurendavad
vere juurdevoolu).

Puugid vajavad eluks piisavalt õhuniiskust. Nad omandavad seda suu juures
paiknevate organitega, mis väljutavad ainet (ilmselt kontsentreeritud
soolalahused), mis seob ümbritsevat õhuniiskust ja tänu millele puugid võivad
mitu kuud nälgida. Puuk kühveldab seejärel niiskusega küllastatud aine
lõugkobijatega suhu ning ronib taas taimedele – verejahti pidama.

Puukide hingamissüsteem on organsüsteemi läbiv trahheesüsteem, mis koosneb
peenikestest torudest ja nende avaustest (mida nimetatakse stigmadeks ehk
hingeavadeks), need juhivad õhu vajalike organiteni. Stigmad paiknevad tagumise
ehk eelviimase paari jalgade vahel.

Puukide vereringet on vähe uuritud ja loetakse, et viimati mainitu tsirkuleerib
vere, mida nimetatakse hemolümfiks, baasil ka läbi südame, mis arvatakse olevat
kolmnurga kujuga ja ühe ehk kahe paari avausega, millest hargnevad 8 lühikest
jalaarterit.

Puukide tsirkulatsioonisüsteem ja närvisüsteem on tihedalt seotud. Üksnes
pearindmik on ilmselt närvivaba. Aju ja silmad paiknevad pearindmiku taga –
seega tagakehal. Need ei oma Ixodidae puukidel aga optilist nägemisvõimet, vaid
orienteeruvad valgusärritajate (näiteks öö/päev) järgi. Tänu sellisele elundite
paiknemisele elavad pea kaotanud puugid edasi, kuni surevad janusse ja/või
nälga.

Peamised elundisüsteemid ja pearindmiku organid toimivad koos lihastega. Tugevad
lihasgrupid paiknevad ka emaspuukide seljal, mille abil puugid liiguvad
gravitatsiooniväljas ja on võimelised seliliasendist jälle jalgadele tõusma.
Vastsetel on kolm paari jalgu, nümfidel ja täiskasvanud puukidel aga neli paari
jalgu. Jalal on 4–7 lüli. Kõik jalad on liikumiseks, kuid esimese jalapaari
tarsusel paikneb ka tunnetusorgan – Halleri organ.

Sobiva peremehe lähenedes aktiviseerib puugi endokriinsüsteem koos
tunnetusorganitega, muutes puugi hoogsalt ärkvelolevaks ja liikuvaks.
Juuksesarnase koostisega välised tunnetusorganid asetsevad kehal, jalgadel ja ka
suu ümbruses: enamik neist on maitsmis- ja haistmisorganid. Nende abil eristavad
puugid keemilisi ärritajaid (piimhapet,ammoniaaki higis, CO2 hingeõhus jne)
fenoole, niiskust ja aromaatseid kemikaale, ning temperatuuri ja õhu
vibratsioone seonduvalt soojavereliste loomadega.

Puugid toituvad opossumite, pesukarude, skunkide, rebaste, koiottide, ilveste,
oravate, kitsede, metssigade, kariloomade, näriliste, koduloomade, lammaste,
hobuste ja inimeste ning maalt toitu otsivate lindude verest.

Emaspuukidele tähendab see kiireid muutusi, millesse kaastakse ka Genéi organ.
Genéi organ asub puugi peas ja täpsemalt osas, mille küljes on ka kärss. Genéi
organ koosneb spetsiaalsetest torukestest, mis eritavad vahataolist sekreeti.
Esmalt tuleb pea ja suguava asendit korrigeerida: selleks surub puuk Géné'i
organi suguava ette, kõhu suunas nurga all, see sillutab munadele optimaalse
väljumistee ja kaitse kuivamise eest. Munad väljutanud emaspuugid vahetavad
värvi muutudes kas valkjas-kollakaks või luitunud beeži värvi, seda tänu väga
kiirele munade arengule ja suurele munakogusele ning väga suureks paisunud
Malpighi kehakestele. Emaspuukide ainevahetusjäägid jäävad suures osas
väljutamata.

Puugid ei ole mitte ainult bakteritekandjad (vektorid), vaid ka reservuaarid
puukide süljeeritistega (eeldatavalt) edasikanduvatele bakteritele (Rickettsiae,
Borreliae, Francisella jpt)

Puugid on olulised nakkushaiguste levitajad. Eestis on sagedased kaks
puugiliiki: võsapuuk (Ixodes ricinus) ja laanepuuk (Ixodes persulcatus), kes
levitab puukentsefaliiti e puukajupõletikku. Puugid kannavad edasi katku,
tüüfust, tulareemiat, kevad-suve entsefaliiti, puukborrelioosi, veiste
babesielloosi jt haigusi. Nad levitavad haigusi viiruste, bakterite,
vereparasiitide jt haigustekitajate poolt. Meil leidub puuke eriti rohkelt suve
esimesel poolel ning eriti võsastikes ja metsaradade ääres, kus nad
väljasirutatud esijalgadega ohvrit ootavad. Kui puuk on leidnud peremehe, siis
otsib ta kinnitumiseks sobiva koha. Harilikult eelistavad nad kaela, loomadel
aga kõrvasid, silmalaugusid, kubemeid jt kohti, kus ohvri nahk on kõige õrnem.
Laanepuuk on üks olulisemaid kevad-suve entsefaliidi edasikandjaid, kuid ka
võsapuugid võivad olla nakatunud. Kevad-suve entsefaliit esineb inimestega
asustamata paikades. Seda kannavad hiired ja teised pisinärilised. Puugid
annavad nakkuse edasi ka munadele. Haigustunnusteks on nakatunul 10–15 päeva
pärast ilmnev peavalu ja kõrgem temperatuur, millele võivad järgneda
mitmesugused närvisüsteemi häired. See haigus võib lõppeda surmaga. Teine
haigus, mida puugid rohkelt levitavad on veiste babesielloos, mille levitajaks
on põhiliselt võsapuuk. Haiguse tekitaja on vereparasiit. Haigustunnused on
loomade söögiisu vähenemine ja mõne päeva möödudes uriini ilmuv veri.

Puukentsefaliidi viirust ei kanna kõik puugid, vaid keskmiselt üks puuk kümnest,
ja inimese nakatumisel nimetatud viirusega ilmnevad 1–2 nädalat pärast
puugihammustust gripisarnased haigusnähud: kerge palavik koos pea- ja
lihasevaludega. Need vaevused kestavad kuni nädala ja seejärel enamik inimesi
tervistub. Ent umbes igal kolmandal nakatunul tungib viirus edasi ajju ja
ajukelmetesse, mille võimalikud välised tunnused on: kõrge palavik, tugev
peavalu, kuklakangestus, oksendamine, uimasus ja üldine halb enesetunne.
Soovitatakse kohe arsti vastuvõtule minna. Ravi puukentsefaliidi vastu ei ole.
Haiguse läbipõdemine annab eluaegse immuniteedi, st haigestutakse ainult kord
elus.

Puukide põhjustatud puugihalvatus – palavik, lihasevalu, nohu, peavalu,
oksendamine, meningiit, kaela kangestus, entsefaliit,uimasus, segadus,
nägemishäired, halvatus. Tuleb kiiresti ja otsustavalt tegutseda, sest
paranemine saab hakata kui toksiine eritav puuk inimese küljest eemaldatakse.

Babesioosi,erlihioosi, Lyme'i tõve,puukborrelioosi jne haiguste võimalikuks
raviks kasutatakse arvatavasti antibiootikume.

2009. aastal registreeriti Eestis 179 puukentsefaliidi ja 1787 puukborrelioosi
haigusjuhtu.

Puukide korjemeetodit võib kasutada veendumaks, kas puuke teatud maa-alal käimas
on. Selleks komplekteeritakse lihtne, paarist ligi meetripikkusest oksast ja
paksemast 1 x 1 m neljakandilisest heledast kangast võrestik, mille nurgad
kinnitatakse, sidudes kanga puupulkade ümber. Otstesse võib lisaraskused panna,
et võrendik stabiilsem saaks. Ja edasi tõmmake kangavõrestikku mööda maad,
jälgides samas, et oleksid täidetud esmased ohutusnõuded vältimaks puugi
kinnitumist teie enda nahale/riietele. Hinnake seejärel kui suure maa-ala te
läbisite ja lugege kangalolevad puugid kokku, saate näiteks linnas ehk siis 1
puugi 10 m2 kohta jne. Lugenud silmade abiga puugid kokku püüdke need jälle
loodusesse õnnelikult tagasi lasta.

Looduskeskkonnas toimib loomulik puukide tõrje väiksematel loomadel (rotid,
hiired, oravad, kassid jne) ja lindudel igapäevase puhastamise (välja arvatud
peapiirkond) käigus. Puugid on toiduks sipelgatele, mesilastele, herilastele,
osadele lindudele. Ka seab piiratud liikumisulatus ja niiskusevajadus nõuded
taimestikule – puugid kõrgete taimede ja puude otsa ei roni.

Koduaia läbimõeldud rajamine ja olemasoleva rikastamine erinevate, rohkelt
eeterlikke õlisid sisaldavate taimedega. See omakorda loob lõhnaväravad
liblikate, mesilaste, herilaste ja õhutoitereziimil olevate lindude tarvis.
Hooldatud muruplatsid enimkasutatavate õuealade (näiteks kodumaja ümbrus, laste
mänguväljakud jne) tarvis, mis ei vaja lisakastmist, väetamist ja
pestitsiididega töötlemist. Metsloomade ligipääsu kitsendamine koduaiale (aiaga
piiramine). Võimaluse korral tuleks ka lindude pesakastid kodumaja lähemast
ümbrusest veidi kaugemale toimetada, vältimaks lindude poolt igapäevase
puhastuse käigus allaloobitud nn ”lendavate puukidega” kokku sattumist.
Koduloomade igapäevane puugikontroll.

Bioloogilised tõrjevahenditena võib püüda puukide kinnitumise ennetamist.
Selleks soovitatakse lõhna suhtes ülitundlike puukide tarvis rohkelt eeterlikke
õlisid sisaldavaid värskete taimede mahla kehale ja riietele määrida, nagu
saialill, peiulill, basiilik, oregaano, piimanõges, suur mungalill (Tropaeolum
majus), piparmünt, rosmariin, soolikarohi (Tanacetum vulgare), salvei, tüümian,
lavendel, sibul, murulauk, sidrunirohi, küüslauk. Kui aga soovitakse kasutata
tööstuslikult ehk kodusel teel kontsentreeritud eeterlikke õlisid (piinia- ja
seedriõli on kasutusel näiteks USA armees erinevate putukate tõrjevahendina)
siis tuleb jälgida isiklikke ettevaatusabinõusid, nii näiteks on eukalüptiõli
omal käel tarbimine lastele väga suure ohu allikaks, sellele võivad lisanduda
erinevad allergiad. CDCD ja FDA andmetel mõjub eükalüptiõli sama efektiivselt
kui DEET, ning on läbinud Ameerikas vajalikud registreerimisprotseduurid. ,

Puukide levik on seotud metsa- ja võsaaladega. Puuke võib leida nii
inimtegevusest mõjutatud elupaikades kui ka suuremates metsalaamades. Eriti
arvukalt on neid salumetsades, mida iseloomustab rikkalik põõsa- ja rohurinne,
samuti rohke lehekõdu. Puukide elupaigalise leviku tundmine võimaldab inimestel
vältida nende massilise paljunemise koldeid nagu lepikud, tammikud, rikkaliku
lehekõduga kuuse-segametsad ja lehtpuu valdavusega salumetsad. Laagri- ja
ajutiseks peatuspaikadeks tuleks valida puukidest väheasustatud alad – kuivad
okasmetsad, liivikud, aruniidud ja kadastikud. Puuk on Eesti sega- ja
lehtmetsade, puisniitude ja heinamaade tavaline elanik. Eestis levinud
puugiliikidest on haiguste levitajana ohtlikud võsapuuk (Ixodes ricinus), keda
võib leida kogu Eestis ja laanepuuk (Ixodes persulcatus), kes elutseb Pärnu-,
Valga-, Võru-, Põlva-, Viljandi-, Tartu-, Jõgeva-, Ida-Virumaal ja Läänemaal.
Võsapuuk eelistab elamiseks niiskeid ja varjulisi kohti, seega leidub teda tihti
tiheda alusmetsaga hõredates sega- ja lehtmetsades, metsaservadel ja
puisniitudel. Laanepuuk on sagedane põlistes okas- ja segametsades. Puuke võib
leida ka karja- ja heinamaadel ning põlluservades. Viimaste aastate jooksul on
puuke leitud ka linnaparkides ja väiksematel haljasaladel.



https://et.wikipedia.org/wiki/Internet

Mis tahes arvutivõrkude võrgustiku üldnimetus on internet. Ülemaailmse TCP/IP
protokollistikku kasutava arvutivõrkude võrgu nimetus on Internet.

Tänase Interneti kujundamist alustati 1960. aastatel USA kaitseministeeriumi
katselisest arvutivõrgust ARPANET, mis hiljem jaotati tsiviilkasutusega
ARPANETiks ja salastatud sõjaväeliseks MILNETiks. Aastail 1962–1968 arendati
välja paketipõhine tsentraliseerimata andmesidevõrk, et tagada töökindlus ka
suurte purustuste (näiteks tuumasõja) korral. 1969. aastal toimusid esimesed
õnnestunud katsed pakettedastusprotokolliga California Ülikoolis Los Angeleses
(UCLAs) prof. Kleinrocki juhtimisel ning 1970. aastate alguses töötasid Vint
Cerf ja Robert Kahn välja TCP/IP protokolli.

Aastal 1983 käivitati esimene TCP/IP arvutivõrk 200 hostarvutiga ja järgmisel
aastal alustas tööd sellel põhinev kommerts-arvutivõrk.

1980. aastate lõpus hakati Genfis Euroopa Tuumauuringute Keskuse CERN-i
uurimislaboris arendama jooniseid ja viiteid sisaldavate dokumentide edastamise
süsteemi inglase Tim Berners-Lee juhtimisel. Aluseks võeti uus loodav
hüpertekstikeel HTML (HyperText Markup Language).

1993 formuleeris Tim Berners-Lee oma hüpertekstikeele (HTML-i) esimese
versiooni. Teaberuum, kus seda kasutama hakati, sai veebi (World Wide Web, WWW)
nime. Samal ajal töötas Marc Andreessen Illinoisi Ülikoolist välja esimese
mugava kasutajaliidesega veebisirvija (brauseri) Mosaic 1.0 ning Interneti ja
veebi laialdasem levik võis alata.

Brauser ehk veebilehitseja on rakendus, arvutiprogramm, veebilehtede kuvamiseks.
Selle lisandprogrammidega saab kasutada teisi Interneti-põhiseid teenuseid.

Internetis enimkasutatavad andmevahetusprotokollid on IP, TCP, UDP, DNS, PPP,
SLIP, ICMP, POP3, IMAP, SMTP, HTTP, HTTPS, SSH, telnet, FTP, LDAP ja SSL/TLS.

Populaarsemad teenused, mis neid protokolle kasutavad, on e-post, veeb, Useneti
uudisgrupid, failide jagamine, kiirsuhtlus, IRC ja MUD. Neist enim kasutatakse
e-posti ja veebi ning paljud teenused põhinevad omakorda neil, nagu näiteks
postiloendid ja ajaveebid. Internet võimaldab samuti reaalajas pakutavaid
teenuseid, nagu näiteks veebiraadiod ja online-videod.

Domeen on nimeline valdus Internetis, mille nimi koostatakse tähtedest ja
numbritest kombinatsioonina. Domeenis saab omakorda olla mitut tüüpi nimesid,
kõige levinum on seda kasutada, et nimele IP-aadress vastavusse seada. Domeenide
süsteem on hierarhiline - tipmine on esimese astme domeen, edasi teise astme
domeen jne.



https://et.wikipedia.org/wiki/Hiiumaa

Hiiumaa (ka Hiiu saar) on Eesti suuruselt teine saar, Lääne-Eesti saarestiku
põhjapoolseim saar. Hiiumaa piirneb kagus Väinamerega, põhjas ja läänes
avamerega. Saart eraldab Saaremaast Soela väin ja Vormsist Hari kurk. Hiiumaast
loodes asub asub laevasõiduks ohtlik Hiiu madal. Saare ida- ja kaguosas asub
palju laide ja saarekesi, millest suurimad on Kassari ja Vohilaid. Halduslikult
kuulub Hiiumaa koos ümbritsevate saartega Hiiu maakonda.

Hiiumaa hakkas Läänemerest kerkima umbes 10 000 aastat tagasi. Esimesena kerkis
merest välja Kõpu poolsaar, kus asuv Tornimägi on Lääne-Eesti kõrgeim punkt.
Hiiumaa rannajoon on hästi liigestunud, mistõttu on saarel arvukalt poolsaari ja
lahti. Hiiumaa suurimad poolsaared on saare põhjaosas asuv Tahkuna poolsaar ja
lääneosas asuv Kõpu poolsaar. Olulisemad lahed on Mardihansu, Kassari ja Tareste
laht.

Hiiumaa taimestik on väga liigirikas. Saarel asuvad kogu Baltikumis haruldased
lookaasikud. Üle saare kulgevad olulised lindude rännuteed. Käina laht on
Hiiumaa olulisim lindude pesitsus- ja peatumiskoht. Saarel elab paarkümmend
taasasustatud Euroopa naaritsat.

14. sajandil tekkis Hiiumaa põhjaossa rootsi asustus. 1628. aastal rajati Hütile
Eesti esimene klaasikoda. Põhjasõja käigus läks saar Rootsilt Vene impeeriumi
koosseisu. 1829. aastal rajati Kärdla kalevivabrik, mis oli saare olulisim
tööstusettevõte Teise maailmasõjani. Esimese maailmasõja eel hakati Tahkuna
poolsaarele rajama Peeter Suure merekindluse eelpositsiooni kaitsmaks Soome
lahte sissetungi eest. Saksa okupatsiooni vägede lahkudes 1918. aasta sügisel
läks saarel võim Eesti Vabariigi kätte. 1939. aastal hakati Hiiumaale rajama
vastavalt baaside lepingule NSVL sõjaväebaase. Teise maailmasõja tulemusena läks
Hiiumaa NSVL koosseisu kuhu ta jäi Eesti taasiseseisvumiseni 1991. aastal.

Rootsi ja saksa keeles on saare nimi Dagö, taani keeles Dagø, mis kõik
tähendavad päeva saart. Tegemist on tõlkelaenuga saare vanalt soome nimelt
Päivänsalo. Tänapäeva soome keeles kannab saar nime Hiidenmaa ('hiidude maa').

Umbes 455 miljonit aastat tagasi tabas tänast Kirde-Hiiumaad meteoriit.
Kokkupõrke tulemusel kujunes rõngassaar, mille keskmes asus umbes 3,5
kilomeetrise pindalaga laguun. Viimasel jääajal vajutas mandrijää oma raskusega
Hiiumaa ala allapoole. Jääaja lõppedes ujutas liustike sulamise vesi tänase
Hiiumaa ala üle.

Hiiumaa hakkas Läänemerest kerkima enam kui 10 000 aastat tagasi. Kõigepealt
kerkisid üle merepinna Kõpu mäed, kus on ka Lääne-Eesti kõrgeim punkt.
Tänapäeval kerkib kerkib maapind saarel umbes 2,5 millimeetrit aastas, mis on
kõrgeim näitaja Eestis.

Aluskord koosneb tugevasti kurdunud kristalsetest kivimitest, mis avanevad umbes
250 meetri sügavusel. Pealiskord koosneb settelise tekkega kivimitest. Paekivist
pealiskord tõuseb üle merepinna üksikutes kohtades, eriti hästi on pealiskorda
näha Vahtrepa, Aruküla ja Sarve ümbruses. Pinnakate asub pealiskorra paekividel
ning koosneb kobedatest setetest. Ida-Hiiumaa loopealsel on pinnakate ainult 30
sentimeetrit, Kõpu poolsaarel võib see küündida aga kuni 80 meetrini. Kolm
neljandiku saarest on liivane.

Üle poole saare pindalast on kaetud metsa ja põõsastikega. Umbes 7% moodustavad
saare keskosas asuvad ulatuslikud soostikud. Seal asuvad ka kolm Tihu järve,
millest suurim on Suurjärv. Seega on põllumajanduslikke maid ja asulaid alla 20%
saare pindalast.

Hiiumaa paikneb piirkonnas, kus toimub üleminek okasmetsadelt laialehistele
metsadele. Hiiumaa loodusmaastikes valdavad männimetsad, soostunud lehtmetsad,
kuuse-segametsad ja kadastikud, rannaniidud ja luited, rabad ja madalsood.
Väärtuslikud on Hiiumaa loopealsed ehk alvarid, kus õhuke mullakiht katab
paekivitasandikke. Hiiumaal asuvad lookaasikud on haruldased kogu Baltikumis.

Hiiumaal on väga liigirikas taimestik. Saarel kasvab umbes 1000 liiki taimi,
millest üle 50 on kaitse all. Teiste hulgas kasvavad saarel looduslikult harilik
jugapuu, rand-ogaputk ning Eestis haruldane pisilina.

Hiiumaal võib kohata suurematest ulukitest metskitsi, hirvi, põtru ja metssigu.
Väiksematest ulukitest on tavalised kährikkoer, ilves ja rebane. Saare vetes on
kogu Läänemere seisukohalt tähelepanuväärsed viiger- ja hallhülgekarjad. Üle
Hiiumaa kulgevad olulised lindude rändeteed, millest olulisimaks pesitsemis- ja
peatuspaigast on Käina laht.

Hiiumaa kaitsealade praktilist kaitset korraldab Keskkonnaameti Hiiu-Lääne-Saare
regiooni Hiiumaa talitus. Saarel asub 16 kaitseala, 17 hoiuala, 30 püsielupaika
kaitsealustele liikidele. Kaitse alla on võetud 4 parki, 21 põlispuud, 26
rändrahnu, 3 maastikuelementi ja 4 põlispuude gruppi.

Hiiumaal asub 7 looduskaitseala ja 9 maastikukaitseala: Tahkuna looduskaitseala,
Pihla-Kaibaldi looduskaitseala, Leigri looduskaitseala, Tihu looduskaitseala,
Kõrgessaare looduskaitseala, Paope looduskaitseala, Kõpu looduskaitseala, Kukka
maastikukaitseala, Luidja maastikukaitseala, Sepaste maastikukaitseala, Tilga
maastikukaitseala, Tareste maastikukaitseala, Sarve maastikukaitseala, Vahtrepa
maastikukaitseala ning Käina lahe – Kassari maastikukaitseala.

Saarel asub 17 hoiuala: Hiiu madala hoiuala, Hirmuste hoiuala, Kuri-Hellamaa
hoiuala, Kõpu-Vaessoo hoiuala, Kõrgessaare-Mudaste hoiuala, Luhastu hoiuala,
Paope loo hoiuala, Pihla-Kurisu hoiuala, Prassi hoiuala, Pühalepa hoiuala,
Suureranna hoiuala, Undama soo hoiuala, Vanajõe hoiuala, Vanamõisa lahe hoiuala,
Viilupi hoiuala, Vilivalla hoiuala ja Väinamere hoiuala.

Kaitse all on ka 4 parki: Kärdla linnapark, Kärdla rannapark, Suuremõisa mõisa
park, Vaemla mõisa park.

Hiiumaal on kaitse all 137 kaitsealust taime-, seene- ja sambulikuliiki. Kõige
haruldasemaks seeneks Hiiumaal on taiga-võrkpoorik (Ceriporia tarda), kelle
ainus leiukoht terves Euroopas asub Kõpu poolsaarel. Saare haruldasimaks taimeks
on pisilina, keda leidub Eestis vaid kahes kohas Hiiumaal. Sammaltaimedest
väärib tähelepanu roheline hiidkupar, keda leidub ka ainult Hiiumaal. Loomadest
on kaitse all 15 putuka liiki. Muudest selgrootutest on kaitse all apteegikaan
ja viinamäetigu. Kaitsealused kalad on hink, võldas ja jõesilm. Lindudest
väärivad tähelepanu kaitsealused merikotkas ja must-toonekurg, imetajatest
viigerhüljes ja euroopa naarits. Saarel elab paarkümmend Euroopa naaritsat, kes
on Tallinna loomaaia abiga saarele taasasustatud.

Kõpu poolsaare esimesed osad ilmusid merest umbes 11 500 aastat tagasi. Kõpu
muinassaare vanimad söeproovid dateeruvad umbes aastasse 5700 eKr. Saarel
paiknevaid asulaid ei kasutatud esialgu aastaringi, kuna tollal väga väikene
saar ei pakkunud piisavalt äraelamisvõimalust. Saarel elati eelkõige
kevadtalvel, kui on parim aeg viigreid ja hülgeid küttida.

Üleminek maaviljelusele toimus Hiiumaal noorema kiviaja lõpus umbes 3000 eKr.
Kiviaja lõpuks oli asustus levinud üle kogu Hiiumaa. Nooremal pronksiajal hakati
surnuid kivikirstkalmetesse matma ning saarel oli välja kujunenud valdavalt
viljelusmajandusest elatav kogukond.

Rauaajast on Hiiumaalt leitud saarelt põletusmatuseid ning üksikleide, mis
viitavad asustuse edasipüsimisele piirkonnas. Saarelt on leitud 11.–12.
sajandisse kuuluvad põllujäänused, mis annab alust arvata, et Hiiumaal oli
hilisrauaajal asustus ning saare asustus on olnud järjepidev.

Keskaja alguses oli saar väga hõredasti asustatud, aga asustus püsis. 1228.
aastal mainiti saart esmakordselt, kui Saksa kuningas Heinrich VII Hohenstaufen
läänistas piiskop Gottfriedile tühja saare, mida nimetatakse Dageidaks. 1254.
aastal läänistas piiskop saare kirdeosa Liivi ordule, Käina ümbrus jäi
Saare-Lääne piiskopi valdusse. Ordu valdused moodustasid Pühalepa ametkonna, mis
allus Maasilinna foogtile. Ordu ala keskuseks rajati Pühalepa mõis, mis hiljem
kandis Suuremõisa nime. Sajandi vahetusel rajati gooti stiilis Pühalepa kirik,
mis sai Pühalepa kihelkonna kirikuks. Saare-Lääne piiskopi valduste keskuseks
kujunes Käina, kuhu ehitati samanimeline kirik. Ametkond paiknes arvatavasti
Putkaste mõisas, mis hiljem läänistati.

14. sajandil tekkis Reigi ümbrusse, Tahkuna poolsaarele ja Kärdla rannarootsi
asustus. 16. sajandi alguses mainitakse Valipe kindlustatud mõis. Tegemist on
ühe vähese teadaoleva keskaegse kaitserajatisega Hiiumaal.

Viimane Saare-Lääne piiskop Johannes V müüs 1559. aastal oma valdused Taani
kuningas Frederik II-le. See tähendab, et Hiiumaa lõuna- ja lääneosa läks Taani
valitsuse alla. 1561. aastal sõlmis viimane Liivi ordu meister Gotthard Kettler
alistumislepingu Poolaga ning likvideeris orduriigi. Endise Maasilinna
foogtkonna alad, muuhulgas ka Ida-Hiiumaa, olid 1562. aastani reaalse valdajata.
Juba 1562. aastast on teateid, et saare on omandanud Taani. 1563. aastal
vallutas Rootsi Taanilt saare ning saar vahetab järgmine kord omanikku alles
Põhjasõja käigus. Hiiumaa hakkas Rootsi riigis kuulumaa Haapsalu lossilääni
alla.

1624. aastal sai väljapaistvate teenete eest Rootsi riigile Jakob de la Gardie
enda valdusse kolm neljandiku saarest. Samal aastal rajati Kõrgessaare mõis koos
Kõrgessaare sadamaga, mille kaudu hakati pidama korrapärast laevaühendust
Stockholmiga. 1627. aastal eraldati Pühalepa kihelkonnast Loode-Hiiumaal asuv
Reigi kihelkond. De la Gardie valduste põhjal loodi 1628. aastal Haapsalu
krahvkond, kuhu kuulus ka Hiiumaa. Samal aastal rajati Hütile de la Gardie
eestvedamisel Eesti esimene klaasikoda.

Peaaegu terve 17. sajandi oli Hiiumaa eravaldus. 1684–1691 toimus saarel mõisate
reduktsioon, mille käigus saar riigistati.

Põhjasõja tulemusena läks Hiiumaa 1710. aastal Vene tsaaririigi koosseisu. Sõja
järgselt kuulus saar Eestimaa kubermangu Haapsalu ja Lääne kreisi.

1712. aastal anti saare riigimaad rendile. 1755. aastal tagastati kolmveerand
Hiiumaast De la Gardiede pärandina Stenbockidele. 1755.–1772. aastal ehitati
Ebba Margaretha Stenbocki eestvedamisel Suuremõisa mõis. Stenbockid hakkasid
Reigi ümbruses elavate vabade rootsi talupoegade koormisi suurendama. See kutsus
viimastes esile ägeda vastupanu, mis lõppes sellega, et 1781. aastal küüditati
Katariina II käsul üle tuhande hiiurootslase Ukraina.

1781. aastal omandas Otto Reinhold Ludwig von Ungern-Sternberg Kõrgessaare mõisa
ning juba 18. sajandi lõpus kuulus juba peaaegu kogu Hiiumaa
Ungern-Sternbergidele. 1829. aastal asutati Ungern-Sternbergide eestvedamisel
Suuremõisas kalevivabrik, mis viidi juba järgmisel aastal Kärdlasse .Kärdla
kalevivabriku juurde kujunes töölisasula, millest sai Kärdla linn.

1866. aastal moodustati Käina kihelkonna lõunapoolsele alale Emmaste kihelkond.
Emmaste kirik valmis 1867. aastal.

Talude päriseksostmine puudutas Hiiumaad 19. sajandi viimastel kümnenditel.
Mõisarendi talusid säilis kuni Eesti Vabariigi loomiseni.

1912. aastal hakati Hiiumaale rajama Peeter Suure merekindluse eelpositsiooni.
Lõunas Tahkuna poolsaarel ja põhjas Hankos asuvad kaitserajatised pidid
takistama Soome lahte sissesõitu. Rannapatareisid rajati Tahkunasse, Sõrule,
Hirmustesse ja Lehtmasse. Lehtma ja Tahkuna vahele ehitati kitsarööpmeline
raudtee.

Esimese maailmasõja alguses lahkus tsaariarmee Hiiumaalt. Oktoobrist 1917 kuni
novembrini 1918 oli saar Saksa okupatsiooni all. Kuna Saksamaal oli kasutusel
uus kalender, toimus kalendrireform Hiiumaal ja Saaremaal juba 1917. aasta
sügisel.

Hiiumaa kuulus Eesti Vabariigis Läänemaa koosseisu. Saarel elas umbes 16 000
inimest. Ainukeseks suurtööstusettevõtteks Hiiumaal oli Kärdla kalevivabrik
umbes 400 töötajaga. Tähtsaks sissetulekuallikaks oli purjelaevandus.

28. septembril 1939 sõlmitud baaside lepingu kohaselt hakati Hiiumaale, eelkõige
Tahkuna poolsaarele, ehitama rannakaitsekindlustusi. 19. oktoobril 1939 saabusid
saarele esimesed punaväelased. Pärast 1940. aasta kommunistlikku riigipööret
senine omavalitsuslik riigiaparaat asendati uuele võimule ustavate inimestega,
suurmajapidamised likvideeriti, vabaturumajandus keelati ning
suurtootmisvahendid riigistati. Hiiumaa avamererand suleti ning mere äärde minek
keelati. Juunis 1941 küüditati Hiiumaalt üle 200 inimese.

Saksa vägede operatsioon Siegfried saare vallutamiseks algas 12. oktoobril 1941
meredessandiga Saaremaalt üle Soela väina. Saar langes 21. oktoobril täielikult
sakslaste kätte.. Enne Kärdlast taganemist põletasid venemeelsed Kärdla
kalevivabriku.

1944. aasta suvel ja hilissügisel põgenesid sajad hiidlased uute
massiküüditamiste hirmus kalapaatidega Rootsi. 2. oktoobril ründas Punaarmee
Hiiumaad. Ööl vastu 3. oktoobrit evakueerisid sakslased kõik üksused ja kogu
tehnika Saaremaale. 3. oktoobriks oli saar vallutatud. Pärast saare vallutamist
kuulutati kogu saar NSVL kitsendatud liikumisvabadusega piiritsooniks ning
jätkati enne sõda alanud rannakindlustuste ehitamist.

Teine maailmasõda Hiiumaale suuri purustusi ei toonud, küll aga vähenes saare
elanikkond langenute, läände pagenute ja küüditatute näol ligi 15%.

1946. aastal eraldati Läänemaast Hiiu maakond. 1950. aastal muudeti Hiiu maakond
Hiiumaa rajooniks. 1952. aastal jaotati Eesti NSV kolmeks oblastiks. Hiiumaa
kuulus Pärnu oblasti koosseisu. Oblastid likvideeriti 1953. aastal.

1947. aastal algas saarel sunniviisiline kollektiviseerimine, mis hoogustus
pärast 1949. aasta märtsiküüditamist. Hiiumaalt küüditati vähemalt 286 inimest.
1949. aastal oli saarel 82 kolhoosi, millest oli 1980. aastate keskpaigaks
liitmiste tõttu järele jäänud kuus. Tähtsaimaks majandusharuks sai veise- ja
seakasvatus. Saarel oli üks kalurikolhoos – Hiiu Kalur, mis andis tööd umbes
1400 inimesele.

1989. aastal toimusid Hiiumaa rajooni rahvasaadikute nõukogu valimised
esmakordselt mitme kandidaadiga. Valitud saadikud otsustasid luua Hiiu maakonna
alates 1. jaanuarist 1990.

Pärast Vene sõjaväeosade ja piirivalve lahkumist saart esialgu ei avatud. Kuni
1993. aastani pidi saarele pääsemiseks olema saarel välja antud külaliskaart.

Hiiumaa muuseum avati 1967. aastal Kassaril. Alates 1998. aastast asub
riigimuuseumi peahoone Kärdlas Pikas Majas. Muuseum keskendub laiemalt Hiiu
maakonna identiteedi, omakultuuri ja vaimse pärandi säilitamisele. Pikas majas
asub muuseumi hoidla, raamatukogu ning muuseumitöötajate ametiruumid. Endise
Kärdla kalevivabriku direktorite maja ekspositsioon keskendub eelkõige
kalevivabriku ja Kärdla linna ajaloole. Hiiumaa muuseumil on kolm filiaali:
Mihkli talumuuseum, Rudolf Tobiase Majamuuseum ja Kassari ekspositsioonimaja.
Mihkli talumuuseum Tahkuna poolsaarel Malvaste külas eksponeerib
traditsioonilist Põhja-Hiiumaa taluarhitektuuri tarbevaraga. Rudolf Tobiase
Majamuuseum asub Käina lähedal Selja külas. Näitus keskendub helilooja elule ja
loomingule. Kassari ekspositsioonimaja Kassari mõisa valitsejamajas eksponeerib
Hiiumaa ajalugu kiviajast 1990. aastateni.

1979 asutati Palade lähedale Soera Talumuuseum, mis näitab külastajatele 19.
sajandi Hiiumaale tüüpilist talukompleksi koos tarbevaraga. 1992. aastast
tegutseb saarel Vaemla Villavabrik, mis on ühteaegu nii muuseum kui ka töötav
villavabrik. Lambavillast valmistatakse lõnga enam kui saja-aastastel masinatel.
1999. aastal rajati Emmaste valda Sõru muuseum, mis keskendub Hiiumaa rannaelu
ja meresõidu eksponeerimisele. 2007. aastal asutati Tahkuna poolsaarele Tahkuna
külla Hiiumaa militaarmuuseum. Muuseumis tutvustatakse mõlema maailmasõja
aegseid Hiiumaa kaitserajatisi, relvastust ja tehnikat.

Esimene raamatukogu asutati Hiiumaal 1871. aastal, kui Kärdla vallakooli juurde
rajati raamatukogu. Enne 1918. aastat tegutsesid raamatukogud Kärdlas, Emmastes,
Reigis ja Suuremõisas. Vabariigi ajal asutati raamatukogusid eelkõige seltside
juurde. Raamatukogud loodi muuhulgas ka Käinasse ja Hellamaale. 1946. aastal oli
saarel 13 külaraamatukogu, see arv püsis enam-vähem stabiilne kogu nõukogude
perioodil.

Tänapäeval on Hiiumaal seitse avalikku raamatukogu: Käinas, Emmastes,
Kõrgessaares, Paladel, Hellamaal, Suuremõisas ja Kärdlas. Kärdla raamatukogu on
maakonnaraamatukogu, mis juhendab teiste saare raamatukogude tööd. Lisaks
avalikele raamatukogudele on pea kõikidel saare koolidel oma raamatukogu.

1998. aastast tegutseb saarel Kärdla Nukuteater, kes mängib eelkõige
lasteaedadele ja koolilastele. Harrastusteater korraldab 1999. aastast
iga-aastast nukufestivali "Suur sirmik".

Hiiumaal hakati filme näitama 1913. aastal. Siis avati Kärdla mõisa maadel saare
esimene kino, mis oli ühtlasi nii Eesti esimene vabrikukino kui ka paikne
maakino.

Tänapäeval näidatakse filme Kärdla kultuurikeskuses, mis asub linna Keskväljaku
kõrval. Kuni 2014. aasta lõpuni puudus Hiiumaal tehnika digifilmide näitamiseks.
Seetõttu jõudsid uued filmid saarele sageli arvestatava nihkega. 2014. aasta
lõpus paigaltati Kärdla Kultuurikeskusse uus digitaalne kinosüsteem, millega on
võimalik näidata ka 3D-filme. Hiiumaa Kino eestvedamisel on filmide saarele
jõudmine muutunud senises tunduvalt kiiremaks.

Hiiumaal korraldatakse eripalgelisi traditsioonilisi muusikafestivale. 1991.
aastast toimub Kõpu tuletorni jalamil "Kõpu päikeseloojangumuusika" sari. Saarel
korraldatakse kahte kammermuusikafestivali: 1999. aastast Hiiumaa kammermuusika
päevi ja 2006. aastast toimub "Hiiumaa homecoming". 2005. aastast toimub "Hiiu
folk" ja alates 2008. aastast "Sõru jazz". Klassikalist muusikat saab kuulata
2011. aastast Pühalepa kirikus toimuval Pühalepa muusikafestivalil.

Hiiumaa Spordiliitu kuulub 27 saarel tegutsevat spordiklubi. Klubi tasandil on
Hiiumaal esindatud jalgpall, korvpall, võrkpall, sulgpall, tennis, saalihoki,
petank, kergejõustik, ujumine, purjetamine, ratsasport, autosport,
orienteerumine, kabe, male, bridž, laskesport, laskesuusatamine, matkamine,
aeroobika ja mudelism.

Suuremates asulates saab mugavalt sporti harrastada olemasolevatel
spordirajatistel. Emmastes asuvad jalgpalli-, korvpalli ja tenniseväljak,
kergejõustiku staadion ja spordihall. Käinas asuvad jalgpalli-, korvpalli- ja
rannavolleväljak, kergejõustiku staadion, spordihall koos jõusaaliga, kardirada
ning saare ainus ujula. Kärdlas asuvad jalgpalli-, korvpalli-, rannavolle- ja
tenniseväljak, kergejõustikuväljak, rulapark ning spordihall koos jõusaaliga.
Kõrgessaares asuvad korvpalli- ja võrkpalliväljak, kergejõustiku staadion ning
spordihall. Paladel asuvad korvpalli- ja rannavolleväljak, kergejõustiku
staadion ning spordihall jõusaaliga. Suuremõisas asuvad harrastajatele mõeldud
jalgpalli- ja korvpallistaadion ning spordihall koos jõusaaliga. Lisaks asub
Kärdla lähedal Linnumäel ratsamaneež, Nurstes motokrossirada ning Leemetis
suusarajad.

1949. aastal asutati saarel ajaleht Nõukogude Hiiumaa. 1989. aastast kandis leht
nime Hiiumaa. Ajaleht ilmus kolm korda nädalas. Hiiumaa lõpetas ilmumise 2004.
aastal, kui Hiiu Lehe väljaandja OÜ Saaremaa Raadio ostis ära lehe nime ja
kohustused.

1995–1999 ilmus kord nädalas Hiiu Teataja, mis koondas rubriikidena seni
iseseisvalt ilmunud saare omavalitsuste lehed: Emmaste Valla Teataja,
Kõrgessaare Valla Teataja, Käina Kuller, Kohvilähker ja Pühalepa Teataja.

1997. aastal asutati Hiiu Leht, mis on praegu ainus saarel ilmuv ajaleht.
Ajaleht ilmub kaks korda nädalas: teisipäeval ja reedel. Hiiu Lehe omanikfirma
OÜ Saaremaa Raadio omandas ajalehe Hiiumaa kohustused. Lisaks ilmuvad
omavalitsuste häälekandjad ja internetis on uudisteportaalid.

Ühendus mandriga toimub Heltermaa sadama kaudu. Sõru sadama kaudu toimub ühendus
Saaremaaga. Tuntumad merenavigatsioonirajatised Hiiumaa territooriumil on Kõpu,
Tahkuna ja Ristna tuletorn.

Talviti, sobivate jääolude korral on Hiiumaa ja mandri vahel umbes 25 km pikkune
jäätee.

Esimene Hiiumaa ja mandrivaheline transpordivahend oli purjepaat. Sellega veeti
posti ja inimesi.

19. sajandi lõpus avati Heltermaa-Haapsalu liin, kus reisijaid vedas Hiiumaa
mõisnike laevaühingu ostetud aurupaat Progress. Varsti osteti Rootsist uus
aurulaev, mis kandis samuti nime Progress. Uus laev hakkas Heltermaa-Haapsalu
liinil reisijaid peale võtma ka muudelt laevadelt.

1910. aastal vahetati aurulaev välja Hiiu-Kärdla Kalevivabrikule kuulunud reisi-
ja kaubaauriku Grenen vastu. Grenen sõitis liinidel Heltermaa-Haapsalu ja
Kärdla-Tallinn.

Esimese maailmasõja ajal võttis laevaliikluse üle riik. Hiljem rentis riik
laevaliiklust ettevõttele Balti Päästeselts. Balti Päästeselts avas aurulaev
Greneniga liini Tallinn-Heltermaa-Kuivastu-Virtsu-Laimjala-Kuressaare. Aurulaev
Endla läbis Hiiumaad liiniga Tallinn-Kärdla-Kuressaare-Pärnu.

1930. aasta avas laevaomanik Gustav Sergo Taanist ostetud väikese aurikuga
Gustav Hiiumaa liini.



https://et.wikipedia.org/wiki/Harilik_angervaks

Harilik angervaks (Filipendula ulmaria) on roosõieliste sugukonda angervaksa
perekonda kuuluv mitmeaastane rohttaim.

Harilikku angervaksa on rahvasuus nimetatud mitmeti, näiteks: angerpüdse,
angerpüks, hobuseurmarohi, lepavorm, naba-arnikas, püst, risthammas, tuulerohi,
vorm.

Taime teaduslik nimetus tuleb ladina keelest. Liiginimi ulmaria tuleb sõnast
ulmus "jalakas" ja tähendab "jalakasarnane"'. Tegelikult ei sarnane angervaks
jalakaga kuigivõrd. Kuid taim sisaldab nagu punane jalakaski salitsüülhapet,
mida on juba ammu kasutatud valuvaigistina, ja võib-olla on see nimetuse
valimisel kaasa aidanud. Perekonnanimi filipendula tuleb sõnadest filum "niit"
ja pendulus "rippuv". See võib viidata kiulistele juurtele ja perekonnale
iseloomulikult rippuvatele juuremügaratele.

Hariliku angervaks on pärismaine suuremas osas Euroopast ja Lääne-Aasiast. Ta on
viidud ka Põhja-Ameerikasse ja seal kohanenud.

Angervaks eelistab niiskeid kasvukohti, teda võib leida näiteks soodest,
lodudelt, puisniitudelt ja veekogude kaldailt. Tüüpliigid, kellega ta
Lääne-Euroopas koos kasvab, on soo-ohakas Cirsium palustre ja tömbiõieline luga
Juncus subnodulosus.

Teaduslikult kirjeldas harilikku angervaksa esimesena Linnaeus, aga tänapäevase
nime all Carl Maximowitz.

Taime vars on püstine, maapealse varre kõrgus on 60–150 cm. Vars on kortsuline
ja punakas.

Taime leheseis on vastak. Tema lehed on pealt tumerohelised, alt heledad ja
udemetega kaetud, katkestunult sulgjad. Sulglehekesed on suhteliselt suured,
kuni 3 cm pikad ning neid on 3–5 paari. Lehekesed on ebaühtlaselt saagja servaga
ning tipmine on teistest suurem ja hõlmine.

Taime kreemikasvalged ja aromaatsed õied on koondunud varre tipuossa,
moodustades ebakorrapärase pöörise. Üksikõis on väga väike ja viietine. Õie
läbimõõt on 2–3 cm. Õied on väga tugeva magusa lõhnaga. Vili on kogukukkurvili,
mille osaviljad on spiraalselt keerdunud. Õitseaeg on juunist septembri
alguseni.

Taime viljaks on koguvili, mis koosneb mitteavanevatest üheseemnelistest
kukkurviljadest.

Harilikku angervaksa võib kergesti segi ajada samasse perekonda kuuluva
angerpistiga (Filipendula vulgaris), viimasel on lehed aga sõnajala lehtede
sarnased. Õisiku sarnasuse pärast võib taime ekslikult ka ängelheina
(Thalictrum) liigiks arvata (neist sarnaseim on kollane ängelhein (Thalictrum
flavum).

Angervaksa peamine kahjur on erkoranž roosteseen Trifragmium ulmariae, mis
tekitab angervaksaroostet. Angervaksarooste põhjustab taime varrel ja
keskroodudel oranži paistetust ja muid deformatsioone.

Valgeõielist angervaksa on leitud Lõuna-Walesist pronksiaegsest kääpast, milles
oli 3 inimese ja vähemalt ühe looma põletusmatus. Sarnaseid leidusid on välja
tulnud ka Lõuna- ja Kagu-Šotimaalt. Pole teada, millisel eesmärgil angervaksa
hauda pandi: seda võidi teha meeldiva lõhna tõttu, kuid ka meelõhnalise mõdu või
isegi lõhnastatud õlle tähistajana.

Kogu taimel on meeldiv maitse ja lõhn. Ka tema rohelised osad lõhnavad samamoodi
nagu õied. Sellepärast kasutati angervaksa vanasti niinimetatud puistetaimena:
tema õisi ja tükeldatud teisi osi visati hea lõhna tekitamiseks põrandale. Isegi
kuivatatud õisi kasutati tubade lõhnastamiseks. Hautised ja moosid, millele
lisati angervaksaõisi, omandasid peene mandlimaitse.

Harilik angervaks sisaldab hulgaliselt parkaineid (8–12%), eeterlikku õli (kuni
0,2%, peamiselt õites), C-vitamiini (näiteks värsketes lehtedes 300–400 mg%),
glükosiidi spireiini ja kollast värvainet.

Angervaksa ürdi keedist ja leotist on kasutatud näiteks sisemiste verejooksude
ja kõhulahtisuse korral.

Angervaksajuurest saab eraldada looduslikku musta värvainet, kui kasutada vaske
värvikinnistina.

1897 eraldas saksa keemik Felix Hoffmann angervaksast salitsiini sünteetiliselt
muudetud variandi, mis ärritas seedeelundkonda vähem kui puhas salitsüülhape.
See aine oli atsetüülsalitsüülhape, mille Hoffmanni tööandja Bayer AG nimetas
aspiriiniks angervaksa vananenud teadusliku nimetuse Spiraea ulmaria järgi.
Aspiriin oli esimene paljudest leiutatud mittesteroidsetest põletikuvastastest
ainetest. Kooritud ja purustatud juuretükkide närimine toimibki natuke aspiriini
moodi, sest juuretükid sisaldavad neid lähteaineid, millest aspiriini
valmistatakse, ja aitab valu vaigistada.

Igal viiendal astmaatikul aspiriin süvendab astmat. Sellepärast peaksid
astmaatikud teadma, et ka angervaks võib neil haigushoogusid esile kutsuda ja
süvendada.



https://et.wikipedia.org/wiki/Valgevene

Valgevene (valgevene keeles Беларусь, vene keeles Беларусь või Белоруссия, leedu
keeles Baltarusija, läti keeles Baltkrievija, poola keeles Białoruś, ukraina
keeles Білорусь) on merepiirita riik Euroopa idaosas. Piirneb Venemaa
Föderatsiooni (Pihkva, Brjanski, Smolenski oblastite), Ukraina, Poola, Leedu ja
Lätiga.

Valdav osa Valgevene pindalast on madal, 110-200 meetri kõrgune tasandik. Idast
läände kulgeb Valgevene kõrgustik. Valgevene kõrgeim tipp on 345 meetri kõrgune
Dziaržynskaja mägi.

President on 1994. aastast alates Alaksandr Łukašenka, peaminister on
detsembrist 2010 Michaił Miaśnikovič.

Valgevene jaguneb oblastiteks (вобласць / voblasć). Lisaks on pealinnal
eristaatus.

Valgevene riigikaitse aluseks on maavägede 2 armeekorpust, Läänepiirkonnas,
staap Hrodnas ja Loodepiirkonas, staap Barysaŭs, lisaks regulaarvägedele on
Valgevene kaitsejõudude koosseisus ka territoriaalsed kaitseväed, mis on
relvajõudude reserviks, mis mobiliseeritakse sõja alguses.

Valgevene sisejulgeolekut tagavad asutused on: Valgevene Julgeolekunõukogu,
Valgevene Vabariigi Riiklik Julgeoleku Komitee, Riiklik Majanduskuritegude
Uurimiskomitee, Riigikaitse Peavalitsuse Presidendi Julgeolekuteenistus ja
Valgevene Siseministeeriumi riigi juhtkonna valveteenistus ("Ахова"). Valgevene
Tollikomitee, Riigikontrollikomitee ja Riiklik Piirivalvekomitee.

2009. aasta rahvaloenduse andmeil oli Valgevene rahvaarv 14. oktoobri seisuga 9
503 807 inimest. Valgevenelased moodustasid 83,7% elanikest, venelasi oli 8,3%,
poolakaid 3,1%, ukrainlasi 1,7% ja juute 0,1%.

Enne 2016. aasta juulikuud valgevene rahaühik oli Valgevene rubla (BYR), mis
võeti kasutusele mais 1992. 23. mail 2011 devalveeriti Valgevene rubla 56% USA
dollari suhtes. 1. juunil 2011 palus riik Rahvusvaheliselt Valuutafondilt
päästepaketti. 2011. aastal oli riigis inflatsioon 109%.

Alates 01.07.2016 a. Valgevenes on uus rahaühik, mida nimetati ka Valgevene
rublaks (BYN). Sedasi Valgevene Vabariigi Rahvuspank korraldas denominatsiooni:
1 BYN (uus valgevene rubla) = 10000 BYR (vana valgevene rubla). Raharinglusse
lastud olid 2009. aastaga dateeritud kopikased ja rublased mündid (1 капейка - 2
рублі) ning rublased kupüürid (5 рублёў - 500 рублёў). Need mündid on esimesed
mündid iseseisva Valgevene Vabariigi rahakäibes. Vanad pangatähed jäävad
kehtivateks ja käivad parallelses ringluses kuni 31.12.2016 a. Ajavahemikus
01.01.2017-31.12.2019 saab vahetada vanu rublasid uuedeks Valgevene Vabariigi
Rahvuspangas, kõikides valgevene pangades ning muudes krediidi- ja
finantsorganisatsioonides ilma summas kitsendusteta ega komisjonitasuta. Alates
01.01.2020 a. saab vahetada ainult Valgevene Vabariigi Rahvuspangas kahe aasta
jooksul.



https://et.wikipedia.org/wiki/F%C3%A4%C3%A4ri_saared

Fääri saared (taani keeles Færøerne, fääri keeles Føroyar) on Taani koosseisu
kuuluv omavalitsuslik ala Atlandi ookeani põhjaosas. Saarestik koosneb 18
suuremast saarest, millest 17 on asustatud. Suurim saar on Streymoy, kus asub ka
pealinn Tórshavn. Suuruselt teine linn on Klaksvík. Fääridel on oma lipp ja
pass. Valuutaks on Taani kroon, kuid paberraha on kohaliku kujundusega. Fääri
keel on ametlik keel, kasutatakse ka taani keelt.

Saarte nimi tähendab lambasaari. Lammas on Fääri saarte sümbol ja seda on
kujutatud ka saarte vapil. Enamik saari on mägised ja järskude kaljurannikutega.
Kõrgeim tipp on 882-meetrine Slættaratindur, mis asub Eysturoy saare põhjaosas.

Fääri saarte varasem ajalugu on paljuski ebaselge. Tõenäoliselt avastasid Fääri
saared Iiri mungad. Saari on seostatud legendiga 6. sajandil toimunud püha
Brendani merereisist. Kirjalikud allikad räägivad, et 8. sajandil elasid saartel
Iiri erakmungad. Loodusteaduslike uurimismeetoditega on leitud arvatavaid
inimmõju jälgi saarte taimestikule alates 6.–8. sajandist. Arheoloogilisi leide
viikingite-eelsest asutusest saadud ei ole.

Kuni 13. sajandini on Fääri saarte ajaloo osas peamiseks allikaks Fäärlaste
saaga (Færeyinga Saga). Saaga kohaselt asusid 9. sajandi alguses Fääri saartele
Norra sisserändajad, kes põgenesid kuningas Harald Kaunisjuukse valitsuse eest.
Esimesed arheoloogilised jäljed asustusest pärinevadki sellest sajandist. 9.
sajandil asutati rahvakoosolek ting (Alþing), tänase parlamendi eelkäija,
niisiis on Fääri parlament üks vanimaid Skandinaavias. 1000. aasta paiku võeti
Fääri saartel vastu ristiusk. 1035. aastal allutati saared Norrale. 1380. aastal
sõlmitud personaaluniooni kaudu läksid Fääri saared Taani kaasvõimu alla, kuid
Norra domineerimine säilis. Samal ajal nimetati Alþting ümber Løgtingiks.

14. sajandil kehtestati kord, mille kohaselt kogu Fääri saarte kaubandus käis
läbi Bergeni. Reformatsioon jõudis Fääridele 1538. aastal. 1814. aasta Kieli
lepinguga läks Norra Taani võimu alt üle Rootsi võimu alla, kuid Fääri saared
jäid Taanile. 1816. aastal saatsid Taani võimud Løgtingi laiali. Løgting
taastati 1852. aastal kui nõuandev kogu. 1850. aastal jõustati Fääri saartel
Taani uus konstitutsioon, mis andis Fääri saartele 2 kohta Taani parlamendis.
See õigus kehtib tänapäevani. Kaubandusmonopol kaotati 1856. aastal. Rahvuslik
ärkamine sai alguse 19. sajandi lõpus, mille käigus sündis 1890. aastal fääri
kirjakeel.

Pärast Taani okupeerimist sakslaste poolt hõivasid Briti väed 12. aprillil 1940
Fääri saared. 1942–1943. aastal rajasid Briti väed Fääri saarte ainsa, Vágari
lennuvälja. Briti okupatsiooni ajal anti Løgtingile tagasi seadusandlik võim ja
tunnustati Fääri lippu. Kuigi Fääri saarte iseseisvuspüüdlused laienesid, andsid
Briti võimud pärast sõja lõppu Fääri saared tagasi Taani kontrolli alla.

14. septembril 1946 toimus Fääri saarte iseseisvusreferendum, kus napp enamus
hääletas iseseisvuse poolt. Løgting tunnustas referendumi tulemusi siduvatena.
Pärast Løgtingi laialisaatmist ja uute valimiste korraldamist saavutasid
parlamendis enamuse poliitilised jõud, kes toetasid autonoomiat Taani
koosseisus. 1. aprillil 1948 jõustus seadus, mis andis Fääri saartele
autonoomia. Fääri keelt tunnustati ametliku keelena ja Fääri lippu ametliku
sümbolina.

Fääri saared said 1948. aastal autonoomia, millest tulenevalt on Fääri võimude
pädevuses kõik kohalikku elu puudutavad küsimused.

Fääri saarte parlamendis Løgtingis on 33 liiget. 2015. aasta valimiste järel on
esindatud 7 erakonda:

Välis- ja kaitsepoliitika on Taani võimude pädevuses, kuid tulenevalt Taani
keskvalitsuse ja Fääri saarte omavalitsuse vahelisest lepingust on Fääri saartel
õigus osaleda rahvusvahelistes organisatsioonides. Ollakse liikmed Arktika
Nõukogus, Põhjamaade Nõukogus, Põhjamaade Ministrite Nõukogus, Põhjamaade
Investeerimispangas (NIB), Ülemaailmses Postiliidus (UPU), Põhja-Atlandi
Konverentsil, Läänepoolsete Põhjamaade Nõukogus ja assotsieerunud liige
Rahvusvahelises Mereorganisatsioonis (IMO), piirkondlikes kalandus- ka
keskkonnaorganisatsioonides NEAFC, NAFO, NASCO, NAMMCO ja ICES. Lisaks on Fääri
saared esindatud mitmes rahvusvahelises organisatsioonis Taani delegatsiooni
koosseisus.

Taani liitumisel Euroopa Majandusühendusega jäid Fääri saared Euroopa
Majandusühendusest ja hilisemast Euroopa Liidust välja. Seetõttu ei laiene neile
Euroopa Liidu ühtne kaubanduspoliitika ja sellest tulenevalt on neil õigus
sõlmida kaubanduslepinguid. Vabakaubanduslepingud on sõlmitud Euroopa Liidu,
Norra, Islandi ja Šveitsiga ning soovitakse saada Euroopa Vabakaubanduse
Assotsiatsiooni (EFTA) liikmeks.

Fääri Saartel on esindus Euroopa Liidu juures, Reykjavíkis, Londonis,
Kopenhaagenis ja Moskvas.

Fääri saarte majandusest valdava osa moodustab kalandus ja majanduse olukord
sõltub otseselt rahvusvahelisest kalaturust. Põllumajanduse peamise osa
moodustab lambakasvatus.

Fääri saarte rahvuslik lennufirma on Atlantic Airways, mis on kavas osaliselt
erastada. Rahvusvaheline lennujaam asub saarestiku lääneosas Vágari saarel.
Fääridel tegutseb 2 kindlustusseltsi ja 4 panka, millest suurim on Føroya Banki.
Kõrgelt on arenenud Fääri saarte infotehnoloogia ja telekommunikatsioon. Fääri
saared oli esimene maa, mis läks täielikult üle digitaaltelevisiooni
edastamisele.

Fääri saared ekspordivad peamiselt kala. Imporditakse tarbekaupu, masinaid ja
seadmeid, kütust ning muid tööstuskaupu.

Fääri saarte väärtpaberiturgu (VMF) opereerib Islandi börs (ICEX). Esimene Fääri
ettevõte, naftaotsimisega tegelev Atlantic Petrolium noteeriti börsil 2005.
aasta juunis.

1991. aasta kevadel käisid Fääri saartel esinemas Tartu Lasteteater ja
rahvalauluansambel Hellero.

11.–12. septembril 1997 külastas Eestit Fääri saarte peaminister Edmund Joensen.
Peaministrit saatis Fääri saarte äridelegatsioon. Eesti peaminister Mart Siimann
viibis vastukülaskäigul Fääri saartel sama aasta novembris, mille käigus 27.
novembril kirjutati Tórshavnis alla Eesti ja Fääri saarte vaheline
vabakaubandusleping. See kehtis kuni Eesti liitumiseni Euroopa Liiduga 1. mail
2004. 6. august 1993 – 6. august 2000 kehtis Eesti ja Fääri saarte vaheline
kalandusleping. Fääri saarte äridelegatsioon külastas Eestit ka 2006. aasta
jaanuaris.

Saksofonist Villu Veski ja akordionist Tiit Kalluste on alates 1997. aastast
Fääri saartel korduvalt esinenud ja koos Fääri muusikutega ka salvestanud.
Esinetud on koos Fääri džässpianisti Kristian Blakiga.

Aastal 2010 käis Fääri saartel esinemas Eesti Riiklik Nukuteater lavastusega
"Jussikese 7 sõpra". Etendus anti fääri keeles.

Jalgpallis on Eesti kohtunud Fääri saarte jalgpallikoondisega kuus korda. 1996.
aastal Küprosel viigistati 2:2, 1997 kaotati Tartus 0:2, 1998 EM-valikmängus
Kadriorus võideti 5:0 , 1999 EM-valikmängus Tórshavnis võideti 2:0, 2010
EM-valikmängus 11. augustil A. Le Coq Arenal võideti 2:1 ning 7. juunil 2011
kaotati Tórshavnis 0:2.



https://et.wikipedia.org/wiki/Slovakkia

Slovakkia on merepiirita riik Euroopas. Slovakkia naaberriigid on Poola, Tšehhi,
Ukraina, Ungari ja Austria. Asub Kesk-Euroopas või teise liigituse järgi
Ida-Euroopas. Slovakkial puudub otsene pääs merele, kuid Doonaud mööda on tal
ühendus Musta merega.

Slovakkia fauna on vaheldusrikas, sealsetes metsades elab enam kui 40 000 liiki
loomi. Suuremateks metsaelanikeks on karud, hundid, metssead ja punahirved.
Sealne piison on suurim maismaal elav imetaja Euroopas. Kõrgetel mägedel
pesitsevad röövlinnud: kotkad, kanakullid ja pistrikud.

Paljud loomad pesitsevad põldudel ja aasadel; tüüpiliste elanike hulgas on
jänesed, vutid ja põldpüüd.

Kalu kohtab looduslikes ojades ja jõgedes ning tiikides. Säga, haugi ja karpkala
saab püüda Kesk- ja Põhja-Slovakkia veekogudes.

Madalamas piirkonnas kasvavad põhiliselt pärnad ja pöögid. Kõrgemal mägedes
kasvavad eelkõige okaspuud, sest neil on seal ideaalsed kasvutingimused. Tatra
mäestiku tippe katvate kivirünkade vahel võivad areneda ainult kõige vähem
nõudlikud alpitaimed ja samblikud.

Slovakkia põhja- ja loodepiir järgib Karpaatide ahelikke, eraldades Slovakkiat
Poolast ja Tšehhist. Piiri Ungari ja Austriaga markeerivad edelas kolm jõge:
Morava, Doonau ja Ipoly (Ipeľ). Paljud luuletused ja laulud viitavad Slovakkiale
kui maale, mis jääb Tatra mägede ja Doonau jõe vahele.

Slovakkias on kolm põhilist madalikupiirkonda: Zahorska Nižina läänes,
Vychodoslovenska Nižina kagus ja Kisalföld edelas.

Tatrate tipud ulatuvad 2654 meetrini. Sellesse piirkonda kuuluvad Slovakkia ühed
mõjusamad maastikuvaated – liustike uuristatud orud, mägijärved ja kosed.
Karpaatide mäestiku moodustavad mitmed paralleelsed ahelikud, mille vahele
jäävad orud.

Slovakkia kõrgeim mägi on Gerlachovský štít, mille mitmest tipust kõrgeim on
2655 meetri kõrgusel. Rahvusliku ärkamise ja ajaloolise sümbolina on oluline
mägi ka Kriváň (2495 m), mida peetakse kogu piirkonna ilusamaks ja
ihaldusväärsemaks tipuks. Mägi on ka Slovakkia 5-sendisel euromündil.

Slovakkia suurim jõgi on Doonau. See voolab läbi Saksamaa ja Austria ning
tähistab looduses ka piiri Ungariga. Suvel, kui jääväljad mägedes hakkavad
sulama, tõuseb veetase. Teistes Slovakkia jõgedes nagu Váh, Hron ja Ipoly (Ipeľ)
on nivoo kõrgeim märtsis. Doonau järel pikkuselt teine jõgi Váh voolab peaaegu
täies pikkuses Slovakkia territooriumil.

Enamik Slovakkia järvi on moodustunud jääajal. Igal järvel on oma värvus, mille
määrab ümbrus ja kohalik geoloogiline eripära. Iidsed jäämassiivid on uuristanud
koski ka Tatratesse. Kõrgeim (umbes 80 meetrit) on Nefcerka.

Slovakkia kliima on mõõdukas, kuigi erineb madalikel ja mägedes oluliselt.
Allpool kohtab kuiva ja sooja ning seal on ka ilm enamasti ettearvatav. Mägedes
võib seevastu olla hoopis jahedam ja niiskem. Kõige soojem paikkond Slovakkias
on Kisalföld ja kõige jahedam Tatra mäestik.

Esimesed leiud, neandertallaste eluasemete jäljed pärinevad 100 000 aasta
tagusest ajast Spiši soojaveeallikate lähedalt.

5000 aastat tagasi tekkisid Slovakkia aladele tekkisid esimesed põlluharijate
asundused. 16. sajandist eKr on pärit vanim kivilinn, mis leiti Spiškom Sdvruku
lähedal. 5. sajandist eKr – 1. sajandini elasid Slovakkia territooriumil keldid,
kes ehitasid linnu, sulatasid rauda ja vermisid münte. Seda aega võib nimetada
esimeseks küpseks tsivilisatsiooniks Slovakkia territooriumil.

Slovaki Vabariik on parlamentaarne vabariik. Parlament on Slovaki Vabariigi
Rahvusnõukogu (Národná Rada Slovenskej Republiky), mis valitakse otsevalimistel
proportsionaalse süsteemi alusel neljaks aastaks. Valitsus allub parlamendile.
President valitakse viieks aastaks, alates 1999. aastast otsevalimistel.

Slovakkia ametlik keel on slovaki keel. Umbes 10% rahvastikust räägib ungari
keelt. Tänini elab Slovakkias ka sakslasi. Nn Zipsi saksilased (Zipsersachsen)
on üks osa keskajal ja uusaja alguses Karpaatidesse asunud sakslastest. Kõige
tuntum Slovakkia sakslane on Slovakkia Vabariigi teine president Rudolf
Schuster.

Roomakatoliiklased moodustavad 68,9% rahvastikust, protestandid 10,8%,
kreeka-katoliiklased 4,1% ja ateistid 13%.

Slovakkia 2010. aasta SKP oli 120,758 miljardit USA dollarit. SKP ühe inimese
kohta moodustas 2010. aasta Euroopa Liidu keskmisest (32 900 €) 67%. Slovakkias
tuli euro käibele 2009. aastal.

Slovakkia suurimad ekspordiartiklid on masinad ja elektrikaubad (35,9%),
sõidukid (21%), baasmetallid (11,3%), kemikaalid ja mineraalid (8,1%) ja plastik
(4,9%). Tähtsaimad ekspordipartnerid (2009) on Saksamaa (20,1%), Tšehhi (12,9%),
Prantsusmaa (7,8%), Poola (7,2%), Ungari (6,3%), Itaalia (6,1%), Austria (5,8%),
Suurbritannia (4,8%).

Slovakkia suurimad impordiartiklid on masinad ja transpordikaubad (31%),
mineraalsed tooted (13%), sõidukid (12%), baasmetallid (9%), kemikaalid (8%),
plastik (6%). Slovakkia tähtsaimad impordipartnerid (2009) on Saksamaa (16,8%),
Tšehhi (12,3%), Venemaa (9%), Lõuna-Korea (6,8%), Hiina (5,8%), Ungari (5,3%),
Poola (4%).

Esimesed tekkisid 11.–12. sajandil. Linnade tähtsus kasvas tormiliselt pärast
tatari-mongoli sissetungi ja saksa kolonisatsiooni. 13. sajandil oli Slovakkias
30 linna. 14. ja 15. sajandil kasvas linnade arv seoses mäetööstuse arenguga
järsult. Tänapäeval on Slovakkias 138 linna ja neis elab 57% kogu elanikkonnast.
Tähtsaim linn on Bratislava (367 km2, 429 000 inimest). Suuruselt järgmised
linnad on Trnava, Košice, Prešov, Bardejov, aga ka suured tööstuskeskused nagu
Banská Štiavnica, Banská Bystrica ja Strevnica.

Linnuseid on Slovakkias üle saja. Peaaegu poole rohkem on aristokraatide
paleesid ja mõisaid. Kivilinnuste ehitus Slovakkias algas 11.–12. sajandil.
Ehitati näiteks Spiši kindlus (Spišský hrad) ja Nitra kindlus (Nitriansky hrad).
Seoses tatarlaste pealetungiga linnuste arv suurenes. 1241–1242 kindlustas
kuningas Bela IV piiriäärseid alasid ja peamiste teedeäärseid alasid. Tol ajal
ehitati näiteks Orava, Plavecký ja Strečno kindluslossid.

14.–15. sajandil ehitati suurem osa nendest kindluslossidest ümber. Algselt olid
nad romaani stiilis, seejärel täiendati neid gooti elementidega. Eriti suured
muudatused kaasnesid renessansiga, mil losse täiendati mugavustega. 17. ja eriti
18. sajandil jäid lossid tühjaks. Paljud isegi hävitati kuninga käsul kui
Habsburgide vastase liikumise keskused. Osa neist siiski säilis, näiteks
Devínis, Bratislavas ja Oravas. Mõned neist ehitati ümber eluasemeteks, kus
omanikud elasid kuni 20. sajandini (Orava).

Võrreldes Lõuna-Euroopaga hakati neid Slovakkias ehitama palju hiljem, esimesed
ilmusid alles 9. sajandil. Vanemad sakraalehitised on näiteks Püha Jüri kirik
Kostoľany pod Tribečomis, basiilika Banská Štiavnicas, gooti stiilis Püha
Martini toomkirik ja Püha Elsbeta toomkirik Ostices. Sakraalarhitektuuris on ka
muid stiilinäiteid: renessanss, barokk, klassitsism – protestantide kirik Banská
Bystricas.

Slovakkias on väga levinud ka puukirikud. Nad on väga vanad, nende arhitektid on
tundmatud. Nendes ehitistes väljendub inimhinge ja looduse vaheline harmoonia.
Inimese püüe seista kõrgemal argiaskeldustest ja muredest. Vanimad neist on
Hervatovis, Tvrdošínis ja Žilina maakonnas. 15.–17. sajandist pärinevad
niinimetatud artikulaarsed puukirikud, mis ehitati 17. sajandil imperaator
Leopold I käsul. Need on protestantlikud kirikud ning neid võib leida
Hronsekist, Leštinyst, Paludžast ja Kežmarokist. Selliste kirikute põhiplaan on
Kreeka risti kujuline, neil puudub kellatorn ja nende sissekäik on seljaga
linnavärava poole. Need kirikud ehitati tavaliselt asulate äärealadele.

Puuarhitektuuri tõelised pärlid asuvad Ida-Slovakkias. Need kirikud on
Karpaatide puuseppade meisterteosed, mis on enamjaolt valminud 18. sajandil.
Algselt kuulusid need kreekakatoliiklastele, hiljem õigeusklikele. Nende
kirikute ikonostaasides on ainulaadsed Karpaatide ikoonid.

Tänini peetakse kinni kalendripühadest ja perekondlikest traditsioonidest.
Populaarsed on tantsud ja mitmehäälsed rahvalaulud. Moes on folkfestivalid ja
laulupeod.

Slovakkia köögi põhilised toorained on piim, kartul ja kapsas. Piima kasutatakse
nii värskelt kui hapendatult. Kõige popimad piimatooted on cmar – kohupiim,
hapukoor, brõnsa ja lambajuustud. Peamine rahvustoit on brõnsaklimbid (bryndzové
halušky) praetud pekiga. Klimpe tehakse kartulijahust, segatakse brõnsaga,
valatakse juurde sulapekk ja fetajuust; kõrvale juuakse hapupiima.

Slovaki algupärane alkohoolne jook on vodka borovicka ehk kadakamarjaviin.
Samuti on populaarsed slivovica ja grjato – piirituse, mee ja sularasva segu,
mis kuumutatakse enne joomist 60–70 °C-ni. Levinud on palenka ja õlu.



https://et.wikipedia.org/wiki/Wolfgang_Amadeus_Mozart

Wolfgang Amadeus Mozart [m'ootsart] (ristinimi Joannes Chrysostomus Wolfgangus
Theophilus Mozart; 27. jaanuar 1756 Salzburg – 5. detsember 1791 Viin) oli
austria helilooja, Viini klassikalise koolkonna esindaja.

Kirikuraamatu ladinakeelses ristimiskandes on tema nimeks märgitud "Joannes
Chrysostomus Wolfgangus Theophilus Mozart". Mozarti isa Leopold teatas poja
sünnist saksakeelses kirjas kirjastaja Johann Jakob Lotterile, nimetades lapse
nimeks "Joannes Chrisostomus, Wolfgang, Gottlieb". Nimed Joannes ja Chrysostomus
anti traditsiooniliselt pühaku järgi, kelle mälestuspäeval laps sündis (27.
jaanuar on Johannes Kuldsuu mälestuspäev). Neid nimesid ei kasutatud Mozarti
kohta igapäevaselt. Wolfgangus (ladinapäraselt) ehk Wolfgang (saksa keeles
'jooksev hunt') oli helilooja emapoolse vanaisa nimi. Theophilus (kreekakeelne)
ehk Gottlieb (saksakeelne) tähendab 'jumala armastaja' või 'jumala armastatud'.
Amadeus, mida Mozartiga kõige rohkem seostatakse, tähendab sama ladina keeles.
Theophilus oli helilooja ristiisa nimi.

Alates 1770. aastast kasutas Mozart ise Itaalias nime Wolfgango Amadeo ja alates
umbes 1777. aastast Wolfgang Amadè (aktsendi kasutus varieerus: Amadé, Amadè,
Amade). Tema eelistust Amadè teised üldiselt ei kasutanud, tavalised kujud olid
Wolfgang Amadeus ja Wolfgang Gottlieb.

On võimalik, et nimi Amadeus sai alguse naljana. Kolmele kirjale on ta ladina
keelt parodeerides alla kirjutanud Wolfgangus Amadeus Mozartus. Ametlikes
dokumentides on tema eluajal kuju Wolfgang Amadeus kasutatud vaid ühel korral.
Amadeuse kasutamine sai järk-järgult valdavaks 19. sajandil.

Ta sündis Salzburgi õukonna kapellmeistri Leopold Mozarti ja Anna Maria Pertlini
perekonda noorima pojana. Vanematel oli 7 last, kellest vaid Wolfgang ja ta õde
Maria Anna elasid lapseeast vanemaks.

Wolfgangi muusikaline anne avaldus varakult. Juba 5-aastaselt komponeeris ta oma
esimesed muusikapalad, 6-aastaselt alustas kontserdireisidega Euroopa linnades.
Esimesed trükised tema teostest ilmusid 1764. aastal Pariisis. Aastal 1765
Londonis kirjutas ta oma esimese sümfoonia, 10-aastaselt esimese ooperi. Aastal
1769 asus ta õuekapelli kontsertmeistrina tööle Salzburgi peapiiskopi õukonda,
kus oli kapellmeistrina ametis ka ta isa. 14-aastaselt võeti Mozart
Itaalia-reisil pärast edukalt sooritatud eksamit Bologna muusikaakadeemia
liikmeks ning Rooma paavst andis talle kuldkannuse rüütli aunimetuse.

Aastal 1781 lahkus Mozart piiskopi teenistusest ja asus elama Viini, kus töötas
vabakutselise muusikaõpetaja, pianisti ja orelimängijana, alates 1787. aastast
õukonna kammermuusikuna.

4. augustil 1782 abiellus Mozart Constanze Weberiga. Neil oli kuus last, kellest
ükski ei abiellunud ja ühelgi polnud lapsi:

Lisaks on ta kirjutanud vaimulikku muusikat: hulga motette, vespreid, litaaniaid
ja 19 missat, sealhulgas viimaseks ja surma tõttu lõpetamata jäänud "Reekviem"
(lõpetatud Franz Xaver Süssmayri poolt).

Sümfooniaid on 41 (tuntuimad: Es-duur, g-moll, C-duur). Ta on kirjutanud ka
viiuli-, puhkpilli- ja klaverikontserte.

Kammermuusikast peetakse olulisemateks keelpillikvartette ja -kvintette ning
klaverisonaate ja -fantaasiaid.

Mozarti 1790–1791 aastavahetusel valminud viimase klaverikontserdi nr 27 B-duur
soolokadentside originaalkäsikirjad asuvad Eestis. 1816. aastal omandas need
Viinis Eestist pärit baltisaksa kunstnik Gustav Adolf Hippius, kes lasi ehtsuse
määrata Mozarti õel Maria Anna von Sonnenburgil. 1868. aastal annetati
käsikirjad Eestimaa Provintsiaalmuuseumile. Praegu asuvad need Eesti
Ajaloomuuseumis, käsikirjad taasavastas 1990. aastail muusikateadlane Tiina Õun
arhivaar Sirje Annisti abiga.

Mozartist on kirjutanud Peter Shaffer näidendi "Amadeus", mille põhjal Miloš
Forman tegi samanimelise filmi.



https://et.wikipedia.org/wiki/Rapla_maakond

Rapla maakond ehk Raplamaa on 1. järgu haldusüksus Eestis. Hõlmab nõukogudeaegse
Rapla rajooni ala, mis moodustati ajaloolise Harjumaa lõunaosast ja osast
Pärnumaast.

Rapla maakond (Raplamaa) asub Loode-Eestis. Raplamaa piirneb põhjas Harju, idas
Järva, lõunas Pärnu, läänes Lääne maakonnaga.

Juuru vald - Järvakandi vald - Kaiu vald - Kehtna vald - Kohila vald - Käru vald
- Märjamaa vald - Raikküla vald - Rapla vald - Vigala vald

Raplamaad hõlmab neli Eesti maastikurajooni. Need on Põhja-Eesti lavamaa,
Lääne-Eesti madalik, Kõrvemaa ja Pärnu madalik. Suurima osaga jääb Raplamaa
Põhja-Eesti lavamaale.

Suurem osa Raplamaast on siluri karbonaatsete kivimite avamusalal, maakonna
põhjaosas avaneb ka ordoviitsiumi ladestu.

Raplamaal asuv tähtsaim veelahe on Paluküla hiiemägi, kust saavad alguse mitme
Eesti vesikonna jõed. Rapla maakond on Eesti üks karstirohkemaid piirkondi.
Tähtsaim karstiala on rahvusvahelise tähtsusega Kuimetsa karstiala.

Arvestuslikult seisuga 1. jaanuar 2009 oli Rapla maakonnas 36 678 elanikku.
Neist 47,63% oli mehed ning 52,37% oli naised. Sündimuse üldkordaja oli 11,04‰,
suremuse üldkordaja 12,68‰ ja loomulik iive -1,64‰. 93,34% elanikest oli
eestlased ja 3,93% venelased. Alaealisi (vanuses 0-14) oli 15,54%, tööealisi
(vanuses 15-64) 68,35% ja pensioniealisi (65 ja vanemad) 16,11%. Töötuse määr
oli 9,2%. Elanike tihedus oli 12,3 in/km².

Tööstus on Raplamaal oluline majandusharu. Tööstustoodangu maht üle 20 töötajaga
ettevõtetes oli 2005. aastal 1,6...2,1 miljardit krooni. 2006. aasta lõpus
käivitati Kohila lähedal suur vineerivabrik.



https://et.wikipedia.org/wiki/Marina_Kaljurand

Marina Kaljurand (neiuna Rajevskaja; sündinud 6. septembril 1962 Tallinnas) on
Eesti diplomaat, alates 16. juulist 2015 kuni 9. septembrini 2016 28. Eesti
välisminister.

Aastatel 2004–2006 oli Kaljurand Eesti suursaadik Iisraelis, 2005–2008 Venemaal,
2007–2011 Kasahstanis, 2011–2013 Kanadas, 2011–2014 Ameerika Ühendriikides ja
Mehhikos.

Kaljurand on lõpetanud Tartu Ülikooli õigusteaduskonna (cum laude), Eesti
Diplomaatide kooli ning omandanud magistrikraadi rahvusvahelises õiguses ja
diplomaatias Tuftsi ülikoolist USA-s.[viide?]

Marina Kaljuranna isa oli läti päritolu bussijuht Imants Uits (sündinud 1922 või
1923 Salduses). Tema ema on Eesti venelane Veera Rajevskaja (sündinud 2.
oktoobril[viide?] 1925 Narvas), endine Eesti NSV Ministrite Nõukogu
Asjadevalitsuse ametnik.

Ta õppis Tallinna 7. Keskkoolis ning lõpetas 1986. aastal Tartu Riikliku
Ülikooli õigusteaduskonna cum laude. Lisaks on ta lõpetanud Eesti Diplomaatide
Kooli ning saanud magistrikraadi rahvusvahelises õiguses ja diplomaatias Tuftsi
ülikoolist USA-s.[viide?]

Aastatel 1986–1991 töötas Marina Kaljurand Tallinna Majandustehnikumis
juriidiliste ainete õpetajana.

Marina Kaljurand alustas tööd Eesti Vabariigi välisministeeriumis 1991. aastal
pressi- ja infoosakonnas III sekretärina[viide?]. Aastatel 1992-1996 oli ta
välisministeeriumi juriidilise osakonna rahvusvaheliste lepingute büroo direktor
ning 1996-1999 nõunik Eesti saatkonnas Helsingis. 1999-2001 töötas Kaljurand
välisministeeriumi juriidilise osakonna peadirektorina ja 2001-2005 juriidiliste
ja konsulaarküsimuste asekantslerina.

Samal ajal on Kaljurand olnud ka õigusteaduse lektor TTÜ Kõrgemas
Majanduskoolis.[viide?]

Diplomaadina alustas Kaljurand tööd aastatel 2004–2006, mil ta oli
mitteresideeriv suursaadik Iisraelis (resideerus Tallinnas).[viide?]

3. veebruaril 2006 nimetas president Arnold Rüütel Marina Kaljuranna Eesti
suursaadikuks Venemaa Föderatsioonis. 25. oktoobril 2007 nimetas president
Toomas Hendrik Ilves ta ühtlasi mitteresideerivaks suursaadikuks Kasahstanis
(resideerus algul Moskvas, hiljem Tallinnas).[viide?]

Pärast Pronkssõduri teisaldamist ja aprillirahutusi Tallinnas hakkasid liikumise
Naši aktivistid blokeerima Eesti saatkonda Moskvas ja üritasid rünnata
suursaadik Kaljuranda, kuid ihukaitsel õnnestus ründajad peatada. Saatkonna ees
piketeerinud meeleavaldajad nõudsid Kaljuranna lahkumist Moskvast ja
saatkonnahoone lammutamist.[viide?]

Venemaa suursaadikuna töötas Kaljurand 2008. aastani, Kasahstani suursaadikuna
2011. aastani. Tema järglaseks Eesti suursaadiku ametikohal Venemaa
Föderatsioonis sai Simmu Tiik.[viide?]

2008. aasta suve lõpust septembrini 2011 töötas Kaljurand Eesti
välisministeeriumis asekantslerina välismajanduse ja arengukoostöö
küsimuses.[viide?]

Septembris 2011 nimetati Marina Kaljurand Eesti Vabariigi suursaadikuks Ameerika
Ühendriikides ja Mehhikos. 9. septembril 2011 andis ta oma volikirjad üle
Ameerika Ühendriikide presidendile ja 13. septembril Mehhiko presidendile. 7.
mail 2014 vabastas president Toomas Hendrik Ilves ta suursaadiku ametikohalt
Ameerika Ühendriikides ja sama aasta 9. septembril ka suursaadiku ametikohalt
Mehhikos.

2011-2013 oli Marina Kaljurand ühtlasi ka mitteresideeruv suursaadik Kanadas
(asukohaga Washingtonis). Sel ametikohal vahetas ta välja Väino Reinarti.
Saadikukoha võttis üle Gita Kalmet, kelle president Ilves nimetas ametisse 1.
augustil 2013 ja kes asus resideerima Ottawas.

Pärast suursaadiku ameti lõppemist töötas Kaljurand välisministeeriumis
asekantslerina juriidiliste ja konsulaarküsimuste vallas.

Pärast Keit Pentus-Rosimannuse tagasiastumist välisministri ametikohalt tegi
Reformierakonna juhatus ettepaneku nimetada uueks välisministriks Marina
Kaljurand. 15. juulil 2015 nimetas Vabariigi President Marina Kaljuranna
peaministri ettepanekul välisministriks. 16. juulil 2015 andis Kaljurand
riigikogu ees ametivande ja astus välisministri ametisse.

Marina Kaljurand on välisministrina jätkanud eelnevate välisministrite tööd,
rõhutades EL-i ühise välis- ja julgeolekupoliitika vajalikkust ja hoides häid
suhteid EL-i, Ameerika Ühendriikide ning teiste Eesti liitlastega.[viide?]

9. septembril 2016 esitas Marina Kaljurand peaminister Taavi Rõivasele
lahkumisavalduse ning teatas pressikonverentsil, et ta astub tagasi, et
kandideerida presidendiks, ning kuulutas 9. septembri oma viimaseks tööpäevaks.
Teda asendas kuni enda kinnitamiseni välisministri ametisse 12. septembril
Jürgen Ligi.

Eston Kohveri vabastamise nimel töötasid enne Kaljuranda Urmas Paet ning Keit
Pentus-Rosimannus. Kuigi luurajate vahetusprotsessi juhtis peamiselt
siseminister Hanno Pevkur, osales salajastel kohtumistel ka välisminister
Kaljurand.[viide?]

2015. aasta septembris läbi viidud uuringu kohaselt toetaks iga viies
eestimaalane presidendina Kaljuranda. Pärast Toomas H. Ilvese ametiaja lõppemist
2016. aasta augustis näeks Kaljuranda presidendina 20,3 protsenti küsitletutest.
Kui Kaljurand osutuks valituks, oleks ta esimene Eesti naispresident. Lisaks
Kaljurannale ületasid kümneprotsendilise toetuse veel vaid Edgar Savisaar
(12,6%) ja Siim Kallas (10,6%).

2016. aasta veebruaris avaldatud Turu-uuringute AS-i uuringu kohaselt oli
Kaljurand esikohal (23%) Eesti elanike nii esimese kui ka teise eelistusena.
Esimese eelistusena järgnes talle Edgar Savisaar, esimese ja teise eelistuse
kokkuvõttes jagasid võrdselt teist kohta Savisaar, Indrek Tarand ja Siim Kallas.
Ametlikke kandidaate polnud selleks hetkeks veel esitatud.

Aprilli lõpus 2016 ütles Marina Kaljurand Vikerraadio saates "Uudis+" antud
intervjuus, et on valmis kandideerima presidendiks, kui tema kandidatuur üles
seatakse. Ta rõhutas, et pole kunagi kuulunud ühtegi parteisse, ehkki kannab
välisministrina poliitilist vastutust. Kandideerimist ajendaksid Kaljuranna
sõnul mitmelt erakonnalt saadud toetus ja arusaam, et tal on eeldusi sidustada
eri ühiskonnagruppe: "Ma olen Eestimaa venelane, ma olen naine, ma olen ema."
Presidendiks saades lubas Kaljurand intervjuus pöörata tähelepanu kolmele
teemale: turva- ja kindlustunde loomisele ja andmisele nii välis- kui ka
sisepoliitiliselt, "õiglasele riigile", mille esindajana presidendil on oluline
roll inimeste ärakuuljana ning nendega rääkijana, ja eesti keele ja kultuuri
püsimisele. Tema hinnangul peaks president olema eelkõige kogu rahva ühendaja
ning sekkuma sisepoliitikasse vaid juhul, kui see läheb vastuollu põhiseaduse
või põhiväärtustega. Kaljurand ei näinud põhjust loobuda presidendivalimiste eel
välisministri kohast ning lubas valimistel kõrvale jäädes jätkata ministrina.

Vaatamata Kaljuranna populaarsusele arvamusküsitlustes, otsustas Reformierakond
mitte esitada teda presidendikandidaadiks valimisvoorudes, mis toimusid
Riigikogus. Nende järel langetas Reformierakond otsuse, mille kohaselt esitab
erakond ka valimiskogus kandidaadiks vaid Siim Kallase. Otsuse avalikustamisele
järgnenud intervjuus ütles Marina Kaljurand, et on valmis sellegipoolest kaaluma
kandideerimist, kui talle tehakse sellekohane ettepanek, ning jäi seisukohale,
et oleks olnud parem kandidaat: "Ma arvan, et erakonnal võib olla mitu
kandidaati ja ma tegin kuu aega tagasi ettepaneku, et Siim Kallas kandideeriks
riigikogus ja mina valimiskogus. See oli minu ettepanek erakonnale. Eile erakond
seda ettepanekut ei toetanud. Otsus on tehtud ja nüüd läheme edasi. ... Ma ise
ei saa kuskile kandideerida, selleks tuleb mind esitada. Kui see ettepanek
tehakse, siis ma väga tõsiselt kaalun seda." Kaljurand lubas ka kandideerimise
korral välisministri ametist tagasi astuda. Kaljuranna kandidatuuri toetuseks
koostasid avaliku ühispöördumise valimiskogu liikmetele ka kümned
ühiskonnategelased. 9. septembril 2016 teatas Kaljurand, et astub välisministri
ametikohalt tagasi ning palub oma toetajatel end valimiskogus
presidendikandidaadiks üles seada.

2016. aasta presidendivalimistel sai Kaljurand 24. septembril valimiskogus
esimeses voorus 75 häält ning teise vooru edasi ei pääsenud.

Marina Kaljuranna abikaasa on Kalle Kaljurand. Nende tütar Kaisa (1987) on
lõpetanud Tallinna Inglise Kolledži ja Tartu Ülikooli psühholoogia erialal. Poeg
Kristjan (1992) on lõpetanud Tallinna Reaalkooli ja õpib TTÜ-s inseneriteadust.

Kaljurand tuli 1991. aastal Eesti naisüksikmängu meistriks sulgpallis. Ta on
Eesti sulgpallimeistrivõistlustel võitnud 23 medalit, nendest seitse
kuldmedalit. Ta harrastab kepikõndi.



https://et.wikipedia.org/wiki/Islam

Islam (araabia keeles الإسلام (islām) 'alistumine [Allahi tahtele]' sõnast
aslama 'allutab end') on üks maailmareligioonidest, üks Aabrahami religioossest
traditsioonist. Islam on alates oma sünnist Araabias üle 1400 aasta tagasi
jõudsalt levinud ja jätnud läbi ajaloo märke nii kunsti kui ka teadusse.

Tänaseks arvatakse maailmas elavat 1,4 miljardit islami järgijat (muslimit ehk
moslemit) ja see arv kasvab jõudsalt: islam on kõige kiiremini kasvav religioon
tänapäeva maailmas. Keskset usuorganisatsiooni islamil ei ole, toimivad
traditsioonitruudus, autoriteedid ja vaimuliku hariduse süsteem.

"Allah" on nimi, mida muslimid kasutavad kõrgeima olendi – Jumala kohta. Allah
on loonud kõik olemasoleva ja valitseb kõike olemasolevat. Kõigi muslimite usu
põhiolemuseks on kuuletumine Allahi tahtele.

Allah on inimestele oma tahet kuulutanud prohvetite suu läbi, keda ta on maailma
läkitanud kokku 124 000. Viimane neist oli Muhamed (Muhammad), kes saadeti
jutlustama sama sõnumit nagu kristluse prohvet Jeesus ja judaismi prohvet Mooses
(ning võib-olla ka zoroastrismi ja teiste vanaaja religioonide prohvetid).

Peale Muhammadi, Moosese ja Jeesuse on Koraanis mainitud prohvetite seas veel
näiteks Aabraham, Ismael, Iisak, Jaakob, Taavet ja Ristija Johannes.

Islam ehk islamiusk on aabrahamlik monoteistlik religioon, mis tekkis 7.
sajandil Koraani nime all tuntud religioossest tekstist, mis selle pooldajad
usuvad olevat ilmutatud prohvet Muhammadile. Islami järgijaid nimetatakse
muslimiteks ehk moslemiteks.

Muslimid usuvad, et Koraan ilmutati Muhammadile, kui Allah (Jumal) saatis ingli
dikteerima talle ilmutusi. Muhammad kandis need oma kaaslastele ette. Paljud
neist olevat need ilmutused meelde jätnud ning üles kirjutanud. Islami pärimuse
järgi oli Muhammad ise kirjaoskamatu. Hiljem kogusid Muhammadi kaaslased ja
järgijad need ilmutused kokku raamatuks.

Esimese ilmutuse sai Muhammad 610. aastal; järgneva 23 aasta jooksul sai prohvet
kokku 114 ilmutust ehk suurat, millest koosnebki Koraan (Qur'an). Esimesed 86
suurat sai Muhammad Mekas – need on müstilisemad ja lühemad ning käsitlevad
Allahi jumalikkust ja paganluse ohtusid. Ülejäänud 28 suurat ilmutati Mediinas –
need olid pikemad ja jutustavamad, pühendatud peamiselt usuelu korraldusele,
õpetustele sõdadest, poliitikast, perekonnakorraldusest jne. Legend räägib, et
Mediinas võttis Muhammad vastu ka nn "saatanlikud värsid".

Mošee on islami pühakoda, kus moslemid käivad palvetamas ning jutlusi kuulamas.
Tihti on mošeel kuppelkatus ning pühamu kompleksi kuulub torn minarett, kust
moslemeid palvetama kutsutakse. Enamasti on tornid valgustatud roheliste
tuledega. Mošees ei tohi olla pilte ega skulptuure; pühakoda võib olla
kaunistatud mustrite või väljakirjutustega Koraanist. Mošeesse peab sisenema
paljajalu. Mošees on vähe mööblit, kuna palvetatakse põrandal palvevaipadel.
Mošee juures on purskkaev või vähemalt koht, kus on vett rituaalse pesemise
tarbeks.

Islamiusu järgi on kõik prohvetid oma rahvale edukalt õpetanud üht ja sama
õpetust, et Jumal on ainus (monoteism). Ent minevikus on hilisemad põlvkonnad
islami õpetust moonutanud ning ilmutatud pühakirja rikkunud, nii et oli põhjust
saata uus saadik. Muslimid usuvad, et Muhammad oli viimane prohvet pikas
prohvetite reas. Nemad on võtnud tema sõnumit püha usaldusena ning hoolikalt
jälginud, et sõnumit antaks edasi nii, et seda usaldust ei reedetaks. Kuigi
muslimid püüavad teha kõik, et Koraani kaitsta ja austada, usuvad nad, et Koraan
on tervena säilinud ja jääb alatiseks muutmatuks mitte nende eneste pingutuste
läbi, vaid Jumala armust.

Sõna "islam" on pärit samast juurest sõnaga salam 'rahu'. Sõna muslim on samuti
samast juurest ning tähendab '(Allahi) vasalli' ja ('(Allahile) alistunut').
Muslimid peavad ustavust Allahile auväärseks. Ustavus tähendab Allahi eesmärkide
teenimist kõrgematena omaenda isiklikest eesmärkidest.

Islam hakkas laienema kohe peale Muhammadi surma (8. juunil 632 maj). Aastatel
632-634 vallutati Süüria ja aastal 642 Egiptus. 8. sajandi alguseks vallutati
Põhja-Aafrika ja aastal 711 tungiti Tariq ibn-Ziyadi juhtimisel vallutati
Hispaania. Aastal 732 peeti lõuna Pranstusmaal kuulus Toursi lahing, kus paavsti
kutsel kokku tulnud Euroopa kuningate ühisarmee lõi Karl Martelli juhtimisel
moslemid Hispaaniasse tagasi ja mõnede arvamuste kohaselt hoidis sellega ära
Euroopa islamiseerimise.

Aafrikas ja Aasias, eriti aga Lähis-Idas, on islam juhtivaks usundiks paljudes
riikides. Arvestataval hulgal moslemeid elab ka mitmetes Euroopa riikides,
samuti Põhja- ja Lõuna-Ameerikas. Ka Hiinas ja Indias moodustavad islamiusulised
küllaltki suure osa rahvastikust.

Suurimad moslemikogukonnad elavad kolmes Aasia riigis: Indoneesias, Pakistanis
ja Bangladeshis.

Enamiku elanikkonnast moodustavad moslemid Afganistanis, Albaanias, Alžeerias,
Egiptuses, Iraanis, Iraagis, Jordaanias, Liibüas, Malaisias, Maldiividel,
Nigeerias, Palestiina territooriumil, Saudi Araabias, Somaalias, Sudaanis,
Süürias, Türgis, ja Usbekistanis.

Islamiusk jõudis Eestisse tatarlaste kaudu, kes võtsid islami usu vastu 889.
aastal. Paljud tatari päritolu ülikud olid pärast Kaasani khaaniriigi
vallutamist Venemaa vägede poolt ja langemist 1552. aastal sunnitud Liivi sõja
ajal (1558–1583) sõdima Vene vägede koosseisus, muuhulgas ka praeguse Eesti
territooriumil. Haruldased ei olnud ka juhtumid, kui tatarlased läksid üle
Rootsi poolele. Hiljem eraldati neile maid rannarootslaste aladel, kus nad peagi
kohalike elanikega assimileerusid.

Esimene suurem islamiusu kogukond tekkis Eestis pärast Eesti- ja Liivimaa
kubermangu liitmist Venemaa keisririigi koosseisu 1721. aastal. Vene sõjaväe
hulgas oli ka islamiusulisi tatarlasi ning püsivam islamiusu kogukond tekkiski
sõjaväeteenistusest vabanenud tatarlastest, kes jäid Eestisse elama. 1860.
aastatel elavnes tatarlastest kaupmeeste tegevus ning kogukonna keskuseks sai
Peterburi kubermangu kuulunud Narva linn. Püsiasustuse kinnituseks on muslimite
kalmistute asutamine Narvas, Rakveres ja Tallinnas.

19. ja 20. sajandi vahetusel oli tatarlaste kogukond Eestis kasvanud sedavõrd
suureks, et usupühade läbiviimiseks pidi üürima suuremaid ruume (Tallinnas
näiteks Tallinna Vabatahtliku Tuletõrje Ühingu pritsimaja Viru väljaku ääres).
Esimese maailmasõja alguses elas Tallinnas umbes 2000 tatarlast. Maailmasõja ja
sellele järgnenud keisrivõimu kukutamise ning Venemaa kodusõja segadustes
kahanes tatarlaste kogukond paarisajaliikmeliseks.

Esimene islamiusu kogudus Eesti Vabariigis registreeriti ametlikult 1928. aastal
Narvas (Narva Muhamedi Kogudus). Korjanduste abil osteti Narvas Kiriku tänavale
maja, millest kujundati mošee. Narva kogudus oli ka aktiivne tatarlaste
rahvusliku identiteedi säilitaja. Teine islamiusu kogudus registreeriti 1939.
aastal Tallinnas (Tallinna Muhamedi Usuühing).

1940. aastal keelustas Nõukogude okupatsioonivõim islami koguduste tegevuse.
Mõlema koguduse hooned hävisid 1944. aastal sõjatules. Nõukogude okupatsiooni
ajal tegutses islamiusu kogudus mitteametlikult – viidi läbi palvusi, järgiti
usukombeid ning tähistati usupühi. 1988. aastal registreeriti Tatari Kultuuri
Selts ning aasta hiljem alustati islamiusu koguduse taasasutamist, mis
taasregistreeriti Eesti NSV-s 1990. aastal Eesti Islami Kogudusena.

1991. aastal taastatud Eesti Vabariigis moodustavad koguduse Eestis elavate
peamiselt tatari, aseri, kasahhi ja usbeki kogukondade liikmed. Islamimaailmas
harva ettetuleva nähtusena tegutsevad ühes koguduses koos sunniidid ja šiiidid.
1995. aastal eraldus kogudusest kolmeteistkümne inimese suurune rühmitus ning
registreeris end iseseisva juriidilise isikuna ühenduseks Eesti Muhameedlaste
Sunniitide Kogudus. Selle rühma lahkumine ei pingestanud suhteid sunniitide ja
šiitide vahel Eesti Islami Koguduses. 1. jaanuari 2000 seisuga kuulub Eesti
Islami Kogudusse veidi üle 1400 inimese. Koguduse juhatuse esimees on alates
1994. aastast Timur Seifullen. 18 aastat oli koguduse juhtiv vaimulik mulla
Hasjan Murtazin, pärast tema surma on koguduse peaimaam ja Eesti ülemmufti Ildar
Muhamedšin.

Umbes 90% moslemistest on sunna sekti kuuluvad sunniidid; 10% šiia sekti
kuuluvad šiiidid.

Sunniitide ja šiiitide vahelise lõhe põhjustas juba islami algaegadel Muhamedi
poliitiline pärand. Nimelt ei jätnud Muhamed peale oma surma maha juhatusi,
kuidas talle järglast valida. Üks, suurem moslemite grupp valis järgmiseks
islamiriigi juhiks – kaliifiks – prohveti lähedase sõbra Abū Bakri. Teine,
väiksem rühm aga arvas, et Muhamedi järglaseks peaks saama tema väimees ‘Alī ibn
Abī Tālib. Abū Bakri toetajatest said sunniidid, Ali toetajatest šiiidid.

Islamis on mõjutusi muinasaraabia usundist, juutlusest ja kristlusest. Näiteks
on üle võetud araabia rahvalik usk kõrbevaimudesse – džinnidesse, samuti oli
Mekas asuv Kaaba tempel palverännukohaks juba enne islami teket.

Juutluse ja kristlusega on sarnane eshatoloogia (õpetus viimsetest asjadest).
Juutlusest ja kristlusest on pärit islami varasemad prohvetid Aadam, Noa,
Aabraham, Iisak, Joosep, Mooses, Eelija, Ristija Johannes ja Jeesus. Kuna
juutlus, kristlus ja islam on omavahel tihedalt seotud ja nende pärimustes on
oluline esiisa Aabraham, siis nimetatakse neid kolme usundit aabrahamlikeks
religioonideks.

Islamiusulised riigid on moodustanud Aasia ja Aafrika riike ühendavaid ühendusi,
mille abil nad arendavad nende usutunnistust jagavate riikide majandust –
kasutades selleks Islami Arengupanka –, haridust ja teadust – kasutades selleks
UNESCO-laadset Islami hariduse-, teaduse- ja kultuuriorganisatsioone.
Arendatakse ka ideed vastukaaluks Ameerika- ja Euroopa-kesksele G7-le – Türgit,
Iraani, Pakistani, Egiptust, Bangladeshi, Malaisiat, Indoneesiat ja Nigerit
ühendavat majandusühendust G8.



https://et.wikipedia.org/wiki/Aafrika

Erinevalt Aafrika mandrist hõlmab Aafrika maailmajagu ka mandrit ümbritsevaid
saari.

Aafrikale on iseloomulik kultuuriline mitmekesisus, kolonialismi pärand ning
rahvastiku suure osa äärmine vaesus.

Africa all mõeldi Vana-Roomas umbes praeguse Tuneesia ala (tollal Kartaago
ümbrus), kui see oli saanud Rooma provintsiks. Aafrika kohta öeldi "Libya" või
"Põrgu".

Nime Africa kasutas esimest korda senaator ja väejuht Scipio Africanus.
Arvatakse, et see tuleb afride hõimu nimest või foiniikia sõnast afar ('tolm')
või vanakreeka sõnast aphrikē ('mittekülm') või ladina sõnast aprica
('päikeseline') või ladina sõnast Afer ('puunlane').

Aafrikat ümbritsevad kirdes kitsas Suessi kanal ja Punane meri, põhjas Vahemeri,
idas ja kagus India ookean ning läänes Atlandi ookean.

Aafrika koosneb Aafrika mandrist ning saartest, mis moodustavad umbes 2%
maailmajao territooriumist. Suurim saar on Madagaskari saar India ookeanis.
Teiste saarte seas on Komoorid, Seišellid ja Maskareenid India ookeanis ning
Kanaarid, Roheneemesaared ja Madeira saared Atlandi ookeanis.

Aafrika pindala on umbes 30,3 mln km² (täpsemad andmed on vahemikus 30 065 000 –
30 441 000 km², sealhulgas 30 221 532 km² ja 30 244 050 km²).

Aafrika on Euroopast umbes kolm korda suurem. Ta katab 6% Maa pindalast ja 20,4%
Maa maismaa pindalast.

Aafrikas elutseb üle 130 mao perekonna, sugukondadest pimemadulased,
ahassuumadulased, püütonlased, boalased, tüügasmadulased, Pareatidae,
rästiklased, liivamadulased, mürknastiklased, pinnaserästiklased, Lamprophiidae,
Colubridae ja Natricidae.

Inimesed võivad seal kokkupuutuda mitmete mürkmadudega, nt must mamba, lärmakas
aafrikarästik, bumslang, Gabooni aafrikarästik, Egiptuse kobra, harilik eefa,
kapi kobra, kitsaspea-mamba jt.

Aafrikas on 54 rahvusvaheliselt tunnustatud riiki, millest 51 on vabariigid ja 3
monarhiad.

Aafrika elanike arv on 2005. aasta seisuga üle 900 miljoni[viide?], moodustades
14% maailma rahvaarvust. 2006. aasta keskpaiga seisuga on elanike arv 924
miljonit ning osakaal maailma rahvastikus 14%.

Suur sündimus tõenäoliselt suurendab järgmistel kümnenditel Aafrika osakaalu
maailma rahvastikus.

Põhja-Aafrikas on valdavad 7. sajandil sisserännanud araablased. Aasia päritolu
rahvastikku on märkimisväärsel määral ka Ida-Aafrikas. Eripärane on Madagaskar,
kus rahvastik koosneb Indoneesiast ja Aafrika mandrilt sisserännanute
järeltulijaist, ja Lõuna-Aafrika Vabariik, kus on märkimisväärne Euroopa
päritolu rahvastik.

Mõnes riigis, näiteks Tansaanias ja Kongo DV-s, on väga suur etniline
mitmekesisus.

Aafrika on keeleliselt väga kirev. Keelte arvuna nimetatakse 800–2000. Keelte
täpne arv pole selge, sest keeli ja murdeid on raske eristada. Keelte suur arv
tuleb osalt sellest, et keeled ei ole kirjakeelte mõjul konsolideerunud.

Aafrikas kõneldavad keeled jagunevad nelja kategooriasse: Euroopa keeled,
Euroopa keelte variandid, India keeled ja kitsamas mõttes Aafrika keeled
(mõnikord jäetakse viimaste hulgast välja ka malagassi keel).

Euroopa keeled (inglise keel, prantsuse keel, portugali keel, hispaania keel ja
saksa keel) tulid kasutusele koloniaalvõimude keeltena ning neli esimest on
seniajani Aafrika riikides halduskeeltena kasutusel. Euroopa keele variantide
hulka kuuluvad näiteks Lõuna-Aafrika Vabariigis ja Namiibias kõneldav afrikaani
keel, krio keel Sierra Leones ning Lääne-Aafrika pidžininglise keel. India
keeltest kõneldakse Lõuna- ja Ida-Aafrikas näiteks gudžarati ja hindi keelt.
Kitsamas mõttes Aafrika keeled kuuluvad põhiliselt Austroneesia, Afroaasia,
Nigeri-Kordofani, Niiluse-Sahara ja khoisani keelte hulka.

Põhja-Aafrikas on tähtsaim keelkond Afroaasia keeled, mille hulka kuuluvad semi
keeled (sealhulgas araabia keel, amhara keel, tigree keel ja tigrinja keel),
kušiidi keeled (sealhulgas galla keel, sidamo keel, somaali keel, afari keel ja
saho keel), berberi keeled (sealhulgas tuareegi keel), Tšaadi keeled (sealhulgas
hausa keel) ning Egiptuses kõneldud väljasurnud Egiptuse keeled egiptuse keel ja
kopti keel. Afroaasia keelte hulka arvatakse sageli ka Omo keeled.

Nigeri-Kordofani keeled on Aafrika suurim keelehõimkond, mis hõlmab suurema osa
Lääne-Aafrika keeli, palju Kesk- ja Lõuna-Aafrika riikide keeli ning väikese
keelerühma Sudaanis. Nende hulka kuuluvad järgmised keelkonnad: Atlandi keeled
(Lääne-Aafrika rannikul Senegalis ja lõuna pool, sealhulgas fulbe keel ja volofi
keel), mande keeled (Lääne-Atlandi keeltest ida ja lõuna pool, sealhulgas bamba
keel, malinke keel, mende keel ja vai keel, mandingi keel), guri keeled
(Lääne-Aafrika sisemaal, sealhulgas moore keel, senufo keel ja dagomba keel),
kvaa keeled (Libeeria ja Ida-Nigeeria vahelisel rannikualal, sealhulgas joruba
keel, ibo keel, idžo keel, gaa keel ja akani keel), Benue-Kongo keeled ja
Adamaoua keeled (viimaseid vaadeldakse ka eraldiseisva keelkonnana). Hõimkonda
jaotatakse keelkondadeks ka teistmoodi. Kõigis neis keeltes peale mande keelte
on 10–25 nomimaalklassi. Benue-Kongo keeled on kõige levinum keelkond, mille
keeli kõneleb umbes 130 miljonit inimest ja mille hulka kuuluvad bantu keeled,
sealhulgas suahiili keel, lingala keel, kongo keel, Kasai luba keel, ruanda
keel, rundi keel, ganda keel, kikuju keel, bemba keel, šona keel, njandža keel,
tsvaana keel, koosa keel ja suulu keel. Üks vähestest suurematest Nigeri-Kongo
keeltest, mis pole Benue-Kongo keel, on tivi keel Ida-Nigeerias.

Niiluse-Sahara keeli kõneldakse hajusalt Nigeri ülemjooksult Lääne-Aafrikas kuni
Põhja-Tansaaniani Ida-Aafrikas. Levinumad on kanuri keel ja songai keel, tuntud
on ka maasai keel ja nuubia keel.

Khoisani keelte kõnelejad on 15. ja 16. sajandil bantu keelte kõnelejate poolt
välja tõrjutud Lõuna-Aafrika kõrbepiirkondadesse. Tuntuim on nama keel
Namiibias. Khoisani keelte ühisjoon on imihäälikud.

Tähtsamad rahvastevaheliste suhtlemise keeled peale Euroopa keelte ja nende
variantide on suahiili keel Ida-Aafrikas ja hausa keel Lääne-Aafrikas.
Kasutatakse ka lingala keelt, fanagalo keelt, bambara keelt, amhara keelt ja
kongo keelt. Tansaanias suhtlevad 120 keelt kõnelevad rahvad omavahel suahiili
keeles; Kongo DV-s, kus kõneldakse 410 keelt või murret, kasutatakse halduses
prantsuse, lingala, suahiili, kongo ja Kasai luba keelt.



https://et.wikipedia.org/wiki/Ieva_Ilves

Ieva Ilves (lätipäraselt Ieva Ilvesa, 2016. aastani Ieva Kupce, sündinud 13.
septembril 1977 Riias,) on endise Eesti presidendi Toomas Hendrik Ilvese
abikaasa ja Läti kaitseministeeriumi küberjulgeolekupoliitika
koordineerimissektsiooni juht.

Ta sündis Riias, kuid lapsepõlve veetis Salatsis. Ta lõpetas Limbažis keskkooli.
Ta on lõpetanud Läti Ülikooli, 2001. aastal anti talle magistrikraad
politoloogias. 2012. aastal sai ta teise magistrikraadi rahvusvahelise avaliku
poliitika alal Johns Hopkinsi ülikoolis USAs Washingtonis.

Kupce on osalenud 2006. aasta NATO tippkohtumise korraldamisel Riias, töötanud
Läti NATO esinduses ning Euroopa Liidu eriesindaja nõunikuna Bakuus.

Ieva Kupcel ja diplomaat Ivars Pundursil[viide?] (sündinud 1966) on poeg Ralfs
Jānis. Samuti on tal tütar Isabella.

Novembris 2015 kihlus Ieva Kupce Eesti presidendi Toomas Hendrik Ilvesega. 2.
jaanuaril 2016 abiellusid Kupce ja Ilves Halliste kirikus. 28. novembril
teatati, et perre sündis Hans Hendrik Ilves.



https://et.wikipedia.org/wiki/Narva

Narva on linn Eesti kirdeosas Ida-Viru maakonnas Narva jõe alamjooksul. Narva on
suuruselt Eesti kolmas linn Tallinna ja Tartu järel ning suurem kui 50 km
kaugusel asuv maakonnakeskus Jõhvi. Ta on Eesti linnadest idapoolseim.

Georg Friedrich von Sabler pakkus 1910. aastal välja, et Narva nimi tuleb
germaani sõnast, mis 12. sajandi ülemsaksa keeles esines kujul narva ja tähendas
kitsast kohta. Lauri Kettuneni arvates pole germaani algupära usutav, kuna
analoogseid nimesid leidub ka Sise-Soomes, kust germaani kohanimesid ei teata.
Kettuneni arvates on tõenäolisem, et Narva nimi on seotud vepsa sõnaga narva,
narvane < narvainen, tähendusega "künnis, künnispakk", mis jõe puhul võiks
tähendada koske. Samasugust Narva nime etümoloogiat toetab ka Paul Alvre. Marje
Joalaiu hinnangul aga lõunavepsa keelest sellist sõna teada ei ole ja Kettuneni
väide põhineb mingil eksitusel.

Narva linn asub Eesti kirdeosas Narva jõe läänekaldal 12 km kaugusel jõe
suudmest Tallinn-Peterburi maantee ja raudtee ääres Eesti-Venemaa piiril
Jaanilinna vastas. See paikneb 200 km kaugusel Tallinnast ida pool ning 20 km
kaugusel Kingisseppast ja 130 km kaugusel Peterburist lääne pool. Ida-Virumaa
keskasulast Jõhvist asub Narva 50 km kaugusel ida pool.

Narva linna pindala on 68,95 km², sh linna põhiosast eraldatud ja Vaivara valla
territooriumiga ümbritsetatud linnaosade Kudruküla ja Olgina pindalad on
vastavalt 5,08 km² ja 0,58 km².

Narva asub Narva jõe kanjonis, mille kaitseks on moodustatud maastikukaitseala.
Linna läbib Narva klindilõik.

Narva aladel ja selle ümbruses on elatud juba kiviajal. Narva asula tekkis
ilmselt muinaseestlaste linnuse kohale, mille lähedale ehitasid hiljem oma
linnuse taanlased. Novgorodi kroonika teatas aastal 1172, et Novgorodis asus
kaubaõu Nerveski või Nerovski konets (Nerevi õu). Narvia 8 adramaaga küla
märgiti esmakordselt Taani hindamisraamatus 1241.

Narva linnus rajati taanlaste poolt 1256. aastal, esialgu Narva jõe ida kaldale.
1277. aastal kinnitasid ürikud, et Taani kuninga esindaja Eylard von Oberge
nimetas end Eesti, Narva ja Tallinna komandandiks (capitaneus per Estoniam,
Narwiam atque Revaliam).

Liivi ordu võimuperioodil, mis algas 1347, moodustati Narva foogtkond. 1558.
aasta algul alustas Moskva tsaaririik Liivi sõda ning Narva vallutati Moskva
tsaaririigi vägede poolt. Aastatel 1558–1581 valitses Narvas Moskva tsaaririik.
6. septembril 1581 vallutasid Rootsi Kuningriigi väed Pontus De la Gardie
juhtimisel Narva ja seejärel ka Ingerimaa.

1617. aastal sõlmitud Stolbovo rahuga, said Rootsi Kuningriigi valdusse.
Ingerimaa kubermangu keskuseks oli Narva linn, kus asus ka Ingerimaa kuberner
või asehaldur.

1700. aastal alanud Põhjasõja algul, 30. novembril 1700 toimunud Narva lahingus
saavutasid arvulises vähemuses olnud Rootsi väed Vene vägede üle hiilgava võidu.
Siiski võitis Põhjasõja Venemaa ning Narva nagu kogu Eesti läks Venemaa
koosseisu.

Narva kuulus 1710. aastast Venemaa tsaaririigi võimu alla ja pärast Eestimaa
liitmist Venemaa Keisririigiga kuulus Narva koos Narva maakonnaga Peterburi
kubermangu, kuid säilitas oma kohaliku omavalitsuse, rae ja allus kohtuasjus
Eestimaa Ülemmaakohtule. 1797. aastal anti Narva maakonna alad Eestimaa
kubermangu koosseisu ja liideti Viru kreisiga, kuid Narva linn jäi Peterburi
kubermangu Jamburgi maakonna koosseisu.

1917. toimunud Narva linnavolikogu valimiste järel sai Narva linnapeaks Ants
Dauman, kelle juhtimisel viidi linnas läbi rahvahääletus Narva ja Ivangorodi
liitumiseks Eestimaaga, eraldi Narva maakonnana. 21. detsembril 1917 tunnistas
seda otsust (Narva ja Jaanilinna eraldumist Jamburgi maakonnast ja eraldi Narva
maakonna loomist, mis koosnes Narvast ja Ivangorodist) ka Eestimaa Nõukogude
Täitevkomitee.

Esimese maailmasõja lõpuetapil 1918. aasta 4. märtsil jõudsid saksa väed Narva
ning linnas valitsenud nõukogude võimuorganid ja punakaardiväeosad taandusid
Jamburgi piirkonda. Saksa okupatsioon kestis 1918. aasta märtsist novembrini.
11.–14. novembril 1918 andsid Saksamaa esindajad kõrgema poliitiline võimu Balti
riikides formaalselt üle rahvuslike valitsuste kätte ning Saksa väed hakkasid
pärast Saksamaa kaotust Esimeses maailmasõjas, Compiègne'i vaherahu sõlmimist ja
Novembrirevolutsiooni Saksamaal Narvast taganema 28. novembril ning 29.
novembril vallutasid Nõukogude Venemaa Punaarmee relvastatud jõudude abil linnas
võimu eesti bolševikud.

Vabadussõja käigus, 18/19. jaanuaril 1919, vabastasid Eesti väed ja Soome
vabatahtlikud Utria dessandiga linna Nõukogude okupatsioonist. Linnas tegutses
Iverski nunnaklooster.

Narva oli 1944. aastal kuus kuud rindelinn. Suurem osa Narva hoonetest,
sealhulgas ajalooline vanalinn sai kannatada Nõukogude pommirünnakute ja
suurtükitule tagajärjel. Narva 3550 sõjas purustatud kivihoonest olid
taastamiskõlblikud vaid 198 hoonet. Enne sõda Narvas elanud 34 000 elanikust
elas pärast sõda, 1946. aastal seal vaid mõni üksik eestlane põhiliselt linna
äärealadel. Kuigi Narva vanalinna oli võimalik taastada ning enamiku majade ja
kirikute müürid olid püsti, otsustas uus võim kõik maatasa teha. Alates 1950.
aastate algusest varemed õhiti ja suure osa vanalinna asemele ehitati
tänapäevased korterelamud.

Pärast Teist maailmasõda asustati linn peamiselt migrantidega. Endised
narvalased, kes pärast sõda soovisid Narva tagasi tulla, ei saanud Narvas
elamispinda. Tänapäeval on Narva elanikest eestlasi vaid 4%. Narva jõe
paremkaldal asuv Jaanilinn eraldati Narvast ja liideti Vene NFSV-ga 1945.
Rahvaarv 1973. aastal 66 000 elanikku.

2011. aasta rahvaloenduse andmetel elas Narvas 58 663 inimest. Eestlasi oli
neist 3031 ehk 5,2%. 1. jaanuaril 2016 oli Narva arvestuslik elanike arv 60 406.
Suurim rahvusrühm on venelased, keda oli 82,6% linna elanikest. Eestlasi oli
2218 ehk 3,7%, ukrainlasi 1454 (2,4%), valgevenelasi 1195 (2,0%), soomlasi 394
(0,6%) ja tatarlasi 298 (0,5%).

1. jaanuaril 2015 46,9% Narva elanikest olid Eesti kodanikud, 36,3% Venemaa
kodanikud ja 14,9% kodakondsuseta isikud. Ukraina ja Rumeenia kodanikke olid
0,3%, Leedu ja Läti 0,2%, Prantsusmaa, Poola, Valgevene ja Saksamaa 0,1%.

15. sajandil moodustasid Narva elanikkonnast 40–50% sakslased, 10–20% taanlased,
soomlased, venelased, ülejäänud aga eesti ja vadja soost elanikud. 16. sajandi
keskpaigas oli Narvas 40–50 maja, elanike arv ei ületanud 500–800 inimest: 20%
olid sakslased, ülejäänud vadjalased, eestlased ja venelased. 1570. aastal elas
Narvas umbes 5000 inimest. 1650. aastatel elas Jaanilinnaga ühendatud Narvas
umbes 3300 elanikku, kelle seas oli seoses Narva kujunemisega kaubalinnaks
Venemaa tsaaririigi piiril sakslasi, šotlasi, rootslasi, soomlasi, venelasi,
eestlasi ja isureid.

Põhjasõjas, pärast 1704. aastal toimunud linna vallutamist Venemaa sõjaväe
poolt, enamik vana Narva elanikke deporteeriti Venemaale: Vologdasse,
Kaasanisse, Astrahani ja Moskvasse. 3000 elanikust 1708. aastal, jäi Narva elama
kõigest 300. Aastatel 1770–1780 saavutati rahvastiku sõjaeelne arv. 1779. aastal
elas Narvas juba 2456 inimest, 1782. aastal 2614 inimest ja 1819. aastal umbes
3500 inimest.

Narva on Eesti idapoolseim piiripunkt, mida läbivad Tallinna–Peterburi raudtee
ja Peterburi maantee, mis suunduvad Loode-Venemaale ja Peterburi.

Narvas on kaks kultuurimaja, tegutseb Narva Muuseum, Narva Sümfooniaorkester ja
teatristuudio Ilmarine. Linnas korraldatakse Frédéric Chopini loomingule
pühendatud rahvusvahelist noorte pianistide konkurssi. Samuti tegutseb Narvas
aktiivselt Kaitseliidu Narva malevkond ja Narva Eesti selts.

Narva Aleksandri Suurkirik, Narva Jaani kirik, Narva Peetri kirik, Narva Issanda
Ülestõusmise peakirik, Püha Miikaeli kirik, Narva Püha Antoniuse kirik,
Jumalaema Uinumise kirik, Jumalaema Tunnustähe ikooni kirik, Narva Jumalaema
Ibeeria ikooni kirik , Vladimiri vennaste koguduse kirik, Jumalaema Narva
pühakuju kirik, Püha Aleksander Nevski kirik. Narva Issanda Muutmise katedraal,
Narva Pühade Kirilluse ja Metoodiuse kirik

Käesoleval ajal tegutseb Narvas kokku 11 kooli ja gümnaasiumi (Narva Kesklinna
Gümnaasium, Narva Eesti Gümnaasium, Narva Keeltelütseum, Narva Keskkool nr. 6,
Narva Kreenholmi Gümnaasium, Narva Paju Kool, Narva Pähklimäe Gümnaasium, Narva
Soldino Gümnaasium, Narva Täiskasvanute kool, Narva Vanalinna Riigikool ja Narva
Õigeusu Humanitaarkool).

Tartu Ülikooli Narva Kolledži avamisega tekkis võimalus omandada akadeemilist
haridust ning õppida avatud ülikoolis täiendõppes. Kolledž on ka rahvusvaheliste
konverentside, näituste ja seminaride toimumise koht ning noorte kohtumispaik.
2012. aastal avati vana Raekoja kõrvale ja sõjas hävinud börsihoone kohale
kolledž uus hoone.

Täiskasvanute õppega tegeleb Narva Kutseõppekeskus, kus õpib üle 2000 inimese.
Keskus õpetab välja spetsialiste teeninduse, ettevõtluse, kergetööstuse,
infotehnoloogia, energeetika, ehituse, autoteeninduse ning keevitustööde alal.

2000. aasta sügisel avati Vanalinna Riigikool, mis töötab
keelekümbluspõhimõttel. Sügisest 2009 tegutseb koolis ka gümnaasiumi osa.

Noorte tegevust koordineerib Narva Noortekeskus. Traditsiooniks on kujunenud
iga-aastane Noortekeskuse korraldatav infomess Orientiir, kus soovijad saavad
infot õppimisvõimaluste kohta Eestis ja kaugemalgi.

Aastast 1957 tegutseb Narvas linnavalitsuse toel Narva Noorte Meremeeste Klubi,
mis oma ~200 liikme ja ~10 töötajaga on ainus omataoline nõukogude perioodist
tänaseni edukalt tegevust jätkav regulaarne merenduslik huvikool Eestis.

Narva linna omavalitsusorganid on Narva linnavolikogu, mis valitakse
hääleõiguslike linnaelanike poolt ja Narva linnavalitsus, mis moodustatakse
linnavolikogu poolt. Narva linnavolikogu esimees oli Tarmo Tammiste (kuni teda
valiti taas linnapeaks), Narva linnavalitsuse juht on Narva linnapea Tarmo
Tammiste (alates 05. detsembrist 2015).

14. sajandist kuni 1585. aastani Narva tegutses Lübecki linnaõiguse järgi,
alates 1585. aastast Rootsi linnaõiguse järgi. Kuni Venemaa keisririigi
linnaseaduse kehtestamiseni tegutses linnas kohaliku omavalitsusorganina Narva
raad. Rae koosseisu kuulusid kaks bürgermeistrit ja kaheksa raehärrat. Üht
bürgermeistrit nimetati justiits-, teist kommerts- ja politseibürgermeistriks.

Raad koosnes bürgermeistritest ja raehärradest, kelleks olid linnas kinnisvara
omavad mõjukamad linnakodanikud, enamasti suurkaupmehed või literaadid, ja
juristiharidusega sündikust.

1870. aastal oli kehtestatud Venemaa üldine linnaseadus, mille järgi linnades
pidi moodustama linnaomavalitsust ehk linnavolikogu ja linnavalitsust. Balti
kubermangude linnades kehtestati seda 26. märtsil 1877 Aleksander II ukaasiga,
aga kui Narva kuulus Peterburi kubermangu koosseisu, siis moodustati siin
linnaomavalitsust aastal 1873.

Aastatel 1917–1918, 1940–1941 ja 1944–1990 tegutses linnavalitsusasutusena Narva
Linna Töörahva Saadikute Nõukogu ja selle täidesaatva organina Narva Linna
Töörahva Saadikute Nõukogu Täitevkomitee.



https://et.wikipedia.org/wiki/K%C3%BCpros

Küprose Vabariik on saareriik Vahemere idaosas. Asub Türgist lõunas, Egiptusest
põhjas ja Kreekast kagus. Loodusgeograafiliselt kuulub Aasiasse.

Küpros on suuruselt kolmas saar Vahemeres ja üks suuremaid turismi sihtpunkte.
Küpros saavutas iseseisvuse 1960. aastal. 1974. aastal toimus Küprosel
riigipööre, misjärel tõi Türgi oma väed Küprosele. Vaenupooli lahutama toodi ÜRO
rahutagamisjõud (UNICYP), mis tegutsevad riigis siiani. Novembris 1983 kuulutati
ühel kolmandikust saarel välja Põhja-Küprose Türgi Vabariik. Ülejäänud saarel
toimib 1974. aastast rahvusvaheliselt tunnustatud Küprose Vabariik.

Kliima on vahemereline – mahedate, niiskete talvede (10–13 °C) ja palavate,
kuivade suvedega (26–29 °C).

Küprose edelaosas Trodose massiivil asub saare kõrgeim tipp Olümpos (1952 m).
Põhjas asuvad Kyrenia mäed, mille kõrgeim tipp on Kyparissovouno (1024 m). Saare
keskosas laiub Mesaoría tasandik.

17% saarest on kaetud metsadega. Taimestik koosneb umbes 1800 liigist,
alamliigist ja teisendist; neist umbes 140 on Küprosel endeemid.

Küprosel elutseb 365 linnuliiki; seal pesitsevad nendest vaid 115.
Märkimisväärseimaks imetajaliigiks on muflon.

Küprose loodusvaradeks on vask, kips, puit, marmor, bentoniit ja pigmentmullad;
ühtegi neist ei leidu aga märkimisväärses koguses. Küprose veevarud on napid.

Saare elanikud, kes polnud ei kreeklased ega türklased, pidid 1960. aasta
konstitutsiooni kohaselt valima, kas kuuluvad saare kreeklaste või türklaste
kogukonda.

Riigi ametlikud keeled on kreeka ja türgi keel. Laialdaselt kasutatakse ka
inglise keelt.

Küprose kreeklased on põhiosas kristlased ja kuuluvad Küprose Autokefaalse
Kreeka Õigeusu Kiriku koosseisu. Armeenlased kuuluvad Armeenia Apostlikku
Kirikusse. 1% saare elanikest on katoliiklased ja 1% maroniidid. Küprose
türklased on moslemid (sunniidid).

Küprose territoorium on jaotud kuueks ringkonnaks: Nikosia ringkond, Famagusta
ringkond, Kyrenia ringkond, Larnaca ringkond, Limassoli ringkond ja Paphose
ringkond.

Rahaühik on alates 2008. aastast euro, enne seda oli käibel nael (CYP). 29.
aprillil 2005 liitus Küprose nael vahetuskursimehhanismiga ERM II, mille
kohaselt peeti kinni naela keskmise kursi standardsest fluktuatsioonist ± 15%.

Vaatamata Küprose poliitilistele probleemidele on turumajandus teinud alates
1974. aastast saarel märgatavaid edusamme. Majanduslik suunitlus on pöördunud
põllumajanduselt teenuste ja kergetööstuse poole. Küpros on ka populaarne
turistide seas.

2000.–2005. aasta keskmine majanduskasv on 3,4%, sama perioodi keskmine
inflatsioon 3,1% ja töötus 3,3 %.

Põhilised impordiartiklid on toormaterjalid, tarbekaubad, transpordivahendid ja
kütus. Peamised ekspordiartiklid on rõivad, jalatsid, farmaatsiatooted, tsement,
sigaretid, mööbel, vein, kartulid ja tsitrusviljad.



https://et.wikipedia.org/wiki/S%C3%B5zrani_sild

Sõzrani sild, ka Aleksandri sild, (vene keeles Сызранский мост, Александровский
мост) on raudteesild üle Volga jõe Oktjabrskis Samara oblastis, 18 km Sõzranist
ülesvoolu.

Silla esialgne nimi oli Aleksandri sild (keiser Aleksander II auks). 1917.
aastal nimetati ümber Sõzrani sillaks. 1990. aastatel ennistati endine nimi,
kuid ka "Sõzrani sild" jäi käibele.

1900. aasta Pariisi maailmanäitusel eksponeeriti Aleksandri silla vähendatud
mudelit. Praegu säilitatakse seda maketti Raudteetranspordi keskmuuseumis
Peterburis.

1877. aastal anti käiku Sõzranit läbiv Batraki–Orenburgi raudtee (Batraki oli
Oktjabrski linna sellane nimi). Üle Volga toimis praamiühendus kuni Aleksandri
silla avamiseni 1880. aastal.

13-avalise paralleelvöödega metallsõrestiksilla projekteeris Nikolai
Beleljubski. Silla üldpikkus on 1483 m, sillete skeem 13 x 109,2 m. Valmimisel
oli sild Euroopa pikimaid.

Üheteelise raudteesilla ehitamist juhtisid insenerid Konstantin Mihhailovski,
Vladimir Berezin ja Eugen Karl von Knorre. Rakendati ehitustehnoloogilisi
novaatorlikke lahendusi (uut tüüpi kessoonide kasutamine, fermide kokkupanek
kaldal).

Riiast toodi raudteed mööda kohale miljon puuda tsementi ja üle 140 tuhande
puuda rauda kessoonide ehitamiseks. Teras telliti Belgiast. Jäämurdjad kaeti
viiburi graniidiga.

Objektiga oli hõivatud üle 2500 töölise. Insener-tehnilise personali suurus oli
umbes sadakond spetsialisti.

Silla pidulik avamine toimus 30. augustil 1880. Sümboolse lindi lõikas läbi Vene
Keisririigi teedeminister kindraladjutant Konstantin Possiet. Kahele ehitust
vahetult juhtinud insenerile – Mihhailovskile ja Berezinile – annetas keiser
Aleksander II Püha Vladimiri ordeni 4. järgu.

Vene kodusõjas kannatada saanud kahe sildeava sillafermide taastamisel lähtuti
Lavr Proskurjakovi poolt 1907. aastal välja töötatud arvutusnormidest.

Aastatel 1949–1951 rekonstrueeriti raudteesild kaheteeliseks ja vahetati välja
kõik peale kahe (mis Vene kodusõja järgselt taastati) sildeava sillakandurid
(paralleelvöödega sõrestikud asendati polügonaalvööga sõrestike vastu),
2002–2004 vahetati välja ka ülejäänud kahe ava sillafermid.



https://et.wikipedia.org/wiki/Lionel_Messi

Lionel Andrés Messi (hispaania hääldus: [ljoˈnel anˈdɾes ˈmesi] ( kuula); ka Leo
Messi; sündinud 24. juunil 1987 Rosarios) on Argentina jalgpallikoondise ründaja
ja kapten, kes mängib Hispaania kõrgliiga klubis Barcelona.

Messit peetakse üheks läbi aegade parimaks jalgpalluriks, sageli kõige paremaks.
Ta on ainuke mängija jalgpalliajaloos, kes on võitnud viis korda Ballon d'Or'i.
Messi lõi 2012. aasta jooksul rekordilised 91 väravat. Samuti valiti ta 2014.
aasta jalgpalli maailmameistrivõistluste parimaks mängijaks.

Messi on oma klubikarjääri jooksul võitnud 29 karikat. Barcelonaga on ta tulnud
kaheksal korral Hispaania meistriks ning võitnud neli korda Meistrite Liiga ja
Hispaania karika. Argentinaga on Messi tulnud kolmel korral hõbedale Copa
Américal ning ühel korral maailmameistrivõistlustel.

Kokku on Messi 11. märtsi seisuga Barcelona ja Argentina eest löönud 549
ametlikku väravat ja jaganud 228 resultatiivset söötu. Barcelona eest on ta
lisaks skoorinud ka 32 väravat sõpruskohtumistes.

Messi on Hispaania kodanik, mis tähendab, et ta võib Barcelona meeskonnas
mängida Euroopa Liidu mängijana.

2000. aastal liitus ta Barcelona noorteakadeemiaga La Masia. Klubi
põhirivistuses debüteeris Messi 2004. aasta oktoobris.

Tema Argentina U-20 debüüt toimus sõprusmängus Paraguay vastu. 2005. aasta suvel
tuli Messi U-20 maailmameistrivõistlustel maailmameistriks ja valiti turniiri
parimaks mängijaks.

Messi mängis 2005. aastast alates Barcelona algrivistuses. Hooajal 2005–06
võideti Meistrite Liiga, mille finaali pidi Messi vigastuse tõttu vahele jätma,
ja La Liga.

Järgmised kaks hooaega olid Messile vigastusterohked. 19-aastasena lõi ta
kübaratriki mängus Madridi Realiga.

2006. aasta maailmameistrivõistlustel sai Messist noorim mängija, kes Argentina
eest MM-il värava löönud. Lisaks väravale andis ta ka ühe väravasöödu.

2007. aasta Copa Américal pidi Argentina tunnistama finaalis Brasiilia paremust.
Messi lõi turniiri jooksul kaks väravat ja andis ühe väravasöödu.

2008. aastal võitis Messi Argentina U-23 koondisega Pekingi suveolümpiamängudel
kuldmedali.

2008–09 hooajal aitas ta Barcelonal võita nii La Liga, Copa del Rey kui ka
Meistrite Liiga. Meistrite Liiga finaalis lõi ta Manchester Unitedi vastu ühe
värava, vormistades lõppskooriks 2:0. Messi lõi kaks väravat, kui Kataloonia
klubi alistas liigas Madridi Reali 2:6.

2010. aastal tuldi taas Hispaania meistriks, sealjuures võeti 5:0 suurvõit Camp
Noul Madridi Reali vastu. Hooajal 2010–11 võideti uuesti La Liga ja Meistrite
Liiga. Messi lõi Meistrite Liiga finaalis Manchester Unitediga taas värava.

2011. aasta Copa Américal andis Messi 3 väravasöötu. Argentina langes koduselt
turniirilt veerandfinaalis, kui kaotati penaltitega Uruguayle. Messi andis
selles mängus ühe resultatiivse söödu. Ta valiti ka turniiri sümboolsesse
koondisesse.

Barcelona võitis 2012–13 hooajal La Liga, Messi lõi 46 väravat. 2012. aastal
skooris ta maailmarekordilised 91 väravat.

Hooajal 2013–14 jäi Barcelona ilma ühegi karikata, kaotades La Liga viimase
päeva mängus Madridi Atléticole.

2014. aasta maailmameistrivõistlustel lõi Messi turniiri käigus neli väravat ja
andis ühe väravasöödu, aidates nii Argentinal finaali jõuda. Finaalis tuli
tunnistada kaotust Saksamaale lisajal 0:1. Messi valiti turniiri parimaks
mängijaks.

2014–15 hooajal võitis Messi Barcelonaga taas nii La Liga, Copa del Rey kui ka
Meistrite Liiga.

Ta lõi Meistrite Liiga poolfinaalis Müncheni Bayerniga kaks väravat ja andis ühe
resultatiivse söödu. Samuti lõi ta kaks väravat Copa del Rey finaalis Bilbao
Athleticu vastu.

Messi jõudis 2015. aasta Copa Américal Argentinaga uuesti finaali, kuid pidi
seekord tunnistama Tšiili paremust penaltiseerial. Turniiri jooksul mängis ta
enamjaolt ründava poolkaitsjana. Ta lõi ühe värava ja andis kolm väravasöötu.
2015. aasta eest valiti Messi taas maailma parimaks jalgpalluriks.

2016. aastal toimus Copa América Centenario, Messi sai just enne turniiri
kontrollmängus Hondurase vastu vigastada ja pidi turniiri alguse vahele jätma.
Ta tuli tagasi Panama vastu, kui ta lõi peale sisse vahetamist 22 minutiga
kübaratriki. Veerandfinaalis lõi Messi Venezuela vastu ühe värava ja andis kaks
väravasöötu. Poolfinaalis USA vastu lõi Messi karistuslöögist värava ja andis
veel kaks väravasöötu. Finaalis pidi Argentina tunnistama jällegi Tšiili
paremust, kui kaotati penaltiseerial. Messi oli üks, kes eksis oma penalti.

Messi alustas 2016–17 hooaega võiduga Sevilla üle Hispaania superkarikas, ta lõi
ühe värava ja andis kaks väravasöötu. 19. oktoobril lõi Messi Meistrite Liigas
Manchester City vastu kübaratriki.

La Ligas Villarreali vastu lõi ta 90. minuti karistuslöögist värava, mis päästis
Barcelonale 1:1 viigi. Messi lõi 1. veebruaril värava Copa del Rey esimeses
poolfinaalkohtumises Madridi Atléticoga

Messi elab koos oma naise Antonella Roccuzzoga, kes on ta kunagine
lapsepõlvesõber Rosario aegadest. Nad said tuttavaks Roccuzzo nõbu, Messi hea
sõbra Lucas Scaglia kaudu, kui Messi oli viieaastane.

Messi saab samuti hästi läbi oma ema Celia ja isa Jorgega. Isa Jorge on ka tema
jalgpalliagent. Messil on kaks venda: Rodrigo ja Matias.

Kogu oma karjääri vältel on Messi olnud seotud heategevusega. Ta annetab tihti
raha Argentina heategevusorganisatsioonidele, ja on UNICEF-i heategevuse saadik.
Lisaks tegevusele UNICEF-is lõi ta Leo Messi Foundationi, mis toetab laste
arstiabi, haridust ja sportimisvõimalusi.

2016. aastal mõisteti Messi süüdi 4 miljoni euro väärtuses maksudest hoidumise
eest vahemikus 2007–2009. Talle määrati 21-kuune tingimisi vanglakaristus.



https://et.wikipedia.org/wiki/Jaan_Saul

Jaan Saul sündis 25. detsembril 1936 teise lapsena Linda ja Voldemar Sauli
perre. Linda Saul oli Tallinna Töölisteatri dirigent, hilisem Noorsooteatri
muusikajuht. Voldemar Saul oli Eesti Raadio sümfooniaorkestri viiulimängija.
Väiksena oli Jaan tihti emaga teatris kaasas. Lapsepõlve mängukaaslasteks olid
näitejuht Leo Kalmeti pojad Hanno ja Toomas Kalmetid, tulevased kunstnikud Henno
ja Jüri Arrakud ning tulevane raadiomees Andres Vihalem. Teise maailmasõja ajal
elas Jaan Saul vanematega sõjapaos Koloveres. Jaan oli aktiivne
pioneerilaagrites ja spordis ning ilmutas juba varakult huvi humanitaaralade
vastu. 1951. aasta sügisel põetud sarlakite järgsed tüsistused põhjustasid
südamereuma.

18-aastaselt, õppides Tallinna II Keskkooli X klassis, hakkas Jaan Saul
süstemaatiliselt päevikut pidama. Päevikutes jättis endast väga kontrastse mulje
– olles koolis ja ka väljaspool kooli üliaktiivne, kirjutas oma päevikutes tihti
üksindusest ja kurvameelsusest. Päevikutega paralleelselt on säilinud
usalduslikke kirjavahetusi lähemate sõpradega ja armastatuga. Jaan Sauli
aktiivsust kinnitavad tema huvialad: kooli huviringid, matemaatika, füüsika,
muusika, raamatud, teatrikülastamine, male, sport. 1954. aastal sai Jaan Saul
tunnistuse, et läbis 7 aasta jooksul muusikakooli klaveriklassi. Samas andsid
tunda ka südamehaigusest tulenevad terviseprobleemid. Jaan Sauli
põhimõttekindlust ja elu väärtustamist võis jälgida juba tema keskkooliaastatel,
mil ta tegi otsuseid terveks eluks, näiteks karskuse väärtustamine ja
endakirjutatud „kümne käsu“ seadmine. Jaan Saul lõpetas keskkooli 26. juunil
1956.

1956. aasta sügisest õppis Jaan Saul Tartu Riiklikus Ülikoolis
matemaatika-loodusteaduskonna füüsika eriharus. Seal õppimise ajal osales
aktiivselt TRÜ meeskoori ja ka draamaringi töös. Kui 1957. aastal avati Tallinna
Riikliku Konservatooriumi lavakunsti kateeder, otsustas Jaan Saul enda andes
kaheldes sinna mitte katsetada, põhjendades oma päevikus 25. juunil 1957:

Kindlasti mängis selles otsuses rolli ka Tartus õppiv armastatu Malle. Kuid juba
1957. aasta detsembris saatis Jaan Saul kirja sisseastumissoovidega Voldemar
Pansole. 1958. aasta veebruaris astuski ta eksamikomisjoni ette, et pääseda
lavakunsti kateedri II kursusele. Samal ajal oli TRÜ draamaringis töös Archibald
Cronini "Jupiter naerab", mis esietendus 29. aprillil 1958. Jaan Sauli dr.
Venner pälvis suurt tunnustust.1958. aasta augustis sooritas Jaan Saul ka
nõuetekohased sisseastumiseksamid ning võeti Tallinna Riikliku Konservatooriumi
lavakunsti kateedri I lendu vastu tingimusel, et sooritab I kursuse eksamid I
semestri jooksul. Kateedris olid õppejõududeks Voldemar Panso, Vello Rummo,
Ilmar Tammur, Helmi Tohvelman, Leo Kalmet.

1959. aasta suvel hakati tegema filmi Vihmas ja päikeses, mille režissöör oli
Herbert Rappaport, stsenarist Egon Rannet ja peaosas Jaan Saul. 1960. aastal
linastunud film ei täitnud küll kriitikute ootusi, kuid oli Jaan Saulile
tarvilik kogemus edasiste õpingute jaoks.

Teatrikooli viimasel kursusel kohtus Jaan Saul Aime Piirsaluga, kellega ta 28.
juulil 1962 abiellus.

I lennu diplomilavastustes sai Jaan Saul ennast väga mitmekülgselt näidata: ta
oli Andrus Kaksteist Voldemar Panso „Muhulastes“ („Muhulaste imelikud juhtumised
Tallinna juubelilaulupeol“ Juhan Smuul), kuritegeliku jõugu ninamees Glotov
Voldemar Panso „Kahes värvis“ ( Aleksandr Zak, Igor Kuznetsov), Don Juan Ilmar
Tammuri „Nähtamatus daamis“ (Pedro Calderón de la Barca) ja muistne eesti
väepealik Lembitu Leo Kalmeti „Lembitus“ (Juhan Sütiste). Jaan Saul sai
diplomitööde osatäitmise eest vägagi positiivset tagasisidet nii kriitikutelt
kui ka õppejõududelt.

Pärast lavakunsti kateedri lõpetamist suundus Jaan Saul tööle Vanemuise
teatrisse.

26. augustil 1961 võeti Jaan Saul ja Kulno Süvalep ametlikult Vanemuise
teatrisse tööle. Esialgu majutati mõlemad mehed teatri vastas asuvasse puumajja.
Väljavalitu Aime Piirsalu jäi Tallinnasse ja suhtlus toimus kirja teel. Jaan
Sauli esimene roll Vanemuises oli peaosa A. Šteini dramaatilises jutustuses
„Ookean“. Kuigi Jaan Sauli jaoks palju raskusi valmistanud komandör Platonovi
roll sai kriitikutelt ja rahvalt tunnustust, algas pärast lavastuse esietendust
(21. oktoober 1961) ajakirjanduses mõttevahetus pigem Platonovi tegelaskuju,
mitte Sauli osatäitmise kohta.

Vaevalt langes eesriie „Ookeani“ esietendusel, kui algasid proovid K. Simonovi
draamaga „Ta oli neljas“. Sellele järgnes otsekohe R. Rollandi
revolutsioonidraama „14. juuli“, 1962. aasta kevadel jõudis publiku ette M.
Birjukovi komöödia „Tüliõun“.

1962. aasta lõpul algasid Sophoklese "Kuningas Oidipuse" proovid, lavastajaks
Voldemar Panso. Oidipusest sai Jaan Sauli üks suurimaid rolle, lavastustest
tehti ka raadioteatri versioon. Jaan Sauli viimaseks rollitäitmiseks Vanemuises
jäi Ivan Sõssojevi osa lavastuses „Esimene ratsavägi“, mis küll lavastusena
polnud edukas, kuid Jaan Sauli osatäitmine pälvis jällegi tunnustust.

1963. aastal valiti Jaan Saul rahvasaadikuks Tartu Linna Töörahva Saadikute
Nõukogusse, kus tema ülesandeks oli tegeleda teatri- ja kinotöö probleemidega.
Vanemuises kerkinud probleeme aga arutati 1964. aasta jaanipäeval peetud kogu
kollektiivi koosolekul, kus Jaan Saul koos teiste näitlejatega avaldasid
pahameelt peanäitejuhi Kaarel Irdi lavastamismeetodite kohta. Jaan Saul lahkus
Vanemuisest 1964. aastal ja läks Moskvasse Kõrgemate Kinorežissööride
Kursustele.

1964.–1965. aastal õppis Jaan Saul Moskvas filmirežiid. Sealsed õpingud pakkusid
talle uusi teadmisi lavastamise ja filmi alal, aga ka võitlusi õppejõududega
diplomifilmi stsenaariumi valiku pärast. 1964. aastal sündis Saulide perre poeg
Juhan, abikaasad suhtlesid enamasti vaid kirja teel.

1965. aasta kevadel töötas Jaan Saul koos Rein Olmaruga Moskvas, Armee
Keskteatris, Voldemar Panso assistendina lavastuse "Kihnu Jõnn" juures. Panso
äraolekul anti neile ka võimalus ise 10 proovi läbi viia. Kõhklus filmi ja
teatri vahel valdas Jaan Sauli meeli kuni 1965. aastani, mil asutati Eesti NSV
Riiklik Noorsooteater.

Voldemar Panso asutatud Noorsooteatrisse jõudes sai Jaan Saul juba esimestel
kuudel ülesande asendada reisil viibivat peanäitejuhti. Teater läks oma maja
puudumise tõttu ringreisile, kus esitati luulekava. Pärast ringreisi asusid Jaan
Saul ja Rein Olmaru üles soojendama lavakunstikateedri II lennu diplomilavastusi
ning tõid oma lavastusena välja A. Andrejevi „Otsustage meie üle, inimesed“.
Olude sunnil siirdus Rein Olmaru Moskvasse, mistõttu Jaan Saul pidi ise
osatäitjana üles astuma. Lavastusele andis lõpliku lihvi reisilt tagasi jõudnud
Voldemar Panso. Tööd oli Saulil ka teiste lavastuste ja kinoga, kuid ringreisil
olles haigestus Jaan Saul grippi ning südamereuma viis ta jaanuaris 1966 taas
haiglasse. Märtsis haiglast vabanenuna asus ta kohe lavastama Jevgeni Švartsi
„Lumekuningannat“. Enne esietendust sündis Saulide perre tütar Anneli. 10. mail
esietendunud „Lumekuningannaga“ polnud Saul päriselt rahul ning plaanis
järgmiseks teatrihooajaks muutusi, samal ajal olid tal Noorsooteatris käimas ka
„Hamleti" proovid. 17. mail 1966 andis ta lavastuses „Otsustage meie üle,
inimesed“ oma viimase etenduse.

Jaan Saulilt on säilinud üksikasjalikud päevikud ning kirjavahetus kodustega,
sõpradega, kursuse- ja klassikaaslastega, oma põhiautoriteedi Voldemar Pansoga
ja abikaasa Aimega, millest osa asub Teatri- ja Muusikamuuseumis, osa on
erakätes. 1972. aastal on ilmunud Leenu Siimiskeri põhjalik raamat Jaan Saulist,
milles pole raamatu ilmumisajast sõltuvalt kõiki Sauli isiksuse tahke
avalikustatud.

Jaan Saulil sündis abikaasa Aime Piirsaluga kaks last – arst Anneli Elme ja
filmiprodutsent Juhan Saul Gross.[viide?] Lapselapsi on neli, kellest kolm on
jõudnud täiskasvanuikka.[viide?]



https://et.wikipedia.org/wiki/Geograafilised_koordinaadid

Geograafilise laiuse ja pikkuse abil määratakse mistahes punkti asukohta maakera
pinnal või kaardil. Geograafiliste koordinaatide leidmiseks kasutatakse
paralleele ja meridiaane.

Geograafiline pikkus on nurk antud punkti ja kokkuleppelise nullmeridiaani
vahel. Nullmeridiaanist ida pool asuvatel punktidel on idapikkus,
algmeridiaanist lääne pool asuvatel aga läänepikkus. Geograafiline pikkus
kirjutatakse harilikult lühendatult: eesti keeles idapikkus – ip, läänepikkus –
lp, inglise keeles idapikkus – E, läänepikkus – W.

Geograafiline laius on nurk antud punkti ja ekvaatori vahel. Laiuskraadid
näitavad, kui kaugel põhjas (põhjalaius, lühend: pl või N) või lõunas
(lõunalaius, lühend: ll või S) ollakse.

Ekvaator on Maa pöörlemisteljega ristuv Maad poolitava tasapinna lõikumisel
ellipsoidiga tekkinud joon. Ta jagab Maakera kaheks võrdseks osaks:
lõunapoolkeraks ja põhjapoolkeraks. Ekvaatoriga paralleelsed ringjooned on
paralleelid ehk laiusjooned ja pooluseid läbivad ringjooned on meridiaanid ehk
pikkusjooned.

Paralleeliks on ekvatoriaaltasandiga paralleelne, ellipsoidiga lõikuv joon.
Paralleelid on väikeringid, välja arvatud ekvaator, mis on suurring ehk
ortodroom. Ekvaatori pikkus on üle 40 000 km. Maa ellipsoidaalse kuju tõttu on
paralleelide pikkus erinev.

Meridiaan on antud punkti ja Maa pöörlemistelge läbiva tasandi ning ellipsoidi
lõikejoon. Meridiaani, mis läbib Greenwichi observatooriumi, nimetatakse
algmeridiaaniks või nullmeridiaaniks (pikkus=0°). Erinevalt paralleelidest on
kõik meridiaanid suurringjooned ega ole omavahel paralleelsed, nad lõikuvad
põhja- ja lõunapoolusel.

Kraad on mittesüsteemne tasanurga mõõtühik, selle tähis on °, 1 ∘ = π / 180
{\displaystyle 1^{\circ }=\pi /180} radiaani. Täisring on 360°.

Kraad geograafilise koordinaadina on kesknurk ekvaatorist põhja või lõuna suunas
(laiuskraad) või kesknurk nullmeridiaanist ida või lääne suunas (pikkuskraad).

Astronoomilised koordinaadid määratakse astronoomiliste vaatlustega loodjoone
suhtes geoidi pinnal (tähistus: φ –laius ; λ – pikkus).

Geodeetilised koordinaadid määratakse geodeetiliste mõõtmistega
referentsellipsoidi normaali suhtes ja taandatakse referentsellipsoidi
parameetritest lähtudes selle pinnale (tähistus: B – laius; L – pikkus).



https://et.wikipedia.org/wiki/L%C3%A4%C3%A4ne-Viru_maakond

Lääne-Viru maakond asub Põhja-Eestis. Lääne-Virumaa piirneb idas Ida-Viru,
lõunas Jõgeva, ning läänes Järva ja Harju maakonnaga.

Lääne-Virumaa kõrgeim tipp on Emumägi (166 m), pikim jõgi Kunda jõgi (69 km) ja
suurim järv on Porkuni järv (41,5 ha). Rannajoone pikkus on 134 km. Maakonna
haldusalasse kuulub ka Eesti põhjapoolseim saar Vaindloo.

Esimesed märgid inimasustusest pärinevad Kunda Lammasmäelt, kus Kunda kultuuri
esindajad elasid 8700 aastat eKr.

Maastikuliselt jaotub Lääne-Virumaa territoorium Põhja-Eesti rannikumadaliku,
Viru lavamaa ja Pandivere kõrgustiku vahel.

Kuivakari – Laiakari – Liivasäär – Loodus – Saartneem – Sala saar – Tiirukari –
Uhtju saar – Ulksaar – Vaindloo saar – Väike Ulkkari – Älvi saar

Arvestuslikult seisuga 1. jaanuar 2009 oli Lääne-Viru maakonnas 67 151 elanikku.
Neist 46,25% oli mehed ning 53,75% naised. Sündimuse üldkordaja oli 10,25‰,
suremuse üldkordaja 12,57‰ ja loomulik iive −2,32‰. 85,24% elanikest olid
eestlased ja 10,38% venelased. Alaealisi (vanuses 0–14) oli 15,50%, tööealisi
(vanuses 15–64) 67,28% ja pensioniealisi (65 ja vanemad) 17,22%. Töötuse määr
oli 9,1%. Elanike tihedus oli 18,5 in/km². Rännet arvestav rahvaarv oli 1.
jaanuaril 2012 60 905.

Seoses maakondade taastamisega moodustati 1. jaanuaril 1990 Rakvere rajooni
territooriumil Rakvere maakond, mis sama aasta 26. märtsil nimetati ümber
Lääne-Viru maakonnaks. 2005. aasta lõpus, kui Tapa linn, Saksi vald ja Lehtse
vald liitusid Tapa vallaks, suurenes maakonna territoorium endise Lehtse valla
territooriumi võrra. Lääne-Viru maavanem on Marko Torm.



https://et.wikipedia.org/wiki/Itaalia_linnade_loend

Adria - Agrigento - Alassio - Albenga - Alberobello - Alghero - Alba -
Alessandria - Ancona - Andora - Andria - Aosta - Aprilia - Arco - Arezzo - Arona
- Ascoli Piceno - Assisi - Asti - Avigliana - Aquileia

Bacoli - Bassano del Grappa - Baveno - Belgioioso - Benevento - Bergamo - Bari -
Bologna - Bolzano - Borgosatollo - Brescia - Brindisi - Busto Arsizio - Bronte

Cagliari - Casale Monferrato‎‎ - Campli - Campopasso - Capua - Carrara - Caserta
- Casorezzo - Cassino - Castenedolo - Catania - Cavalese - Celano - Ceriale -
Cerveteri - Cesana - Chieri - Chiavari - Chieti - Chiusi - Como - Corniglia -
Correggio - Costona - Cremona - Crespi d' Adda - Cuggion - Cuneo

Ferrara - Fermo - Finale Ligure - Firenze - Fossacesia - Foggia - Foligno -
Forlì - Forte dei Marmi - Frosinone

L'Aquila - Larino - Laspezia - Latina - Lecce - Lecco - Lissone -Livorno - Lucca
- Lusia

Macerata - Manarola - Manoppello - Mantova - Mantua - Massa - Matera -
Mediolanum - Messina - Milano - Modena - Monza - Montagnana - Montefalco -
Monterosso al Mare

Padova - Palermo - Palmi - Parma - Pavia - Perugia - Pesaro - Pescara - Piacenza
- Pianella - Piazza Armerina - Pienza - Pietrasanta - Pisa - Pistoia - Pompei -
Ponte Buggianese - Portofino - Potenza - Prato

Salerno -Saluzzo - San Demetrio Corone - San Gimignano - Sanremo - San Vincenzo
- Sassari - Savona - Scanno - Sestri Levante - Seregno - Siena - Sirmione -
Sirolo - Spoleto - Susa - Sorrento - Siracusa - Stresa

Taormina - Taranto - Tarquinia - Tarvisio - Tempio Pausania - Teramo- Termoli -
Terni - Tivoli - Todi - Torino - Torre Annunziata - Torriglia - Tradante - Trent
- Trento - Treviso - Trieste

Varallo - Varese - Veneetsia - Ventimiglia - Vercelli - Verona - Vernazza -
Viareggio - Vicenza - Vigevano - Vimercate - Vipiteno - Viterbo



https://et.wikipedia.org/wiki/Troonide_m%C3%A4ng_(TV-sari)

Troonide mäng (inglise Game of Thrones) on Ameerika Ühendriikide telesari. Sarja
loojad on Ameerika produtsendid David Benioff ja D. B. Weiss. Telesari põhineb
George R. R. Martini romaanisarjal "Jää ja tule laul", sarja pealkiri pärineb
romaanisarja esimese raamatu pealkirjast "Troonide mäng". Sarja filmitakse
Belfasti stuudios, välivõtted filmitakse Horvaatias, Islandil, Maltal, Marokos,
Põhja-Iirimaal, Hispaanias, Šotimaal ja Ameerika Ühendriikides. Troonide mängu
esimene osa läks eetrisse 17. aprillil 2011 telekanalil HBO.

2011. aastal sai "Troonide mäng" 13 Primetime Emmy nominatsiooni, aga võitis
ainult ühe auhinna. Auhinna sai Peter Dinklage draamasarja parima
meeskõrvalosatäitja kategoorias. Sari on viie hooaja peale kokku võitnud 190
auhinda, nende seas 26 Emmyt.

Troonide mäng on maailma kallimaid telesarju – ühe episoodi tootmine maksab
keskmiselt 6 miljonit dollarit. Sarja kalleim episood, milleks oli teise hooaja
üheksas, "The Battle of Blackwater", maksis koguni 8 miljonit dollarit. Troonide
mängu üht hooaega filmitakse terve aasta, näiteks viienda hooaja filmimine viies
riigis vältas 240 päeva. Võttemeeskonda kuulus üle tuhande inimese, 166
osatäitja ja 5000 ekstra. Sarja kuues hooaeg on filmitud Põhja-Iirimaal,
Hispaanis, Horvaatias ja Islandil. Sari on oluliselt tõstnud Põhja-Iirimaa
külastatavust, tuues piirkonnale sisse hinnanguliselt 100 miljonit dollarit.

Sarja jaoks loodud dothraki keel põhineb osaliselt eesti keelel, teisteks
keelteks olid vene, türgi, inuktituti ja suahiili keeled.

Sarja teise hooaja avaosa esilinastus HBO kanalil 1. aprillil 2012. Eestis on
telesarja näidanud televisioonikanalid ETV2 ja Fox Eesti. Sarja 4. hooaeg jõudis
vaatajateni kanalil Fox 7. aprillil 2014. Sarja 6. hooaeg jõudis teleekraanidele
24. aprillil 2016, Eestis esilinastus hooaja avaosa 25. aprillil kanalil Fox.



https://et.wikipedia.org/wiki/Kihnu

Kihnu on saar Liivi lahes. Kihnu kuulub Pärnu maakonda ja moodustab ümbritsevate
laidudega Kihnu valla. Saarel on neli küla. 1994. aastal oli elanikke 570.

Kihnu on võimalik sõita lennukiga (Pärnust), laevaga (Pärnust) ja praamiga
(Munalaiust Tõstamaa lähedal), talvel üle jäätee (samuti Munalaiust).

Saare pindala on 16,38 km², koos ümbritsevate laidudega 16,65 km². Kõrgeim punkt
asub vaid 8 meetrit üle merepinna. Mandrist eraldab Kihnut umbes 12 kilomeetri
laiune Kihnu väin. Liivase ja kivise pinnaga saarel on nõmme- ja palumännikuid,
palu-salumetsa, puis-, aru- ja rannaniite ning rannikul liivikuid.

Kihnu rannajoon ja tema lähedased laiud muutusid 2005. aasta jaanuaritormi
tagajärjel palju. Niisugune torm tabas saart viimati üle 75 aasta tagasi.

Saart on esimest korda mainitud aastal 1386 (Kyne), asustuse kohta on teateid
aastast 1518.

Halduslikult kuulus Kihnu keskajal Saare-Lääne piiskopkonna Vana-Pärnu
kihelkonna Audru ametkonda. Liivi sõjas käis Kihnu käest kätte: aastatel
1562–1565 kuulus Taanile, 1565–1575 ja 1582–1600 Rzeczpospolitale, 1575–1582
Moskva tsaaririigile. Aastatel 1600–1710 oli saar nagu kogu Eestigi Rootsi
Kuningriigi koosseisus, olles 1627–1680 algul von Thurni ja seejärel de la
Gardie eravaldus. 1710. aastal läks Kihnu Moskva tsaaririigi koosseisu.

1624. aastal on esmakordselt mainitud Kihnu Püha Nikolai kabelit. 1642. aastal
ehitas Pärnu krahvinna Magdaleena Thurn zu Walsasina Kihnu Püha Nikolai kiriku.
Kihnu algne kirik oli puust õlgkatusega ehitis, kus aeg-ajalt Audru kiriku
koguduse õpetaja käis jumalateenistust pidamas.

Venemaa Keisririigi Liivimaa kubermangus kuulus Kihnu Kihnu kroonumõisa. 1784.
aastal ehitati Kihnusse uus kivist kirik. Usuvahetusliikumise ajal aastatel
1846–1847 läks suur enamus Kihnu rahvast üle õigeusku ja luteri kirik võeti
kasutusele vastloodud õigeusukoguduse kirikuna. 1848. aasta märtsis asutati Riia
piiskopi Filareti poolt Kihnu õigeusu kihelkond.

Kihnu saare lõunatipul Pitkänä neemel asub 1865. aastal malmosadest monteeritud
Kihnu tuletorn.

Alates 1921. aastast kasutati saart väljasaatmise kohana, teiste hulgas viibis
seal Ned de Baggo. Suvistepühade puhul 1934 korraldas üks Pärnu noorteselts
ekskursiooni Kihnule väljasaadetute eluga tuvumiseks koos rahvapeo ja näidendi
ettekandmisega. 22. augustil 1934 valiti Tartu Vanemuise aias suveprintsiks
Kihnu saarele saadetud Karl Jänes, kellel selleks puhuks võimaldati ajutiselt
Tartusse naasta.

Kihnu kultuuriruum kuulub UNESCO suulise pärandi meistriteoste nimekirja. Kihnu
kultuuri silmapaistvamad näited on rahvarõivad, ülalistmine ning paljud
traditsioonilised käsitööoskused.

31. augustil 2006. aastal avati Kihnus läbi aegade esimene lasteaed, milles käis
sel ajal 17 mudilast. Lasteaia ruumid rajati koolimaja suurde saali, sest
kehalise kasvatuse tunde peetakse rahvamajas.



https://et.wikipedia.org/wiki/Keemiliste_elementide_perioodilisuss%C3%BCsteem

Keemiliste elementide perioodilisussüsteem on süsteem, mille moodustavad kindla
seaduspära järgi muutuvate omaduste alusel reastatud keemilised elemendid, mis
on jagatud rühmadesse ja perioodidesse.

Kuigi keemilisi elemente oli püütud ka enne Mendelejevit järjestada, peetakse
tänapäeval kasutatava perioodilisussüsteemi loojaks vene keemikut Dmitri
Mendelejevit, kes järjestas 1869. aastal tollal teada olnud keemilised elemendid
vastavalt nende aatommassile ja keemilistele omadustele. Tänapäeva
perioodilisustabelis on Mendelejevi süsteemi veidi muudetud; elemendid
järjestatakse vastavalt aatomnumbrile, mis väljendab aatomituuma elektrilaengut
ehk prootonite arvu tuumas.

Süsteemi kujutamiseks on palju viise. Enamasti kujutatakse seda tabelina, mille
veerud moodustavad 18 rühma ja read seitse perioodi. Rühmad on tihti jagatud ka
kaheksaks pea- ja kaheksaks kõrvalalarühmaks ehk A- ja B-rühmadeks, mida
tähistatakse rooma numbritega I–VIII.

Iga keemilise elemendi lahtris on tavaliselt vähemalt elemendi tähis,
aatomnumber ja aatommass, aga sinna võidakse märkida ka nimetus,
elektronegatiivsus, väliselektronkihi konfiguratsioon jms.

Süsteemi kuulub 118 elementi, mille olemasolu on tõestatud. Neist 98 on leitud
loodusest, ülejäänud on saadud tehislikult. Elemendid 93 kuni 98, mida leidub
looduses väga vähesel määral, avastati esmalt laboratoorsel teel ja alles siis
looduslikul kujul. Esimesed 80 elementi on stabiilsed, sealt edasi
radioaktiivsed.

Elementide järjekorra tabelis määrab aatomnumber. Elemendi kuuluvuse perioodi
määrab elektronkihtide arv ja kuuluvuse rühma elektronide arv väliselektronkihis
(õieti valentselektronide arv).

Keemiliste omaduste alusel rühmitatakse elemente metallideks, poolmetallideks,
mittemetallideks, leelismetallideks, leelismuldmetallideks, halogeenideks,
väärisgaasideks, lantanoidideks, aktinoidideks.

Elektronkonfiguratsiooni alusel jagatakse tabel s- p-, d- ja f-plokiks vastavalt
sellele, millisel orbitaalil paikneb suurima energiaga elektron.

Tabeli veerud moodustavad 18 rühma. Rahvusvaheline Puhta Keemia ja
Rakenduskeemia Liit soovitab rühmade tähistamiseks kasutada numeratsiooni 1 kuni
18. Varem on olnud rohkem levinud tähistamine rooma numbritega I kuni VIII ning
jagamine pea- ja kõrvalalarühmadeks.

Samasse rühma kuuluvatel elementidel on ühesugune elektronkonfiguratsioon ja
seega ka sarnased keemilised omadused.

Kõik esimese rühma elemendid peale vesiniku on leelismetallid. Nad on kõige
aktiivsemad (kõige elektropositiivsemad) metallid. Nende väliselektronkihil on
üks elektron; kuuluvad s-plokki. Nende oksüdatsiooniaste ühendites on I.
Frantsium on neist ainuke, millel puuduvad stabiilsed isotoobid.

Teise rühma elemente alates kaltsiumist nimetatakse leelismuldmetallideks; need
kuuluvad s-plokki; väliskihil on kaks elektroni, oksüdatsiooniaste ühendites on
II.

Kolmandasse rühma kuuluvad ka tabeli alla paigutatud lantanoidid ja aktinoidid.
Kõiki peale aktinoidide nimetatakse haruldasteks muldmetallideks.

Neljanda rühma elemendid kuuluvad d-plokki, väliskihil on kaks elektroni,
tavalisim oksüdatsiooniaste ühendites on IV.

Seitsmenda rühma elemendid kuuluvad d-plokki; väliselektronkihtide
konfiguratsioon on d5s2.

Elemendid kuuluvad d-plokki, väliselektronkihtide konfiguratsioon on d10s2,
oksüdatsiooniaste ühendites on peamiselt II.

Elemendid kuuluvad p-plokki, väliselektronkihtide konfiguratsioon on s2p1,
oksüdatsiooniaste ühendites on peamiselt III.

17. rühma kuuluvad elemendid on aktiivseimad mittemetallid. Need kuuluvad
p-plokki, väliselektronkihtide konfiguratsioon on s2p5.

18. rühma moodustavad kõige vähem aktiivsed elemendid, väliselektronkihtide
konfiguratsioon on s2p6.

Elemendid on rühmitatud plokkideks vastavalt sellele, millisel orbitaalil
paikneb suurima energiaga elektron. Igal järgmisel elemendil tabelis on aatomi
elektronkattes üks elektron rohkem kui eelmisel. See paikneb madalaima võimaliku
energiaga orbitaalil. See, kas see nn viimane elektron on s-, p-, d- või
f-orbitaalil, määrab elemendi kuuluvuse kas s-, p-, d- või f-plokki.

Samasse rühma kuuluvate elementide aatomis on väliskiht ühesuguse
elektronkonfiguratsiooniga (elektronanaloogia). Lühikestes perioodides suureneb
valentselektronide arv ühest kaheksani; paremale liikudes metallilised omadused
vähenevad.

Samasse perioodi kuuluvatel elementidel on aatomis võrdne arv elektronkihte.
Vasakult paremale tuumalaeng kasvab ja elektronid paiknevad tuumale lähemal,
seega aatomi raadius väheneb, samas suunas vähenevad metallilised omadused. Et
metalli aatomid loovutavad iooni moodustumisel elektrone, väheneb raadius, seega
iooni raadius perioodis paremale liikudes suureneb.

Elektronegatiivsus tavaliselt paremale liikudes suureneb, alla liikudes väheneb.

Perioodiliselt muutub ka lihtainete tihedus ja sulamistemperatuur. Tihedus on
kõige suurem keskmiste (8.–10.) rühmade elementide lihtainetel ning see kasvab
ülalt alla liikudes. Lihtainete sulamistemperatuuri tipp on üldjuhul 6. rühmas.

Ka keemiliste ühendite omadused muutuvad perioodiliselt. Perioodi alguses
paiknevate elementide oksiidid on aluselised, keskel amfoteersed ja lõpus
happelised.

Perioodi algusse kuuluvad elemendid moodustavad aluseid ja lõppu kuuluvad
happeid.

Samasse rühma kuuluvatel elementidel on samasugune oksiidi ja hüdriidi
tüüpvalem:

Perioodilisussüsteemi haldab Rahvusvaheline Puhta Keemia ja Rakenduskeemia Liit
IUPAC (International Union of Pure and Applied Chemistry), kes teeb vajadusel
tabelisse täiendusi ja parandusi, kinnitab elementide nimetused ja sümbolid ning
kooskõlastab rahvusvahelist keemianomenklatuuri.

Rahvusvahelise keemianomenklatuuri järgi on elementide rühmadele antud järgmised
nimetused:

Ürg- või algainetest kui aine koostisosadest rääkisid juba presokraatikud.
Thales Mileetosest pidas kõige algeks vett, Anaximenes õhku, Herakleitos
omakorda tuld, millest tekkis nii vesi kui ka maa. Empedokles väitis, et kogu
olev koosneb neljast "juurest" (mida hiljem hakati nimetama elementideks):
veest, maast, õhust ja tulest. Need ei teki ega kao, kuid omavahel segunedes
moodustavad kõik muu.

Aristoteles arendas nelja elemendi süsteemi edasi ning lisas sinna eetri. See
süsteem kujundas inimeste maailmapilti mitmesaja aasta jooksul.

Keskajal kasvas elementide arv seitsmeni, kui alkeemikud lisasid lahustuvuse
elemendina soola, metallilisuse elemendina elavhõbeda ja põlevuse elemendina
väävli.

Aastal 1661 võttis iiri keemik Robert Boyle oma teoses "The Sceptical Chymist"
kasutusele keemilise elemendi mõiste, pidades silmas aineid, mida polnud
võimalik lihtsamateks aineteks lahutada. Teda võib pidada keemia kui teaduse
rajajaks.

Aastal 1789 koostas Antoine Lavoisier tabeli, kuhu paigutas 33 elementi, kuid ka
muu hulgas mõned oksiidid ja soolad, samuti valguse ja soojuse.

Pärast seda, kui John Dalton oli 1808. aastal võtnud kasutusele aatommassi
mõiste, tehti ka esimesed katsed elemente selle alusel süstematiseerida. Aastal
1828 koostas rootsi keemik Jöns Jakob Berzelius elementide aatommasside tabeli,
kus jagas elemendid metallideks ja mittemetallideks. Tema võttis kasutusele ka
tänapäeval tuntud keemilised sümbolid. Aasta hiljem jagas saksa keemik Johann
Wolfgang Döbereiner elemendid omaduste põhjal triaadideks. Näiteks moodustasid
triaadi kaltsium, strontsium ja baarium; kloor, broom ja jood; liitium, naatrium
ja kaalium; räni, seleen ja telluur). Leopold Gmelin kaasas süsteemi ka
liitained, järjestades need suurima aatommassiga koostisosa järgi.

Prantsuse geoloog Alexandre-Emile Béguyer de Chancourtois reastas aastal 1862
elemendid ja mõned liitained spiraalselt ümber silindri ja märkas sarnasust
kohakuti olevate elementide omaduste vahel.

1860. aastatel oli avastatud üle 60 elemendi ning tundus, et keemilisi ühendeid
on lugematu arv. Aastal 1864 järjestas inglise keemik John Alexander Reina
Newlands elemendid nende aatommassi järgi ning avastas keemiliste omaduste
sarnasuse esimese ja üheksanda, teise ja kümnenda jne elemendi vahel. Ta
sõnastas 1865. aastal selle põhjal nn oktavite seaduse, mille ebatäiuslikkuse
põhjuseks ta ise pidas asjaolu, et osa elemente oli avastamata. Tema avastust ei
võetud tõsiselt enne, kui Mendelejev avastas samasuguse seaduspärasuse. Aastal
1864 jagas Lothar Meyer 28 elementi valentsi alusel kuueks rühmaks ning vaid
mõni kuu pärast Mendelejevi tabeli avaldamist esitas ta praktiliselt samasuguse
tabeli.

Aastal 1869 paigutas vene keemik Dmitri Mendelejev keemilised elemendid
tabelisse vastavalt nende aatommassile ja keemilistele omadustele. Ta jättis
tabelisse tühjad kohad ning ennustas õigesti, et varem või hiljem avastatakse
elemendid, millega need lüngad täita. Juba 1875. aastal avastati üks tema
ennustatud elementidest – gallium. Peagi avastati ka skandium ja germaanium.

William Ramsay lisas tabelisse väärisgaasid, mille jaoks Mendelejev ei olnud
kohta ette näinud.

Viimase suurema muudatuse tegi tabelis rootsi päritolu USA keemik Glenn Theodore
Seaborg, kes lisas 1940. aastal aktinoidid.

Detsembris 2010 teatas IUPAC, et vähemalt kahe stabiilse isotoobiga elementide
aatommassi esitusviisi tabelis muudetakse ning senise eri isotoopide
aatommasside kaalutud keskmise asemel esitatakse aatommass edaspidi vahemikuna
(näiteks süsiniku puhul [12,0096; 12,0116]). Muudatus puudutab kümmet elementi:
vesinikku, liitiumi, boori, süsinikku, lämmastikku, hapnikku, räni, väävlit,
kloori ja talliumit.



https://et.wikipedia.org/wiki/Esimene_maailmas%C3%B5da

Esimene maailmasõda (algselt Maailmasõda või ka Suur Sõda) oli esimene suurt osa
maailma maadest kaasanud sõda, mis kestis 28. juulist 1914 kuni 11. novembrini
1918. Sõdivad riigid jagunesid Antandiks ja Keskriikideks.

Kokku mobiliseeriti sõjategevuseks 60 miljonit eurooplast ja 10 miljonit inimest
teistes maades – üheski varasemas konfliktis ei olnud osalenud nii palju
sõdureid. Sõja lõppedes oli sellest saanud ohvrite arvult suurimaid konflikte
ajaloos, millest ees seisid vaid Taipingi ülestõus ja Kolme riigi ajastu Hiinas
ning Mongolite riigi vallutusretked. Rohkem ohvreid on hiljem olnud veel teises
maailmasõjas.

Euroopa riikide piirid muutusid sõjategevuse tagajärjel drastiliselt: purunes
neli impeeriumi (Saksamaa, Austria-Ungari, Osmanite riik ja Venemaa). Nendes
riikides valitsenud dünastiad (vastavalt Hohenzollernid, Habsburgid, Osmanid ja
Romanovid) kaotasid võimu sõja jooksul või vahetult pärast seda. Lagunenud
impeeriumite alal tekkis arvukalt väiksemaid riike. Pariisi rahukonverentsi
järel moodustati maailmarahu tagamiseks Rahvasteliit. Rahulepingutega vähendati
kaotanud riikide territooriumi ning pandi neile majanduslikke, poliitilisi ja
sõjalisi kohustusi, mis viis hiljem teise maailmasõja puhkemiseni.

Esimene maailmasõda sai tuntuks kaevikusõjana, seda eelkõige Läänerindel. Üle 9
miljoni inimese langes lahingutes ja kaotused tsiviilelanikkonnas ulatusid 7
miljoni inimeseni. Esimeses ilmasõjas kasutati esimest korda keemiarelvi, toimus
esimene massiivne pommitamine lennukitelt ning toimusid 20. sajandi esimesed
tsiviilisikute massimõrvad.

Eestlasi osales sõjas ligi sada tuhat. Kuna maailmasõjale järgnenud Eesti
Vabadussõda on olnud kohalikus ajalookäsitluses oluliselt enam tähtsustatud,
siis pole Venemaa Keisririigi eest sõdinud eestlaste tegevust väga uuritud.
Samas lõi just maailmasõja tõttu toimunud Vene impeeriumi lagunemine Eestile
võimaluse iseseisvuda.

Esimene maailmasõda on saanud oma nimetuse suure sõjatandri (üle 4 miljoni km2)
ja sõdivate riikide rohkuse tõttu (sõja lõpuks osales 38 riiki, kus elas 75%
tolleaegsest maailma rahvastikust). Esimese maailmasõja põhjusteks olid
suurriikide vastuolud: võitlus turgude, tooraineallikate, kapitali ekspordi
võimaluste, mõjupiirkondade ja asumaade pärast. Tol ajal oli maailm jaotatud
Suurbritannia ja Prantsusmaa kasuks. Tormiliselt arenenud Saksamaa oli 1879.
aastal sõlminud sõjalise liidu Austria-Ungariga. 1882. aastal ühines Itaalia
sellega ja nii tekkis Kolmikliit. Vastukaaluks Kolmikliidule oli Prantsusmaa
1891–1893 sõlminud liidu Venemaaga, 1904. aastal Suurbritannia ning 1900. ja
1902. aastal salalepingu Itaaliaga; Suurbritannia oli lisaks sõlminud liidu
Jaapaniga (1902) ja Inglise-Vene vastuolusid kolooniate pärast Aasias
reguleeriva lepingu Venemaaga (1907). Need lepingud olid kujundanud
Kolmikliidule vastandliku Antandi.

Esimese maailmasõja puhkemist soodustasid Saksa-Prantsuse vastuolude suurenemine
Maroko pärast, Venemaa ja Austria-Ungari vastuolude suurenemine seoses sellega,
et viimane annekteeris Bosnia ja Hertsegoviina (1908), ja põhjuseks olid ka
Balkani sõjad. Saksamaa eesmärk oli kaotada Suurbritannia ülekaal merel, võtta
endale Prantsusmaa, Belgia ja Hollandi asumaad ning vallutada Baltimaad, Poola
ja Ukraina. Austria-Ungari tahtis endale Serbiat ja Tšernogooriat. Türgi tahtis
endale Taga-Kaukaasiat. Suurbritannia tahtis lüüa Saksamaad ja vallutada Türgilt
Mesopotaamia. Prantsusmaa tahtis tagasi saada Alsace-Lorraine'i ja vallutada
Saarimaa. Venemaa tahtis omada Galiitsiat ja kontrollida Musta mere väinasid
ning suurendada oma võimu Balkanil, kust ta soovis minema ajada Austria-Ungarit.
Jaapanil oli plaan vallutada mõned Saksa asumaad ja osa Hiina alasid.

28. juunil 1914 tappis Serbia salaorganisatsiooni liige Gavrilo Princip
Sarajevos Austria troonipärija Franz Ferdinandi. Austria pealinnas nõuti kohe
sõja alustamist Serbia vastu. Et Serbia selja taga seisis Venemaa, siis oli
Viinil vaja ka Saksamaa toetust. Berliinis oldi suureks sõjaks valmis ning
Austriale anti teada: "Mitte viivitada väljaastumisega." Ka sel perioodil
(16.–23. juulil) Peterburis visiidil olnud Prantsusmaa president teatas, et
prantslased täidavad oma liitlaskohustusi. Inglismaa diplomaatia jättis esialgu
mulje, et saareriik jääb suurest sõjast Euroopas kõrvale. Selline positsioon
julgustas veelgi aktiivsemalt tegutsema Saksamaad.

23. juulil, 25 ööpäeva pärast atentaati, esitas Austria-Ungari Serbiale
48-tunnilise tähtajaga noodi, mille punktides nõuti muuhulgas Austria-Ungari
vastase propaganda ja õõnestustegevuse lõpetamist ning Austria-Ungari
ametiisikute lubamist atentaadi asjaolude uurimisele Serbia pinnal. Inglismaa ja
Prantsusmaa diplomaadid soovitasid noodi tingimustega nõustuda, kuid Venemaa oli
kategooriliselt selle vastu, lubades Serbiat sõjalise konflikti korral aidata.
Nii järsk seisukoht suutis muuta serblaste seisukohti ning 25. juulil noodile
saadetud vastuses esitas Serbia mitmetele punktidele omapoolseid tingimusi ja
lükkas neist kõige tähtsama (ametisikute lubamine Serbia territooriumile)
tagasi. Järgneval kahel päeval mobiliseeris Serbia oma 16 mitte eriti tugevat,
kuid kõrge moraaliga diviisi ning Venemaa mobiliseeris riigi läänepoolsetes
sõjaväeringkondades nooremad reservväelased.

28. juulil kuulutas Austria-Ungari Serbiale sõja ning sellel päeval algas
ametlikult I maailmasõda. 30. juulil kuulutas Venemaa välja üldmobilisatsiooni,
sama tegi 31. juulil Austria-Ungari. 31. juulil saatis Saksamaa Venemaale ja
Prantsusmaale 18-tunnilise tähtajaga ultimaatumi, milles teavitati Venemaad
Saksamaa mobiliseerumisest, kui too ei lõpeta Saksamaa ja Austria-Ungari vastast
sõjategevuse ettevalmistamist. Prantsusmaad aga hoiatati sõjaga, kui too ei jää
Saksa-Vene konfliktis neutraalseks. 1. augustil kuulutasid Prantsusmaa ja
Saksamaa tunniajalise vahega välja üldmobilisatsiooni ning Saksamaa andis
Venemaale üle noodi sõjakuulutusega.

Saksamaal ettevalmistatud sõjaplaani alusel pidi peamine löök Prantsusmaale
antama läbi Belgia, mistõttu esitati 2. augusti õhtul erapooletule Belgiale
12-tunnilise tähtajaga ultimaatum, milles süüdistati Prantsusmaad kavatsuses
tungida Belgia territooriumile ning nõuti endale luba Belgiasse väed sisse viia.
3. augustil kuulutas Saksamaa Prantsusmaale sõja. Pärast ultimaatumile keelduva
vastuse saamist ületasid Saksa väed 4. augustil Belgia piiri. Kuna 1839. aasta
lepingu järgi pidi Suurbritannia sekkuma, kui rikutakse Belgia neutraliteeti,
siis esitasid nad samal päeval Saksamaale ultimaatumi vägede väljaviimiseks
Belgia territooriumilt. Kuna Saksamaa ei kavatsenudki sellele vastata, siis olid
riigid alates 5. augusti keskööst ametlikult sõjas. Samal päeval kuulutas
Austria-Ungari Venemaale sõja ning 12. augustil kuulutasid Suurbritannia ja
Prantsusmaa Austria-Ungarile sõja. Kuigi mitme riigi juhid polnud asjaolude
sellise käiguga rahul, võeti need sõjakuulutused inimeste poolt Euroopa
pealinnades vastu juubeldustega.

Saksamaa saatis läänerindele 7 armeed (1,6 miljonit meest) ning püüdis purustada
5 Prantsuse armeed (1,3 miljonit meest, ülemjuhataja Joseph Joffre), Briti
ekspeditsiooniväed (87 000 meest, ülemjuhataja John French) ja Belgia väge (175
000 meest, ülemjuhataja kuningas Albert I).

Kuigi Saksa armee peaeesmärgiks oli Pariis, siis takistasid vägede
edasiliikumist Belgia kindlused, tol ajal Euroopa moodsaimad Liège ja Namur, mis
takistasid Maasi jõe ületamist. Väike, kuid tänu kolooniatele rikas Belgia
Kuningriik investeeris märkimisväärsel hulgal raha oma neutraliteedi
kaitsmiseks. Mõlemad kindlused koosnesid 40 km ümbermõõduga kaitserajatistest ja
sõltumatutest fortidest, mis pidid vastu panema 210 mm suurtükkide mürskudele.
Kaitserajatised olid osaliselt maa-alused ning ümbritsetud ligi 10 meetri
sügavuste kraavidega. Kindluste garnisonide suurus oli ligi 40 000 meest.
Tugevatele fortidele vaatamata suutsid sakslased need kindlused mõne päevaga
vallutada tänu 420 mm Kruppi ja 305 mm Škoda hiidhaubitsatele, mis pommitasid
raudbetoonist forte kuni 900 kg mürskudega. Liège langes 15. augustil ja Namur
24. augustil.

14. augustil alustasid prantslaste 6 korpust (Dubail' 1. armee ja de Castelnau'
2. armee) pealetungi Lotringis. Nelja päevaga liiguti edasi kuni 40 km ulatuses.
20. augustil asusid 8 sakslaste korpust (6. ja 7. armee) vastupealetungile.
Kolme päevaga paisati prantslased tagasi positsioonidele, kust nad rünnakut olid
alustanud. Põhja pool asuvad prantslaste 3. ja 4. armee üritasid anda
sakslastele lööki läbi Ardennide metsade, kuid löödi rohkete kaotustega tagasi.

Septembriks oli Saksa sõjavägi saavutanud suurt edu ja lähenes Pariisile,
Prantsuse valitsus pidi sealt evakueeruma. Viimasel hetkel õnnestus Prantsusmaal
sakslased tagasi lüüa. Marne'i lahing (5.–6. septembril 1914), kus Prantsuse ja
Briti väed andsid Joseph Joffre juhtimisel löögi Saksa vägedele, nurjas Saksa
sõjaplaani ning mõjutas oluliselt sõja edasist käiku. Pärast
ümberhaaramiskatseid tekkis kogu läänerindel positsioonisõda, mille rinde pikkus
oli 720 km.

Venemaa sõjaplaan Idarindel oli järgmine: anda kõigepealt löök Austria-Ungarile
ning vallutada Budapest ja Viin. Selleks koondati umbes 67% olemasolevast väest
Galiitsia piirile. Prantsusmaa, kes oli sattunud kriitilisse olukorda nõudis, et
Venemaa alustaks pealetungi Ida-Preisimaal, mida jäeti kaitsma vaid Saksa
keiserliku armee üks armee kaheksast. 8. armee koosnes neljast korpusest ja
ühest ratsaväediviisist ning seda juhatas Max von Prittwitz und Gaffron, kes
vahetati pärast esimesi kokkupõrkeid välja Paul von Hindenburgi vastu. 8. armeel
tuli vastu seista ülekaalukamale Vene 1. ja 2. armeele, mis koosnesid kokku
üheksast korpusest ja seitsmest ratsaväediviisist. 1. armeed juhatas kindral
Aleksandr Samsonov ja 2. armeed kindral Paul Georg von Rennenkampff.

15. augustil ületasid Venemaa 1. armee ja 20. augustil 2. armee Ida-Preisimaa
piiri. Armeesid lahutas 80 km laiune Masuuria järvistu, mis võimalas sakslastel
anda löök mõlemale Vene armeele eraldi. Järgnenud Tannenbergi lahingus (23.–30.
augustil) piirasid Saksa väed ümber Vene 2. armee ja purustasid selle. Selliseid
"katlaid" või "kotte", mis moodustusid sageli Teise maailmasõja ajal, esines
Esimese maailmasõja ajal üsna harva. Lahingu käigus kaotasid venelased ligikaudu
92 000 meest vangilangenuna ja ligikaudu 50 000 tapetuna. Tannenbergi lahingul
oli suur tähtsus, sest sellega päästeti Ida-Preisimaa ja peatati ülekaalukate
Vene vägede pealetung Sileesia tööstuspiirkonna ja Berliini suunas. Arvulisse
vähemusse jäänud Vene 1. armee sunniti Masuuria järvede lahingute käigus
Ida-Peisimaalt lahkuma.

1. septembril nimetati Peterburg ümber Petrogradiks. Samal ajal sundisid 4 Vene
armeed (0,7 miljonit meest) Austria-Ungari väe (u 0,85 miljonit meest)
Galiitsias taanduma. Samad armeed vallutasid 3. septembril Lvovi ja piirasid
ümber Przemysli kindluse. Pärast lahinguid Visla keskjooksul tekkis ka Idarindel
positsioonsõda, mis nõudis miljoniliste armeede olemasolu.

Austria-Ungari (260 000 meest) alustas pealetungi Serbias 12. augustil, kuid
Serbia diviisid (247 000 meest) lõid vaenlased 24. augustiks oma piiridest välja
ja vallutasid seejärel omakorda Ida-Bosnia. 6. novembril alustasid
Austria-Ungari väed vastupealetungi, surudes serblased rasketes lahingutes
omakorda taganema ja vallutasid 2. detsembril Serbia pealinna Belgradi. 3.
detsembril alguse saanud vastupealetungis ajasid serblased Austria-Ungari väed
kaheteistkümne päevaga oma riigi territooriumilt välja. Serbia vastu sooritatud
karistusaktsioon ei toonud 1914. aastal Austria-Ungarile mingit edu ning nende
väed kaotasid surnutena üle 40 000 mehe.

Kui Osmanite riik astus sõtta Keskriikide poolel tekitas see Kaukaasia, Egiptuse
ja Mesopotaamia rinde. 23. augustil kuulutas Saksamaale sõja Jaapan ja vallutas
Vaikse ookeani saartel olevad Saksa kolooniad. 7. novembril vallutas Jaapan
Hiinas Qingdao kindluse, mis kuulus Saksamaale.

1915. aastal püüdsid Antandi riikide väed läbi murda läänerinnet, mis aga ei
läinud neil korda. Sakslased piirdusid läänerindel peamiselt kaitsega. 22.
aprillil kasutasid sakslased Teises Ypres'i lahingus kloori sisaldavat
mürkgaasi, mis põhjustab lämbumissurma kopsudesse koguneva vedeliku tõttu.
Kloori pihustati survepaakidest allatuult ning tunni ajaga jäeti selle tõttu
maha üle 7 km pikkune rindelõik. Gaasimürgituse sai 15 000 sõdurit, nendest 5000
suri. Siiski suutsid liitlased end kiiresti koguda ja sakslased ei olnud valmis
olukorda ära kasutama. Sõja ajal kasutati ka hiljem gaasirünnakutes fosgeeni ja
sinepigaasi, kuid tuulesuunast sõltumise ning tõhusate gaasimaskide kasutamise
tõttu ei andnud kunagi need rünnakud otsustavat tulemust.

Saksa (kindralstaabi ülem Erich von Falkenhayn) püüdis sõja saatust otsustada
idarindel, kuhu koondati 54% Keskriikide jõududest. Saksa eesmärk oli sundida
Venemaa sõjast välja astuma. Veebruaris andis Saksa vägi Augustowi metsades
löögi Vene 10. armeele aga seda ümber piirata ei õnnestunud. Vene vägi vallutas
Karpaatides 22. märtsil Przemysli. 2. mail alanud läbimurdega Gorlice lahingus
(Vene rinne murti 35 km ulatuses läbi) ning sellele järgnenud pealetungiga
sundis Saksa-Austria vägi Vene väe Galiitsiast lahkuma.

Keskriigid vallutasid pärast Gorlice'i operatsiooni kogu Poola, Leedu ja Kuramaa
alad. Oktoobris tasakaalustus Idarinne
Riia–Daugavpilsi–Baranovitši–Dubno–Ternopoli joonel.

Vene sõjaväge ei suudetud purustada, Türgi rindel oli see koguni edukas: Türgi
sõjavägi tõrjuti Kaukaasiast välja. Liitlaste alustatud Dardanellide operatsioon
Gallipoli poolsaarel (veebruar 1915 – jaanuar 1916) Türgi vastu lõppes edutult.
Sõjalises mõttes lõppes läbiviidud operatsioon läbikukkumisega, liitlased
kaotasid lahingutes umbes 265 000 ja türklased umbes 300 000 sõdurit. Samas olid
türklased sunnitud Dardanellide piirkonda koondama 36 diviisi, mida muidu oleks
kasutatud Mesopotaamias, Egiptuses või Kaukaasias.

Mesopotaamia piirkonnas tungis Briti ekspeditsioonivägi Bagdadi juurde, kuid sai
22. novembri lahingus lüüa. Türgil ei õnnestunud hõivata Suessi kanalit.

Kui Itaalia kuningriigi (1 miljon meest, kindralstaabi ülem Luigi Cadorna)
kuulutas Austria-Ungarile 23. mail 1915 sõja, tekkis rinne Alpides ja Isonzo
jõel. 14. oktoobril astus sõtta Bulgaaria, ta oli Keskriikide poolel. Saksamaa,
Austria-Ungari ja Bulgaaria koondasid Serbia vastu rindele 650 000 meest ning
vallutasid sügisel kogu Serbia. Serbia taanduvad väed (ligi 140 000) ületasid
Albaania ja Montenegro piiri ning transporditi itaallaste abil Kerkyra saarele.
Püüdes Serbiat aidata, moodustasid Antandi riigid 5. oktoobril Salonikis suure
liitlasvägede baasi ja ületasid oktoobris Serbia lõunapiiri. Nende tee
tõkestasid aga Bulgaaria väed ja liitlaste kaks diviisi pöördusid tagasi
Salonikisse. Kuigi liitlased tõid Salonikisse vägesid juurde (kokku oli 512 km2
suurusel alal inglastel 5 ja prantslastel 3 diviisi) ei andnud see neile mingeid
strateegilisi eeliseid. See ei aidanud vägesid lääne- ega ka idarindel, sest
bulgaarlased ja sakslased hoidsid piiril väga väikseid jõudusid.
Lahingutegevusest oluliselt suuremat kahju tekitas selles piirkonnas tavaline
malaaria, mille tõttu kaotasid liitlased üheksa korda rohkem sõdureid.

Aafrikas ründasid Antandi väed Saksamaa asumaid (vallutati Saksa võimu all olev
Edela-Aafrika). Merel põrkusid Saksa ja Briti laevastikuüksused. Veebruaris
hakkas Saksamaa piirama Suurbritanniat allveelaevadega (Saksa allveelaevad
uputasid kõik laevad, keda nägid, erapooletud riigid protestisid selle vastu ja
reisilaevade uputamisest tuli loobuda). Hoolimata sellest, et Venemaale oli
antud raske hoop, ei õnnestunud Saksamaal muuta sõja kulgu endale soodsaks.
Prantsusmaa ja Suurbritannia said läänerindel puhkeaega, mida nad kasutasid
varude loomiseks ja jõudude koondamiseks. Briti ekspeditsiooniarmee suurenes
1915. aasta jooksul 1,3 miljoni meheni (ülemjuhataja Douglas Haig).

1916. aasta alguseks oli Saksamaa majanduslik olukord väga palju halvenenud.
Keskriikidel oli ka vähem sõjajõudu. Seepärast otsustas Saksa ülemjuhatus anda
pealöögi läänerindel, kus teda ohustas Briti ja Prantsuse armee, mis oli
märgatavalt suurenenud. Et üldpealetungiks jõudu ei jätkunud, pidi Saksamaa
löögi andma vastase sealsele peatoele, milleks oli Verduni kindlus. Saksamaa
tahtis, et Prantsusmaa jõud kahaneks kindlust kaitstes. 21. veebruaril alustasid
270 000 sakslast pealetungi (see toimus raskesuurtükiväe toetusel, kokku langes
ligi miljon meest aga Prantsusmaa pidas vastu). Vastuseks suurendas Prantsusmaa
Verduni rindelõigul kaitseväe 100 000 mehest 420 000 meheni ning see tõkestas
sakslaste edasiliikumise.

Maikuus alustas Vene väejuhatus Saksamaa-Venemaa rindel pealetungi, mille käigus
pealetungi alustasid Venemaa Põhjarinde, Läänerinde ja Edelarinde väed nn
Brussilovi läbimurre. 22. mail alanud pealetungi käigus vallutasid Aleksei
Brussilovi juhitud väed Ida-Galiitsia ja Bukoviina ning rindejoon liikus 550 km
lääne suunas. Pealetungi tõrjumiseks pidi Austria-Ungari tooma 6 diviisi ja
Saksamaa 11 diviisi Vene rindele ning nõrgendama oma kaitset Läänerindel.
Pealetungi tulemusel asus Antandi poolel sõtta Rumeenia.

1. juulil alustasid Prantsuse ja Briti väed Somme'i jõe ääres vastupealetungi
(selles lahingus olid esmakordselt sõdade ajaloos kasutusel tankid). Novembri
lõpuni kestnud Somme'i lahingus vallutasid liitlased ränkade kaotuste hinnaga
(lahingus olid mõlema poole kaotused kokku 1,3 miljonit meest) ainult 180 km2
suurusel alal.

15. mail alustas Austria-Ungari pealetungi Tiroolis ja murdis läbi Itaalia
rinde. See sundis Venemaad alustama Galiitsias Austria-Ungari-vastast pealetungi
enne tähtaega, see toimus 4. juunil. Kui Venemaa oli murdnud läbi Lutski lahe,
vallutas ta suurema osa Galiitsiat kolme ja poole kuuga. Austria-Ungari kaotas
ligi miljon meest (lisaks 400 000 vangidena). Austria-Ungari säilitas oma
võitlusvõime tänu Saksamaale. Tänu sellele peatas Saksa pealetungi Verdunis ja
sõda hakkas intensiivsemalt käima idas.

Nähes, et Venemaal läheb hästi liitus sõtta (Austria-Ungari vastu) 27. augustil
Rumeenia, (umbes 250 000 meest) kes pretendeeris Transilvaaniale ja Banaadile.
Rumeenia sõjavägi purustati Keskriikide vastupealetungiga, mis algas septembri
lõpus ja Rumeenia sõjaväe riismed suruti vastu Vene vägede vasakut tiiba. 6.
detsembril hõivasid Keskriigid Bukaresti.

Vene väe jaanuaris alanud pealetung (kaukaasia rindel) oli edukas: vallutati
Erzurum ja Trapezund. Mesopotaamias Kut al-Amara juures ümberpiiratud Briti vägi
pidi 28. aprillil Türgile alla andma. Suurbritannia ülekaal jäi püsima ka pärast
Jüüti merelahingut (lahingus osales kokku 250 laeva ja mõlemad pooled kuulutasid
lahingu oma võiduks), mille 31. mail ja 1. juunil pidasid Briti (admiral J.
Jellicoe) ja Saksa sõjalaevastiku (admiral R. Scheer) peajõud.

1916. aasta hirmsates heitlustes ei saanud kumbki pool ülekaalu, kuid aasta
lõpuks oli sõjaline initsiatiiv Antandi käes. Kuigi Keskriigid olid purustanud
Rumeenia, ei kompenseerinud see Verduni lahingu kaotamist. Mereblokaadi tõttu
kannatasid Keskriigid suuremat toidu-, tooraine- ja küttepuudust kui Antandi
riigid. Austria-Ungari oli kurnatud, slaavi rahvaste vastupanu nende riigis
kasvas. Rahva sõjaväsimuse tõttu tegi Saksa valitsus 12. detsembril kõigi
Keskriikide nimel ettepaneku sõda lõpetada ja sõlmida rahu. Antandi riigid
lükkasid selle tagasi. 1916. aastaks oli Saksamaa kaotanud kõik oma kolooniad.

1917. aasta alguses oli jõudude vahekord Antandi kasuks (Antandil 21 miljonit
meest, Keskriikidel 10 miljonit meest). Seepärast asus Saksamaa strateegilisele
kaitsele ja pani suuri lootusi 1. veebruaril 1917 kuulutatud piiramatule
allveesõjale (seda peeti ka erapooletute riikide laevade vastu). Saksa
välisministeeriumi saadetud kiri Mehhikole pani Ameerika Ühendriike
keskriikidele sõda kuulutama (6. aprillil), sest seal kirjas pakuti Mehhikole
19. sajandil USA-le kaotatud territooriume, kui nad astuvad sõtta nende vastu.
Seoses sellega, kuulutasid Saksamaale sõja 11 Ladina-Ameerika riiki.

Aprillis ja mais korraldasid liitlased pealetungi Arrasi ümbruses ja Aisne'i
ääres, aga need need nurjusid täiesti. Prantsuse vägede ülemjuhatajaks määrati
kindral H. P. Petain. Ebaedu ja mõttetu verevalamine põhjustasid Prantsuse
baasides streike ja sõjaväes revolutsioonilist liikumist. Isegi suurest
relvastuse ülekaalust ja esmakordsest tankisuurrünnakust (Cambrai linna juures
20. novembril) ei suutnud sakslaste kaitset läbi murda ka Briti väe rünnakud
Flandrias (juulist novembrini).

Vene kodanlus tahtis ka pärast Veebruarirevolutsiooni sõda jätkata. Aleksandr
Kerenski algatatud juunipealetung Galiitsias lõppes aga pärast esialgset edu
lüüasaamisega. Saksamaa ja Austria-Ungari väed surusid 19. juulil alanud
vastupealetungiga Vene väe kohati 130 km tagasi. 3. septembril vallutasid
sakslased Riia. Venemaal Oktoobrirevolutsiooni järel võimule tulnud Nõukogude
valitsus tegi imperialistlikele riikidele rahudekreediga ettepaneku sõlmida
üldine rahu, kuid sellele ei reageerinud keegi. Pärast seda sõlmis Nõukogude
valitsus Saksamaaga Brestis 15. detsembril vaherahu. 9. detsembril sõlmis
vaherahu Rumeenia.

Saksamaa koondas oma vabanenud väe Itaalia rindele ja saavutas Caporetto
lahingus (24. oktoober) suure võidu. Itaalia vägi paisati Piave jõeni, vangi
langes üle 250 000 itaallase. Prantsuse vägi, kes ruttas Itaaliale appi päästis
viimase kokkuvarisemisest. Caporetto lahing tugevdas Austria-Ungari tahet
jätkata sõda. Türgit ja Bulgaariat tabas aga ebaedu. Märtsis vallutas Briti vägi
Türgilt Bagdadi ja detsembris Jeruusalemma. Kreeka astus 30. juunil sõtta 20
000-mehelise armeega Antandi poolel ja viis oma väed Saloniki rindele.

1918. aasta veebruaris okupeerisid Saksa väed Ukraina, Mandri-Eesti, Pihkva ja
osa Valgevenest. 3. märtsil allakirjutatud rahu kohaselt jäid vallutatud alad
Saksamaa võimu alla. 7. mail sõlmis Rumeenia Keskriikidega Bukaresti rahu. Kui
sõjategevus idarindel oli lõppemas, otsustas Saksa väejuhatus, rakendada kõik
jõud, et võita sõda läänerindel. Jätnud itta 40 teisejärgulist diviisi, koondas
Saksa väejuhatus läänerindele 192 diviisi liitlaste 178 diviisi vastu. Samas
moodustasid need sakslaste diviisid riigi viimase elavjõu reservi ning inglaste
ja prantslaste olukord oli samaväärne. Vaid ameeriklased võisid koondada
läänerindele veel sadu tuhandeid sõdureid. Seega üritas Saksa väejuhatus võita
sõda enne, kui rindele saabuvad ameeriklased.

21. märtsist 17. juulini tegi Saksa vägi Arrasist Reinini ulatuval rindel neli
suurt pealetungi, ohustades uuesti Pariisi. Aga pealetungid ei toonud
strateegilist edu ja viimase poole aasta jooksul oli Saksa armee suurus
kahanenud 5,1 miljonilt 4,2 miljonile. Lisaks lahingutes hukkunutele langes
gripi tõttu rivist välja ligi pool miljonit kurnatud ja nälgivat meest.
Ameeriklased tõid aga suveperioodil Prantsusmaale 250 000 meest kuus ning neil
oli juulis lahingupiirkonnas või tagalas 25 täiskomplekteeritud diviisi. Veel 55
diviisi olid formeerimisel kodumaal.

15. juulil alanud II Marne'i lahingus läks algatus lõplikult Antandile
(liitlasvägede ülemjuhataja F. Foch). 1. augustiks oli liitlasjõududele
lisandunud 1,2 miljonit USA sõjaväelast. Alustanud 8. augustil
Montdidieri-Amiens'i lõigus vastupealetungi, purustas Briti vägi juba esimese
päevaga 16 Saksa jalaväediviisi (Amiens'i operatsioon 1918). Augusti lõpuks
paisati sakslased tagasi kaitseliinini, kust nood märtsipealetungi alustasid.

15. septembril andis liitlaste Saloniki armee Bulgaaria väele tugeva löögi ja
29. septembril Bulgaaria kapituleerus. Türklased said lüüa Süürias ja
Mesopotaamias ning 30. oktoober sõlmis Türgi Mudrose vaherahu. 24. oktoobrist
29. oktoobrini sundis Itaalia oma liitlaste toetusel Austria-Ungari väe
taanduma.

24. oktoobril lõi Ungari ja 28. oktoobril Tšehhoslovakkia Austria-Ungari
keisririigist lahku. 3. novembril Austria kapituleerus.

28. oktoobril algasid Saksa sõjalaevastikus rahutused, mis 3. novembril paisusid
revolutsiooniks (Novembrirevolutsioon). 9. novembril loobus keiser Wilhelm II
troonist. 11. novembril kirjutasid Antandi ja Saksamaa esindajad alla
Compiegne'i vaherahule, mis lõpetas 4 aastat 3 kuud ja 13 päeva kestnud sõja.
Saksamaa alistus ning kohustus 31 päevaga evakueerima ja demilitariseerima Reini
vasaku kalda ning parema kalda 50 miili ulatuses, vastutasuta vabastama
sõjavangid ning loovutama põhiosa oma relvastusest (sealhulgas kõik
allveelaevad) ja suurema osa raudtee-veeremist.

Pariisi rahukonverentsil (1919–1920) surusid võitnud imperialistlikud riigid 28.
juunil 1919 Saksamaale peale Versailles' rahu, mis nõrgendas Saksamaa võimet
võistelda maailmaturul ning piiras tema iseseisvust, kuid säilitas saksa
sõjalise jõu kui potentsiaalse Nõukogude Venemaa vastase jõu.

Võitjad said uusi maid ja palju eeliseid. 10. septembril 1919 sõlmisid liitlased
Saint-Germainis Austriaga rahu, 27. septembril 1919 Neuilly rahu Bulgaariaga, 4.
juunil 1920 Trianoni rahu Ungariga, 10. augustil 1920 Sevresi rahu Türgiga.

Rahulepingutega vähendati kaotanud riikide territooriumi ning pandi neile
majanduslikke, poliitilisi ja sõjalisi kohustusi. Sõja tagajärjel Austria-Ungari
lagunes, tema alal tekkisid Austria, Ungari ja Tšehhoslovakkia. Serbia, senised
Austria-Ungari lõunaslaavi piirkonnad ja Tšernogooria liitusid
Serbia-Horvaatia-Sloveenia (hiljem Jugoslaavia) kuningriigiks. Venemaast
eraldusid Poola, Leedu, Läti, Eesti ja Soome. Saksamaa kaotas osa territooriumi
(Alsace-Lorraine'i, Poola alasid jm, kokku 73 485 km2, kus elas 7,3 miljonit
inimest)¹, asumaad ja suurriigiseisundi. Briti impeerium saavutas oma suurima
ulatuse. Itaaliast sai suurriik. Märgatavalt tugevdas oma seisundit USA: sõja
tagajärjel hakkasid Euroopa riigid temast majanduslikult sõltuma. 1921. aastal
oli nende võlg USA-le 21 miljardit dollarit.

Venemaa väljalangemisega imperialistlike riikide seast Oktoobrirevolutsiooni
tagajärjel jagunes maailm kapitalistlikuks ja sotsialistlikuks süsteemiks ning
algas kapitalismi üldkriis. Saksamaal, Austrias, Poolas, Soomes ja Argentinas
tekkis sõja lõpus ning mitmel pool mujal varsti pärast sõja lõppu rev.
marksistlik partei. Peale Venemaa toimus revolutsioon ka Saksamaal,
Austria-Ungaris, Türgis ja Bulgaarias. Versailles-Washingtoni lepingute
süsteemiga loodud poliitikas peitus uue maailmasõja alge.



https://et.wikipedia.org/wiki/BAM_%E2%80%93_raudtee_eikuhugi

"BAM – raudtee eikuhugi" on 2008. aasta Eesti-Soome koostöös valminud
dokumentaalfilm Siberis asuva Baikali–Amuuri magistraalraudtee (BAM)
ehitajatest.

Filmi režissöör on Soome dokumentalist Jouni Hiltunen, produtsendid Kaarle Aho
ja Piret Tibbo-Hudgins.

1974. aastal kutsus Nõukogude Liidu Kommunistliku Partei Keskkomitee peasekretär
Leonid Brežnev komsomoli üles looma Siberisse viie aastaga 3500-kilomeetrise 200
uue raudteejaama ja linnaga Baikali–Amuuri magistraalraudtee, et võtta
kasutusele selle piirkonna tohutuid maavarasid. Kümned tuhanded idee teostumisse
uskuvad noored, nende seas ka eestlased, läksid Siberisse tööle. Raudteed hakati
ehitama kahest otsast, tippsündmuseks pidi saama mõlema poole brigadiride
kohtumine. 1982. aastal, kui Brežnev suri, oli aga magistraal valmimisest veel
kaugel. Nõukogude Liidu jaoks oli projekt peaasjalikult poliitiline ja
strateegiline, kuid majanduslikult perspektiivita. Kuna raudtee oli muude
asjaolude kõrval veel ka vaid ühe rööpapaariga, oli see ebaefektiivne ning BAM
sai eikuhugi viiva tee tiitli.

Filmi režissöör Jouni Hiltunen on öelnud: "Mul on filmi tegemise ajal olnud mõte
teha filmi millestki väga suurest, mis on seotud Venemaa kommunismiperioodiga.
See on väga suuremõõtmeline projekt ja eks sealt see mõte ehk tekkiski. Üks
lähtekoht minu enda jaoks oli see, et pääseda nende kommnoorte mõttemaailma,
mida nad mõtlesid siis, kui nad läksid seda teed ehitama." Produtsent Piret
Tibbo-Hudgins on lisanud: "Ta on niisugune respektiga, austusega ja nostalgiaga
tehtud film. Need kolm peategelast või kangelast, kellest see film räägib, on
nagu inimesed kadunud ajast. See entusiasm, usk, et nad ehitavad endale
tulevikku ise ja tulevik on helge ja kaunis ja seda tehakse lihtsalt entusiasmi,
mitte raha pärast, ja uhkusest. Niisugune aeg on kadunud." Tiit Tuumalu on
Postimehes ilmunud arvustuses märkinud, et kuigi filmis on tunda peategelaste
kurbust BAM-i projekti luhtumise pärast, kõlab läbi nostalgiat kunagise õhina
järele, millega üldse tööle mindi ning mis ühiskonnas nüüd puudub. Nina Filatova
tunnistab filmis isegi, et Siberisse ei motiveerinud teda minema mitte raha ja
kuulsus, vaid asustamata piirkonna hõivamise lummus. Samas jagub Tuumalul
kriitikanoote: Hiltunen süvenevat vaid kolme peakangelase elusse, libisedes
mööda ainult raudteega seotud asulatest, mis magistraali äärde rajati.
Ühekülgust näeb ka Teater. Muusika. Kinos ilmunud artikli autor Vahur Afanasjev,
kes leiab, et film on kohati liiga vähe ühiskonnakriitiline, mõnikord on kuulda
nõukogudesõbralikke hinnanguid ning see, et BAM-i projekt oli loodud Siberi
loodusvaradest tühjaks vedamiseks, kuid jäi pooleli, kõlavat suisa kahetsevalt.

Sirbis filmi arvustanud Olev Remsu on rõhutanud filmi looja autentse vaimu
loomise oskust. "Juba esimene kaader lööb pahviks. Milline täpne visuaalne ja
auditiivne tabamus! Kihutava reisirongi viimasest, pakasega külmunud tamburiakna
sulatatud august näeme lohepikka raudteed keset taigat, seda saadab karehäälne
sõnumilaul. Mis sest, et kaader pole just eriti originaalne, ikkagi on see
mõjuv. Laul paneb ruumi ja aja punktipealt paika: Nõukogude Liit,
seitsmekümnendad ja alternatiivkunst, millele hakati juba läbi sõrmede vaatama."
Kiita on saanud ka dramaturgia: olevik vs. minevik, ideoloogia vs. tegelikkus,
ühest vs. teisest suunast tulev brigadir oma meeskonnaga, omaaegsed lootused vs.
nüüdsed pettumused, originaalkaadrid vs. arhiivkaadrid. Remsu leiab, et filmi
ülesehitus seisab vastandamiste kõrval ka kohtumistel: kaks raudtee osa saavad
kokku, kangelased kohtuvad taas oma minevikuga.

Afanasjevi meelest on filmi autor hüljanud kujundi "tee eikuhugi", mida saanuks
loos enam ära kasutada. Kuna jutt on peategelaste elutööst, siis pidanuks autor
seda tema sõnul veidi tõsisemalt ja kohati taktitundelisemaltki käsitlema. Kui
domineerima jääb mõte, et raudtee oli mõttetu üherööpmelisuse tõttu, olevat see
pealiskaudne, tõmbavat peaosalistel justkui vaiba alt. Ta on välja toonud ka
tulevikutooni puudumise. Kui arvestada, et 21. sajandil leiti siiski magistraali
lõpetamiseks raha, pole seda filmis piisavalt mainitud ning käsitlemata on
jäänud küsimus, miks lõpuniehitamine ühtäkki oluliseks muutus.



https://et.wikipedia.org/wiki/Ojamaa

Ojamaa (rootsi Gotland) on Läänemere suurim saar, kui mitte arvestada osaliselt
Läänemere piirile jäävat Sjællandit.

Ojamaa pindala on 2994 km². Saare suurim linn ja halduskeskus on läänekaldal
asuv kunagine hansalinn Visby. Ojamaal elab ligi 60 000 inimest, neist umbes 22
600 Visbys. Saare elanike põhiline sissetulek tuleb turismist ja
põllumajandusest. Ojamaa kuulub Rootsile.

Regiooni (Götaland) peetakse gootide päritolupaigaks. Ojamaa moodustab
eraldiseisva lääni.

Saar on götalaste koduks. Seda on seostatud ka gootidega, nimelt on Ojamaad
peetud nende väljarännukohaks. Viikingiajal (800–1150) oli saar vahepunkt
kaugkaubanduses ida ja lääne vahel. Ojamaalased rajasid ka asulaid Balti mere
lõunakaldal Kuramaal, Grobiņa kohal asus skandinaavia päritolu rahva koloonia.
Ühes sealsest kolmest muinaskalmest olid surnud maetud analoogselt Mälareni oru
kalmetega; ülejäänud kaks olid Gotlandi asukad.. Skandinaavlaste kontrolli alla
jäi Grobiņa piirkond kuni 9. sajandi keskpaigani.

Ojamaa minevikust jutustavad saagad väidavad, et saar alistus 9. sajandil
vabatahtlikult svealaste (hiljem Rootsi) kuningale.

Keskajal oli Ojamaa tähtis kaubanduskeskus ning Visby oli 13. sajandil
tähtsaimaks hansalinnaks Läänemerel. Visby linna ja saart valitseti eraldi ning
konfliktide tõttu saksa kaupmeeste ning talupoegade vahel toimus kodusõda, mille
pidi 1288.a. maha suruma Rootsi kuningas Magnus I. 1361. aastal vallutas saare
Taani kuningas Valdemar Atterdag ning et Rootsi keskvõim oli järgnevalt nõrk ja
Taani tõusis 14. sajandi lõpul võimsaimaks Läänemere riigiks, jäi see ligi
kolmeks sajandiks Rootsi võimu alt välja. Saar okupeeriti 1394. aastal
vitaalivendade poolt. Nad seadsid üles kaitselinnuse Visbysse. Saksa ordu armee
vallutas Ojamaa aastal 1398, nad hävitasid Visby ning ajasid vitaalivennad
saarelt välja. Landstingi võim taastati peale saare okupeerimist Saksa ordu
poolt. Saar müüdi 1409. aastal Taani kuninganna Margretele ja sellest sai
lõplikult Taani osa. 1440. aastatel valitses seda Erik Pommerist, kes oli Taani,
Rootsi ja Norra troonilt kukutatud. Alles peale 1449. aastat sai Taani saare
tagasi. Hilisel keskajal kuulusid kohalikku valitsusse (tingi) kaksteist
talupoegade esindajat, maaomanikku või asukat.

1523. aastal, kui Taani kuningas Christian II kukutati, jäi Ojamaa temale
ustavaks jäänud admirali Søren Norby võimu alla. Alles 1525. aastal suutsid
Rootsi kuninga Gustav Vasa ja Taaniga liidus olevad hansalinna lübecklaste väed
saare vallutada. Visby linnus jäi aga endiselt Norby kätte. Taani kuninga
liitlaseks hakanud Søren Norby ja tema piraatidele anti lääniks Blekinge,
Skandinaavia poolsaare lõunarannikul, Taani kuninga valdustes. Alles 1527.
aastal sai kuningas Frederik I saare enda võimu alla, ning Norby põgenes
Moskooviasse, kus ta aga samuti vangistati 2 aastaks Moskva suurvürsti juures.

Pärast 1645. aastal sõlmitud Brömsebro lepingut läks Ojamaa Rootsi võimu alla.
1675–1679 okupeerisid saart aga taas taanlased, kuid pidid pärast Skåne sõda
sealt siiski taas lahkuma, hävitades Visby kindlustused. Põhjasõja ja
Vene-Rootsi sõja ajal rüüstasid saart venelased. Pärast 1809. aastat valitseb
saarel rahuaeg.

Ojamaa asukad rääkisid traditsiooniliselt oma keelt, gutni keelt. Tänaseks on
nad võtnud kasutusele ühe rootsi keele murde, mida tuntakse kui Gotländska. 13.
sajandil kirjutati üles saare seadused (Guta lagh). Ka see oli kirjutatud gutni
keeles.

Ojamaa on tuntud oma 94 keskaegse kiriku poolest, millest enamus on taastatud
ning kasutuses. Kirikud on gooti ja romaani stiilis. Esimesed ehitati aastatel
1150–1250, teised aga 1250–1400. Vanim kirikumaal pärineb 12. sajandist.

Ojamaal mängitakse traditsioonilisi oskusmänge kubb, pärk ja varpa. Need mängud
on nn Gutniska Lekari osaks, millega tegeletakse suvekuudel ja eriti
jaanipäeval. Mõningad neist on levinud ka Ameerika Ühendriikides.



https://et.wikipedia.org/wiki/Ludwig_van_Beethoven

Ludwig van Beethoven (arvatavasti 16. detsember 1770 Bonn – 26. märts 1827 Viin)
oli saksa klassitsistlik helilooja ja pianist, kolmest Viini klassikust noorim.
Tema elu lõpu heliloomingus on ka palju romantistlikku.

Algselt jõukas, kuid vanaisa surma järel vaesunud perekonnas elanud Beethoven
pidi juba 10-aastaselt rahapuudusel koolist lahkuma. Esimene muusikaõpetaja oli
tema isa Johann, kes tahtis oma pojast teha imelast. Heliloomingut hakkas
Beethoven õppima 12-aastaselt C. G. Neefe juures. Kuid Bonn jäi talle väikseks
ning 16-aastaselt läks ta Viini, et õppida W. A. Mozarti juures. Pärast esimest
lühikest reisi Viini läks Beethoven sinna taas 21-aastaselt, et õppida J. Haydni
juures, ning jäi sinna seekord lõplikult.

Ludwig van Beethoven sündis 1770. aastal, olles pere kolmest imikueast vanemaks
kasvanud pojast vanim. Ludwigi nime kandis ka tema kaks aastat varem sündinud,
kuid varsti pärast sündi surnud vend. Ludwig van Beethoveni esimesed aastad
möödusid küllaltki jõukas perekonnas, ehkki tema isa Johanni õukonnatenori
töökoht oli tagasihoidlik ning ellusuhtumine kergemeelne. Ludwigi ema oli
majateenija ja koka tütar. Perekonna majandusliku edu aluseks olid Ludwigi
vanaisa Lodewijk van Beethoveni rahalised toetused. Pärast Lodewijki surma 1773.
aastal tekkisid perekonnas aga tõsised raskused: Johanni madalat palka ja
kõrtsiskäimiskirge ei korvanud ka Lodewijki vara mahamüümine.

Ludwig van Beethoveni lapsepõlv ei olnud kerge: teda kasvatasid teenijatüdrukud,
sest ema tervis oli kehv. Samuti pidi viimane tegelema Ludwigi väiksemate
vendadega. Ludwig paistis lapsepõlves silma oma kinnisuse ja keskendatuse
poolest, samas tunti ka tema tulist kiindumist inimestesse, kirglikku suhtumist
ümbritseva elu sündmustesse ning tema huumorimeelt ja tihtiesinevat naeru.

Beethoven õppis kohalikus algkoolis, kust pidi aga 10-aastaselt rahapuudusel
lahkuma ega saanudki rohkem formaalset üldharidust. See-eest täiendas ta end
ise: ta luges palju, õppis koos enamarenenud kaaslastega, õppis selgeks ladina,
prantsuse ja itaalia keele ning tõlkis ladina keelest Cicero kõnesid. Beethoveni
esimene muusikaõpetaja oli tema isa, kes õpetas talle viiuli- ja klaverimängu.
Johann Beethoven tahtis oma pojast teha Mozarti-sarnast imelast, seejuures läks
ta mõnikord ka üle piiri. Näiteks esitles ta 1778. aastal toimunud kontserdil,
kus 7-aastane Beethoven mängis klaverit, teda kui 6-aastast. Samuti pani Johann
oma poja juba nelja-aastasena lukustatud tuppa tundide kaupa viiulit või
klaverit harjutama.

Beethovenil oli lapsepõlves järgemööda mitu õpetajat, kellega jäi koostöö
lühikeseks. Esimene õpetaja pärast isa oli eakas õukonnaorganist Gilles van den
Eeden, kelle juures sai 8-aastane Beethoven õppida tasuta. Nendest tundidest on
teada vaid asjaolu, et Eeden pidi Beethovenit sundima käsi ja keha rahulikult
hoidma. Järgmine õpetaja oli draama- ja ooperinäitleja, oboe- ja flöödimängija,
skandaalne Tobias Pfeiffer. Pfeiffer oli Johann Beethoveni joomakaaslane, kes
unustas tihtipeale kõrtsis olles Ludwigi muusikatunnid ära. Kui see öösel meelde
tuli, äratas ta Ludwigi üles ning pani ta poolunise ja nutvana klavessiini taha
istuma. Need tunnid kestsid mõnikord hommikuni. Orelimängu õpetasid Beethovenile
kaks munka: kõigepealt Willibald Koch ja siis keegi Hanzmann. Neist esimene viis
Beethoveni orelimängu nii kõrgele tasemele, et poiss võis asendada oma õpetajat
kirikus.

Juba lapsepõlves tekkis Beethovenil lai tutvusringkond, kui tema isa külastasid
mitmed õukonnamuusikud. Beethoveni silmaring laienes tänu lugemiskirele, samuti
kuulis ta palju kaasaegsete heliloojate, seal hulgas Haydni, Mozarti ja Carl
Philipp Emanuel Bachi muusikat. Beethoven matkas isaga palju Bonni ümbruses,
külastades sealseid asulaid ja losse.

1782. aastal hakkas Beethoven õppima kontrapunkti ja generaalbassi kunsti
Christian Gottlob Neefe juures, kes oli Bonni rahvusliku teatri muusikajuht.
Tänu temale sai Beethoven külastada teatrit süstemaatiliselt ning isegi töötada
seal. Neefe kuulus oma vaadete ja tegevuse laadi poolest silmapaistvate 18.
sajandi valgustajate hulka. Tema esteetilised vaated sarnanevad Beethoveni
hilisemate mõtteavaldustega, mistõttu on alust otsida mõjutusi ka õpetaja
mõttemaailmast. Muusikas pidas Neefe tähtsaimaks tunnete ja kirgede edasiandmist
nende arengus.

Kui Neefe suure vaevaga lõpuks kuurvürsti kapelli tööle sai (kalvinistina oli ta
katoliiklikus Bonnis intriigide sihtmärgiks), võttis ta kohe Ludwigi oma
abiliseks. Hea organistina asendas Beethoven sageli Neefet oreli taga. Kirikus
eelistas ta harilikele saatepartiidele improviseerimist, mis kutsus esile üldise
vaimustuse. Neefe kiitis küll Beethoveni ohjeldamatut fantaasiat, kuid kurtis
tema halva enesevalitsemise, vähese distsipliini ja kultuurituse üle. Neid
omadusi lootis ta parandada, õpetades tundma suuri heliloojaid. Koos uurisid nad
läbi tol ajal veel vaid kitsamates ringkondades tuntud Neefe õpetaja Johann
Sebastian Bachi "Hästi tempereeritud klaviiri". Lisaks uurisid nad teiste seas
Beethovenile väga suurt mõju avaldanud Händeli, Mozarti, Haydni ja C.P.E. Bachi
loomingut.

Beethoven oli 16-aastasena kodulinna Bonni elanike seas kuulus, andes tunde ja
esinedes. Tuntud olid nii tema noorpõlveteosed kui ka
klavessiiniimprovisatsioonid. Bonn jäi talle aga väikseks. Beethoven oli
tutvunud Mozarti teostega, mis jätsid talle sügava mulje. 1787. aastal sõitiski
Beethoven Viini, et kohtuda suure heliloojaga. Mozart, kes oli hõivatud ooperi
"Don Giovanni" loomisega, leidis aega, et kuulata, kuidas Beethoven
improviseerib tema poolt ette antud teemadel.

Pärast seda hakkas Mozart andma Beethovenile tunde, kuid kuuldus ema
surmahaigusest sundis Beethovenit Bonni tagasi pöörduma. Sünnilinna jõudnuna
leidis ta oma ema veel elusana, kuid too suri varsti. Ema surma järel kannatasid
nii Ludwigi vaimne kui ka füüsiline tervis. Enda sõnade järgi põdes ta
tuberkuloosi, tüüfust ja rõugeid, millele lisandus melanhoolia. Pärast ema surma
muutus ka perekonna olukord halvemaks: valitses majanduslik puudus, Beethoveni
üheaastane õde suri ja isa liialdas alkoholiga, mistõttu sai kõigest
17-aastasest Ludwigist perekonnapea.

Bonnis oli vahepeal oma tegevuse lõpetanud rahvuslik teater. See-eest käisid
seal külalistrupid Böömimaalt ja Prantsusmaalt. Böömimaa trupi esituses kuulis
Beethoven Christoph Willibald Glucki oopereid "Alceste" ja "Orpheus ja Euridice"
ning Prantsuse trupi esituses prantsuse koomilisi oopereid. Samuti mõjutas
Beethovenit vanakreeka (Homeros, Plutarchos), saksa (Schiller, Goethe,
Klopstock) ja inglise (Shakespeare) kirjandus.

1789. aasta sügisel astus Beethoven Bonni Ülikooli filosoofiateaduskonda, kus
kuulas loogika, metafüüsika ja kreeka kirjanduse loenguid. Neil aastatel
kirjutas Beethoven kaks kantaati keisrite auks: ühe Joseph II surma puhul ja
teise just troonile tõusnud Leopoldi auks. Neist esimest näitas Beethoven Joseph
Haydnile, kes peatus Bonnis teel Londonist Viini. Haydn hindas kantaati kõrgelt
ning Beethoven läks 1792. aastal uuesti Viini, kus tema õpetajaks sai just
Haydn. Oma sünnilinna ei naasnud Beethoven enam kunagi.

Bonnis veedetud aastate jooksul kirjutas Beethoven peamiselt klaveri- ja
kammermuusikat. Tema esimene teos on 1782. aastal loodud "Variatsioonid
Dressleri marsi teemale", järgmisel aastal kirjutas ta kolm klaverisonaati.
Lisaks sellele pärinevad temalt muuhulgas veel kolm klaverikvartetti, trio
klaverile, flöödile ja fagotile, hulgaliselt laule ja puhkpillimuusikat:
puhkpillioktett, duetid klarnetile ja fagotile ning kahele flöödile. Perioodi
ulatuslikumad teosed on aga kaks keisrikantaati.

Beethoven saabus Viini vähese rahaga, tema esimene korter oli niiske ja külm
ning asus poolkeldrikorrusel. Põhilisteks muredeks olid küttepuude ja riiete
hankimine ning juuksuris käimine.

Beethoveni oodatud koostöö Haydniga kestis vaid aasta, sest viimane läks siis
Londonisse. Samuti ei paelunud need tunnid Haydnit, kes soovis tegeleda
sümfooniate ja oratooriumite kirjutamisega, mitte lihtsate ja igavate
kontrapunktiharjutustega. Ka oli Beethoven raevunud, kui ta avastas koos
singspiel'ide-looja Johann Schenkiga, kui lohakalt oli Haydn parandanud
kontrapunktiharjutustes vigu. Lisaks kõigele ei sobinud ka nende maailmavaated.

Beethoveni järgmisteks õpetajateks said kontrapunktiasjatundja Johann Georg
Albrechtsberger ja Antonio Salieri. Neist esimesele ei meeldinud Beethoveni
kangekaelsus. Albrechtsberger on hiljem öelnud: "Ta ei õppinud ega õpigi midagi
selgeks." Salieriga, kes suhtus Beethovenisse täie sümpaatiaga, olid suhted aga
paremad. Beethoven omandas siis itaalia ooperi bel canto stiili, kuigi oma
loomingus taotles õpilane pigem dramaatilist väljendusrikkust. Beethoveni hea
suhtumine Salierisse jäi alles ka pärast nendevahelise koostöö lõppemist.

29. ja 30. märtsil 1795 tuli leskede ja orbude heaks korraldatud "akadeemial"
teiste seas esiettekandele Beethoveni Klaverikontsert nr 2 op 19. Salieri
dirigeerimisel esitatud teost pidi Beethoven mängima poole tooni võrra
kõrgemalt, sest nii palju madalamalt oli sealne klaver häälestatud. Beethoven
sai ülesandega hakkama, kuigi teose finaalosa oli valminud vaid päev varem.

Sama aasta 16. detsembril toimus veel üks "akadeemia", mille korraldas Joseph
Haydn. Vaatamata omavahelistele pingetele kutsus ta sinna ka Beethoveni.
Ettekandele tulnud Beethoveni Teine klaverikontsert võeti taaskord vastu suure
menuga. 1795. aastal kirjutas ta muusikat Viini kunstnike balli jaoks – säärane
au tabas vaid tuntumaid heliloojaid. Sellest aastast pärinevad veel kolm triot
op 1 klaverile, viiulile ja tšellole, mille esmaväljaande tellis endale enam kui
sada muusikaharrastajat.

Pärast triumfe tegi Beethoven kontsertreisi Prahasse, Berliini, Bratislavasse ja
Besti. Kuigi Beethoven ei jäänud Berliini publikuga rahule, oli reis üldjoontes
edukas.

Kui Napoleon 1796. aastal Itaalias Austria väed purustas, saabus Viini suur hulk
Itaaliast pärit sakslastest põgenikke. Nende seas olid ka viiuldaja Andreas
Romberg ja tema tšellistist vend Bernhard. Nemad korraldasid 1798. aastal
akadeemia, kuhu kutsusid ka Beethoveni kui publikumagneti. Helilooja kuulsust ja
head majanduslikku seisu oli aasta varem kindlustanud kirjastus Artaria, kus
avaldati mitmeid tema töid.

Viini esimese perioodi jooksul kirjutatud teostest on tähtsaimad
klaverisonaadid. Kolmes esimeses nummerdatud sonaadis (op 2; 1796) ilmnevad juba
helilooja iseloomulikud jooned. Järgneva kolme aasta jooksul andis Beethoven
välja veel kolm klaverisonaati (op 10), viiulisonaadi (op 12), kolm
keelpillitriot (op 9), trio klaverile, klarnetile ja tšellole (op 11) ning rondo
klaverile (op 51, nr 1).

Alates 1800. aastast hakkas Beethoven julge otsusena ise korraldama kontserte,
õieti akadeemiaid. Need olid tol ajal vähemalt neli tundi pikad. Beethoveni
korraldatud kontsertidel oli ta ise solist, esitades peamiselt enda teoseid.
Näiteks kanti esimesel Beethoveni korraldatud akadeemial ette kaks aariat Haydni
"Loomisest", üks Mozarti sümfoonia ning Beethoveni üks kammerteos,
klaverikontsert, sümfoonia ja klaveriimprovisatsioon. Akadeemiate eesmärk oli
tutvustada oma loomingut ja teenida sellega raha. Viimase akadeemia korraldas
Beethoven 1824. aastal.

1801. aastal sai Beethoven endale mitmeid õpilasi. Nende seas olid ka
perekonnasõbra ja viiuldaja Franz Riesi 17-aastane poeg Ferdinand, äärmiselt
andekas 9-aastane tulevane pianist ja helilooja Carl Czerny ning Saksamaa tolle
aja parim naispianist Dorothea Ertmann. Viimasele pühendas Beethoven ühe oma
sonaatidest (op 101, nr 28). Beethoven pidas õpetamisel tähtsaks teose õiget
lahtimõtestamisest, mitte tehnilist täpsust. Koos hiljem liitunud Ignaz
Moschelesiga on Beethoveni õpilased olnud hindamatuks abiks helilooja
biograafidele.

Esmakordselt mainib Beethoven oma kuulmise halvenemist kirjas Karl Amendale 1.
juunil 1801. Üksikasjalikumalt räägib ta sellest samal aastal kirjutatud
kirjades arstile ja sõbrale Franz Gerhard Wegelerile. Ta väidab, et kuulmine on
halvenenud juba kolm aastat. Arstide arvates oli kuulmise halvenemise põhjuseks
kõhukoopa haigestumine, mis tekkis tüüfuse põdemise tagajärjel 1796. aastal.
Teiste teooriate järgi on kurtuse põhjuseks mainitud grippi, ajupõrutust ja
skleroosi. "Heiligenstadti testamendi" järgi hakkas tema kuulmine halvenema juba
1796. aastal.

Beethoven varjas oma haigust, sellest teadsid vaid tema parimad sõbrad.
Ülejäänute seas oli levinud arvamus, et Beethoven on lihtsalt väga hajameelne.
Ravimiseks katsetas Beethoven mitmeid meetodeid, sealhulgas mandliõli,
rakuplaastreid ja galvanismi. Ta vahetas ka arste, kuid abi sellest ei olnud.

Kuulmise halvenemine põhjustas heliloojas masendust, mille selgeimaks näiteks on
"Heiligenstadti testament". Selles 1802. aastal vendadele kirjutatud kirjas
kurdab ta haiguste üle, mis saamatute arstide tõttu on muutunud tõsisemaks.
Samuti mainib ta, et on sunnitud oma kurtust avalikkuse ees varjama, mistõttu
peab ta vältima seltskondi ning on seetõttu üksildane. Beethoven peab oma vendi
ülekohtusteks, kuna viimased arvavad teda olevat vaenulik, jonnakas ja
inimestepõlgur. Beethoven annab oma vendadele aga andeks ja pärandab neile oma
varanduse.

"Heiligenstadti testament" tähistab Beethoveni kriisi haripunkti, aga ühtlasi ka
pööret selles. Beethoven kirjutas selle Heiligenstadtis, mis tol ajal oli
Viinist põhja poole jääv küla. Praegu on Heiligenstadt Viini linnaosa ning
majas, kus Beethoven testamendi kirjutas, asub üks tema kolmest kortermuuseumist
Viinis. "Heiligenstadti testament" leiti pärast helilooja surma tema isiklike
asjade hulgast, millest järeldub, et ta ei saatnud seda oma vendadele ära.
Alates 1806. aastast leppis Beethoven lõpuks kurtusega ega varjanud seda enam.
Sõpradega suhtlemiseks võttis ta kasutusele kõnelustevihikud, kuhu kirjutati
üles vestluskaaslaste küsimused ja vastused. 1820. aastaks oli Beethoven täiesti
kurt.

1801. aastal tunnistas Beethoven Wegelerile, et armastab "kütkestavat, imeilusat
tütarlast". Armastus krahvinna ja Beethoveni õpilase Giulietta Guicciardiga oli
küll vastastikune, ometi ei sobinud nad abikaasadeks. Tüdruk oli vaid
17-aastane, äärmiselt kergemeelne ning kuulus aristokraatia hulka. Lisaks
sellele tekkis Beethovenile konkurent: noor krahv ja ajakirjanduse sõnul
heliloojana orjalikult Mozartit ja Cherubinit jäljendav krahv Gallenberg. 1802.
aastal jahenesid suhted Beethoveni ja Giulietta vahel ning järgmisel aastal
abiellus tüdruk krahv Gallenbergiga. Giulietta pöördus hiljem Beethoveni poole
rahapalvetega ning püüdis teda tagasi saada, kuid tulutult. Giuliettaga veedetud
suve peetakse Beethoveni elu kõige õnnelikumaks, samal aastal kirjutatud
"Kuupaistesonaadi" pühendas Beethoven just Giuliettale. Pärast Giuliettat
kiindus Beethoven Josephine Deymisse, kes oli Giulietta onutütar ning samuti
võtnud Beethovenilt klaveritunde. Kuid taaskord sai saatuslikuks kahe inimese
klassivahe ning Josephine'i perekond seisis abielule vastu. Pealegi oli tüdruk
Beethoveni jaoks liiga hellitatud, passiivne ja tahtejõuetu.

1806. aastaks oli Beethovenist saanud rahvusvaheline kuulsus: üle Euroopa leidus
tema austajaid, tema teoseid kanti ette Londonist Moskvani, Pariisi
klaverivabrikant Érard kinkis talle uut tüüpi klaveri, seni vastakaid
kommentaare jaganud ajakirjandus kiitis heliloojat järjest rohkem. Ometi
iseloomustab tema isiklikku elu üksindus, rahulolematus ja korralagedus.
Korterites paistsid silma laialiloobitud käsikirjad, peremehe lõhutud mööbel ja
jäljed klaveri sisse ümber läinud tindipotist.

1809. aastal kevadel armub Beethoven oma 18-aastasesse õpilasse, mõisniku
tütresse Therese Brunswicki. Aasta hiljem saadab ta vanale sõbrale Franz Gerhard
Wegelerile kirja, kus palub saata abiellumiseks vajaliku ristimistunnistuse.
Kuid Therese polnud abieluga nõus, põhjuseks 40-aastase helilooja vanus, kurtus
ja ebakindel materiaalne seisund. Kuigi Beethoveni jaoks oleks abielu
pealiskaudse loomusega kergemeelse naisega kujunenud pigem õnnetuks, põhjustas
Therese eitav vastus Beethovenile kannatusi.

Samal kevadel piiravad Napoleoni väed taas Viini ümber ning pommitavad seda.
Suurtükitule ajal oli Beethoven oma venna Karli juures keldris, pea patjade
vahel, et kaitsta oma kuulmist.

Kahe aasta möödudes Therese eitavast vastusest ei ole tüdruk Beethoveni mõtetest
ikka veel kadunud. 1812. aastal kirjutab ta kirja, mida on hiljem hakatud
nimetama "Kirjaks surematule armsamale". Kuigi Beethoveni uurijad päris kindlalt
kirja adressaati ei tea, viitavad mitmed laused selgelt just Theresele. Lisaks
sellele leiti kiri koos Therese Brunswicki pildiga. Brunswicki ja Beethoveni
vahelisest armastusest ja koguni kihlusest on rääkinud ka tüdruku majapidajanna.
Tema sõnade järgi sai paarile saatuslikuks Beethoveni kõhklus, kuigi hiljem on
arvatud, et põhjuseks oli jälle hoopis klassivahe. "Kirja surematule armsamale"
adressaadiks on peetud ka tol ajal juba abielus olnud Antonie Brentanot ning on
arvatud, et Beethoven ei saatnudki seda kirja ära.

1810. aasta maikuus, kui Therese ütles Beethovenile lõplikult ära, kohtas
helilooja 25-aastast luuletajat, hea sõbra Antonie Brentano õde Bettina
Brentanot. Nende esmakordne kohtumine leidis aset parasjagu tööhoos oleva
Beethoveni kodus, kuhu kutsumata ja heliloojale võõras Bettina ootamatult
saabus. Bettina on seda kohtumist kirjeldanud järgmiselt: "Beethoven istus kodus
oma toas ja mängis äsjakirjutatud suurepärast laulu "Mignon" Goethe sõnadele.
Kaks kätt laskusid tema õlgadele. Helilooja vaatas tahtmatult üles ja nägi
tundmatut noort neidu, kes ütles talle kõrva sisse: "Mu nimi on Brentano."
Beethoven vastas talle: "Just nüüdsama kirjutasin teile ilusa laulu, kas tahate
seda kuulda?" Ta laulis "Mignoni" oma terava, kõrvu lõikava häälega.
"Suurepärane, eks ole tõsi?" küsis ta Bettinalt ja laulis laulu teist korda."
Beethoven ei olnud Bettinasse kunagi armunud. Kui tüdruk 1811. aastal luuletaja
Ludwig Achim von Arnimiga abiellus, kirjutas Beethoven talle südamliku kirja,
milles soovis talle õnne ja kõike head.

15. juulil 1812 leidis Teplitzis aset Beethoveni kauaoodatud kohtumine Johann
Wolfgang von Goethega. Teplitzis külastas Goethe heliloojat ühtekokku kolmel
korral viie päeva jooksul: 19., 20. ja 23. juulil. Kuigi algselt pakkus
kohtumine kuulsa luuletajaga palju rõõmu, muutus Beethoveni arvamus Goethest
ning seetõttu ka nendevahelised suhted peagi halvaks. Peagi ei maininud Goethe
oma kirjades enam Beethoveni nime ega vastanud tema kirjadele, kuigi helilooja
püüdis nende suhteid siluda.

Goethe kohtumisest Beethoveniga on läbi Bettina Brentano mälestuste säilinud üks
lugu. Selle kohaselt möödus Teplitzis kord Beethovenist ja Goethest keisrinna
koos hertsogite ja õukonnaga. Goethe jäi selle peale tee äärde seisma, võttis
mütsi peast ja kummardas. Beethoven see-eest surus käed taskusse ning kõndis
teda sõbralikult tervitavate hertsogite vahelt läbi.

Beethoveni kuulsuse tipp saabus 1812. aastal koos Viini kongressiga. Beethoveni
kodulinna saabunud monarhid kaaskonnaga külastasid tema arvukaid ning puupüsti
täis kontserte, neil aastail tuli taas ettekandele ooper "Fidelio". Beethoven
sellise huvi üle suurt rõõmu ei tundnud, kuna tal puudus austus aadli vastu.

1815. aastal suri Beethoveni vend Kaspar Anton Karl. Vendadevahelised suhted ei
olnud elu jooksul olnud head, kuid Kaspar Karli viimastel haigusaastatel paranes
Ludwigi suhtumine oma venda ning tihtipeale aitas ta teda rahaliselt. Karli
naine Johanna oli äärmiselt kergemeelne, mistõttu määras Kaspar Karl
testamendiga oma lapse hooldajaks Ludwigi, mitte abikaasa. Kuid Kaspar Karl
suutis oma testamendis jätta ühe punkti segaseks, pannes aluse viis aastat
kestnud kohtuprotsessidele ja vaidlustele. Alles 1820. aastal otsustas kohus
tunnistada Ludwig vennapoja ainsaks hooldajaks.

Nende viie aasta jooksul kannatas Beethoven palju. Ta pidi taluma solvanguid
ning kohtuliku asjaajamise venimist. Peale selle oli tema materiaalne olukord
halb. Kolme aristokraadi makstud toetus ei katnud veeranditki Beethoveni
kuludest. Samas pidurdasid teda uute teoste kirjutamisel haigus ja kohustus
kasvatada vennapoega. Lisaks kõigele ei olnud kirjastused enam kuigivõrd
huvitatud Beethoveni teostest, sest need olid edukaks müügiks liiga keerulised.

Beethoven nimetas Karli pojaks, ja ka kasvatas teda kui oma poega, erilise hoole
ja ennastsalgavusega. Vahepeal võttis ta enda kanda ka Karli harimise, kuid
otsustas poisi siis ühte instituuti panna. Kuid kergemeelse ema kasvatus oli
poisi ära rikkunud. Karli iseloomustasid silmakirjalikkus, valelikkus, tühisus,
kergemeelsus, suutmatus midagi lõpule viia ja oskus lipitseda oma onu ees, keda
ta ei armastanud. Kuid Ludwig nägi temas õpetlase potentsiaali, sest poiss
tundis korralikult kreeka keelt ja tegeles filoloogiaga. Carl Czerny õpilasena
mängis ta korralikult klaverit, kuid muusikut temast ei saanud. Õllekeldrites
kogus ta populaarsust piljardimänguga. Pärast ebaõnnestunud õpinguid
polütehnilises instituudis leidis Karl lõpuks, vahetult enne Ludwigi surma, oma
tõelise kutsumuse sõjaväeteenistuse.

1818. aastal kutsuti Beethoven Kasselisse Vestfaali kuninga õukonna
kapellmeistriks. Sel ajal oli heliloojat tabanud nördimus Viini ja aadlite
suhtes, lisaks sellele pakuti Kasselis head palka. Seepärast oli Beethoven
pakkumisega nõus, mis põhjustas aga kartust tema sõprades. Nimelt kartsid nad,
et haige ja ärritatud Beethoven võib üksi teise linna minnes sattuda kergesti
konfliktidesse. Seepärast koostas Beethoveni sõber Ignaz Freiherr von
Gleichenstein projekti, mille kohaselt pidid kolm Austria suurnikku maksma talle
perioodiliselt pensioni. Beethoven see-eest ei tohtinud aga muidu Austriast
lahkuda, kui vaid kontsertreisideks.

Beethoveni elu lõpuperioodil sattus tema looming teatava põlu alla. Aadelkond
saatis Beethoveni poole pidevaid negatiivseid ja solvavaid märkusi, kuid
kontsertidel esitati tema loomingut enam kui kunagi varem. Beethoveni viimased
kvartetid võeti vastu vaimustusega, Viini intelligents hindas teda kõrgelt.
Romantiliselt meelestatud kunstiringkonnad suhtusid Beethovenisse kui
õpetajasse. Beethoven ise hindas noori saksa romantistlikke heliloojaid kõrgelt.
Carl Maria von Weberiga kohtus ta mitu korda ja tundis rõõmu Weberi ooperit
„Euryanthe“ saatnud edu üle. Franz Schubertiga kohtus Beethoven korra: erutatud
Schubert andis talle ühe omakirjutatud klaveriansambli partituuri ning suutmata
alustada kõnelust suure heliloojaga, jooksis ta minema. Beethoven ennustas
Schubertile suurt tulevikku. 1823. aastal külastas kurt Beethoven 11-aastase
Ferenc Liszti kontserti, misjärel ta jooksis ta lavale ja suudles noort pianisti
publiku ees.

Ka Beethoveni viimastel eluaastatel saatis teda puudus. Kuid siis sai ta Londoni
filharmooniaseltsilt (Philharmonic Society of London) ametliku ja pealtnäha
päästva kutse. Beethoveni nimi oli Inglismaal tuntud, kontsertreis sinna oleks
kindlustanud suure sissetuleku. Kuid Beethoven loobus reisist viimasel hetkel,
sest kartis jätta vennapoeg Karli nii pikaks ajaks üksinda. Kompensatsiooniks
otsustas ta hakata Inglismaal teoseid välja andma ja filharmooniaseltsile
mängimiseks uusi teoseid saatma. Kuid ka siin mõtles Beethoven viimasel hetkel
ringi ja saatis Londonisse vaid oma varemkirjutatud ja muusikaliselt
vähemväärtuslikud ungari avamängud. See rikkus Beethoveni ja Inglismaa vahelised
suhted, mis suudeti Beethoveni sõprade töö tulemusel siiski peagi taastada.
Pärast seda kinkis Londoni klaverivabrikant Broadwood talle uut tüüpi klaveri,
Londoni filharmooniaselts tellis temalt 9. sümfoonia ja harfivabrikant Stumff
kinkis talle lemmikhelilooja Händeli kogutud teosed neljakümnes luksuslikus
köites.

Beethoveni viimaste eluaastate tippsündmuseks sai viimane tema korraldatud
akadeemia. See toimus 7. mail 1824 ja sama akadeemiat korrati 23. mail. Seda
kontserti dirigeeris küll täielikult kurt Beethoven, kuigi enne kontserti
hoiatati orkestrante, et need heliloojat ei jälgiks. Sel akadeemial tulid
ettekandele esmakordselt Beethoveni 9. sümfoonia ja kolm numbrit kuu aega varem
Peterburis esmaesitust näinud "Pidulikust missast". Vaimustunud publik saatis
helilooja poole viiekordse ovatsiooni, mida oli palju rohkem kui keiserlikule
paarile tavapärane kolmekordne ovatsioon. Publiku maharahustamiseks oli vajalik
politsei sekkumine. Akadeemia kordus 23. mail oli aga vähese publiku tõttu
läbikukkumine, sest tolle päeva ilm oli kontserdisaalis istumiseks liiga ilus.

Elu viimase perioodi jooksul kirjutas Beethoven suhteliselt vähe: 9-st
sümfooniast vaid ühe ja 32-st klaverisonaadist viis. 12 aasta jooksul kirjutatud
teostest on olulisimad 9. sümfoonia, kus helilooja kasutab žanri ajaloos
esmakordselt koori ja soliste, hiigelmõõtudesse kasvatatud "Missa solemnis" ning
viis keelpillikvartetti. Enne surma lootis ta kirjutada veel kümnendat
sümfooniat, oratooriumi "Saulus", üht ooperit ning reekviemi, kuid need plaanid
ei teostunud.

1825. aastal haigestus Beethoven sooltepõletikku, mille järel algas
maksatsirroos, mille tagajärjel tekkis veetõbi. Samal ajal kurnati teda ka
vaimselt: kaardimänguga võlgadesse sattunud vennapoeg üritas enesetappu, mis oli
Ludwigi jaoks suur hoop. Lootuses kindlustada Karli tulevik, pöördus ta oma
teise venna Johanni poole. Kuid lahtises vankris ja detsembrikuu pakases
tagasisõit Gneixendorfi mõisast, kus Johann elas, oli liig. Pealegi pidi ta
poolel teel ööbima külmas talutares. Ta toimetati oma Viini korterisse, kus ta
heitis voodisse ega tõusnud sealt enam. Surivoodil luges ta kirjandusklassikat,
lisaks sellele kohtus ta paljude sõpradega, nende seas heliloojate Anselm
Hüttenbrenneri ja Johann Hummeli, libretist Stephan von Breuningi, Beethoveni
biograafi Anton Schindleriga. Neist esimene oli Beethoveni juures ka siis, kui
Ludwig 26. märtsil suri.

Beethoveni matused, kuhu kogunes kakskümmend tuhat inimest, toimusid 29.
märtsil. Sel päeval olid leina märgiks suletud kõik Viini koolid. 3. aprillil
kanti Beethoveni mälestuseks ette W. A. Mozarti "Reekviem". Sama aasta suvel
müüdi oksjonil maha kogu Beethoveni vara. Muu hulgas müüdi ära ka helilooja
käsikirjad, mis leidsid uued omanikud väga odavate hindade eest. Näiteks 5.
sümfoonia partituur müüdi ära kuue floriini eest. Beethoveni viimasest korterist
sai paari kuu jooksul suveniiriküttide läbikäiguhoov.

Beethoveni käitumine oli küllaltki heitlik ning ta ei suutnud end vaos hoida.
Teiste inimestega suheldes eiras Beethoven etiketti. Ta ei hoolitsenud väga oma
hügieeni eest. Kurtuse süvenedes muutus ta järjest üksikumaks, koos
ebaõnnestumistega suhetes kasvas masendus. Kord arreteeris Beethoveni Viini
politsei, kuna teda peeti ekslikult kerjuseks.

Ühe Beethoveni noorusaja sõbra jutu järgi, kes heliloojat 1816. aastal üle pika
aja taas nägi, polnud Beethoven mitte millegagi rahul ning tihti tärkasid temas
vihahood. Beethoven rääkivat väga palju, väga valjult, kiiresti ja elavalt. Kui
Beethoven vaikis, läks ta otsaesine kortsu, muutudes hirmuäratavaks neile, kes
ei teadnud, et tegelikult oli heliloojal imehea süda. Beethoven oli vaatamata
kurtusele elu lõpuni elav ja paeluv vestluskaaslane. Ta oli äärmiselt kriitiline
valitsevate monarhiate suhtes, mistõttu ennustas üks sõber, et helilooja sureb
tapalaval. Liigse suupruukimise eest kinnivõtmisest päästis Beethovenit vaid
tema tuntus.

Beethoveni komponeerimislaadi iseloomustab eelkõige teoste pikk valmimisaeg.
Seda ei põhjustanud aga helilooja aeglane tööviis, vaid asjaolu, et tal oli
korraga käsil mitu suurt teost. Samuti oli tal kombeks oma teoseid viimse
detailini lihvida. Tema helikeel varieerub küll eri teostes, kuid üsna sagedasti
on see pateetiline ja heroiline, mistõttu peetakse neid kahte märksõna väga
beethovenlikuks. Sellised teosed on näiteks tema enimmängitavad sümfooniad:
kolmas, viies, seitsmes ja üheksas.

Beethoveni looming juhatab muusikaajaloos sisse 19. sajandi. Ta oli peamiseks
eeskujuks paljudele romantismiajastu heliloojatele ning mitmed žanrid, eelkõige
sümfoonia ja sonaat, lähtuvad 19. sajandi lõpuni tema teostest. Samas jääb tema
muusika klassikaliselt loogilise ja tasakaalustatud vormistruktuuri raamidesse.
Elu lõpus kirjutas ta muusikat, mida on peetud üleminekuks romantismile. Samas
oli tema hiline looming kaasaegsete jaoks juba vananenud ja liiga
konservatiivne.

Beethoven oli andekas ja tuntud pianist, mistõttu on klaveril tähtis koht ka
tema loomingus, olulisem kui mistahes teisel pillil. Kõige tähtsama osa
Beethoveni klaveriloomingust moodustavad tema 32 klaverisonaati. Neid
iseloomustavad julge ja novaatorlik kompositsioon ning tihedad klassikalistest
žanripiiridest väljaastumised. Hilisemates sonaatides kasutab Beethoven rohkelt
polüfooniavõtteid ja fuugavormi. Sonaadid olid mõeldud kodus mängimiseks:
Beethoveni eluajal esitati neid praeguseks teadaolevalt kontserdil vaid kahel
korral, samas kui nende nootide müük oli silmapaistvalt edukas. Sonaatide kõrval
on Beethoven klaverile loonud veel variatsioonitsükleid ja väikepalu: bagatelle,
prelüüde, rondosid, ühe poloneesi, nokturni ja fantaasia.

Beethoveni orkestrimuusika tähtsaim žanr on sümfoonia, neid on tal kokku üheksa.
Sarnaselt Haydniga hakkas ta neid kirjutama hilja, esimene sümfoonia valmis
aastal 1800, mil Beethoveni teoste hulk oli juba suur ja tema nimi tuntud.
Beethoveni sümfooniates on ühendatud ülev, dramaatiline väljendus ning loogiline
ja ökonoomne ülesehitus.

Beethoven toob oma sümfooniatesse mitmeid uuenduslikke jooni. Esiteks laiendab
ta orkestrikoosseisu: 3. sümfoonias lisab ta kahele metsasarvele kolmanda,
üheksandas sümfoonias juba neljanda. Viiendas sümfoonias lisab ta
orkestrikoosseisu pikoloflöödi, kontrafagoti ja kolm trombooni. Puhkpillide,
eriti aga vaskpillide tähtsus suurenes, enam ei olnud nende ülesandeks vaid
orkestri koloriidi täiendamine.

Teiseks muutis Beethoven sümfoonia vormi – neljaosalist sonaaditsüklit. Kui
esimeses sümfoonias püsis see sarnasena tema klassikutest eelkäijate teostega,
siis alates teisest sümfooniast on ta asendanud tantsulise kolmanda osa,
menueti, skertsoga (it k scherzo – nali). Kuues sümfoonia on hoopis viieosaline
ning üheksandas osas on aeglane osa kolmas, mitte teine, nagu tavaliselt.

Beethoven pikendas sümfooniate kestust. Kui Mozarti sümfooniatest vältasid vaid
vähesed üle kolmekümne minuti ning tihtipeale oli nende pikkus lausa alla kümne
minuti, siis Beethoveni kuuenda ja seitsmenda sümfoonia esitused kestavad umbes
40, kolmanda sümfoonia omad 50 ja üheksanda sümfoonia esitused umbes 70 minutit.

Instrumentaalkontserte on Beethovenil seitse: lisaks viiele klaverikontserdile
veel viiulikontsert ja kontsert viiulile, tšellole, klaverile ja orkestrile.
Kolm esimest klaverikontserti, mis on kirjutatud varem kui viiulikontsert ja
kolmikkontsert, on lähedased Mozarti selle žanri teostele. Eriliseks teevad need
teosed aga julge tonaalne plaan ja tarmukus, mis muudavad need teosed lähedaseks
Beethoveni sümfonismile. Neljanda osa peamine fenomenaalsus seisneb selles, et
esimest korda žanri ajaloos alustab klaver kogu teost. Instrumentaalkontserdile
omast topeltekspositsiooni ta seal siiski ei kaota. Beethoveni neljandat ja
viiendat klaverikontserti ning viiulikontserti iseloomustavad erakordselt pikad,
20–25 minutit kestvad esimesed osad. Viiulikontserdist tegi Beethoven Muzio
Clementi soovitusel hiljem ka redaktsiooni klaverile ja orkestrile ning pärast
väljaandmist hakkas see kandma oopusenumbrit 61a.

Orkestrile on Beethoven kirjutanud veel 11 avamängu, muusika kuuele näidendile,
tantse, muusikat sõjaväeorkestrile. Teostest solistile ja orkestrile on lisaks
seitsmele instrumentaalkontserdile veel Fantaasia klaverile, koorile ja
orkestrile, Kaks romanssi viiulile ja orkestrile ning Rondo B-duur klaverile ja
orkestrile.

Beethoveni kammermuusika tähtsaima osa moodustavad tema 16 keelpillikvartetti.
Eristatakse Beethoveni varaseid (kuus kvartetti, kirjutatud aastatel 1798–1800),
keskmisi (viis kvartetti, kirjutatud aastatel 1806–1810) ja hiliseid
keelpillikvartette (viis kvartetti ja "Suur fuuga", kirjutatud aastatel
1823–1826). Beethoveni keelpillikvartetid said populaarseks alles 19. sajandi
teisel poolel. Tema kaasaegsed pidasid nende meeleolude vaheldumisi häirivateks,
samuti ei meeldinud neile teravate kooskõlade eelistamine, vormitult pikad
fraasid ega ebaharmooniline polüfoonia.

Kümnest viiulisonaadist üheksa komponeeris ta vahemikus 1797–1803. Algselt
nimetati neid teoseid tihtipeale "sonaadiks klaverile koos viiuliga" või isegi
"sonaadiks klaverile viiulisaatega". Tema viiulisonaadid ei osutunud
populaarseks: dünaamikakontrastid, üllatuslikud modulatsioonid ja uudsed rütmid
sundisid kriitikuid nimetama Beethoveni viiulisonaate liiga koolmeisterlikeks ja
ebameloodilisteks.

Kammermuusika žanrist on Beethoven kirjutanud veel viis tšellosonaati, ühe
metsasarvesonaadi, klaveritriosid, keelpillikvintette, keelpillitriosid, teoseid
flöödile, viiulile ja vioolale, kahele klarnetile, kahele metsasarvele ja kahele
fagotile, kahele viiulile, vioolale, tšellole ja kahele metsasarvele jpm.

Beethoven on kirjutanud ühe oratooriumi, "Kristus Õlimäel". Selle teose
komponeeris ta vähem kui aasta pärast "Heiligenstadti testamenti" vaid kahe
nädalaga. Teos kanti esmakordselt ette 5. aprillil 1803, samal hommikul lõpetas
ta veel tromboonipartiisid. Teos pälvis lisaks positiivsetele hinnangutele ka
ohtralt negatiivset kriitikat. Rahul polnud ka Beethoven, kes kritiseeris Franz
Xaver Huberi libretot, aga ka teost esitanud koori ja orkestrit.

Beethoven on kirjutanud kaks missat: Missa c-moll ja "Missa solemnis", mis on
loodud vastavalt vürst Esterhàzy ja helilooja õpilase ertshertsog Rudolfi
peapiiskopiks pühitsemise auks. Tõsi, neist viimane valmis alles viis aastat
pärast pühitsemist. "Missa solemnist", mida Beethoven kirjutas samaaegselt 9.
sümfooniaga, pidas helilooja ise oma suurimaks teoseks.

1804. aastal tehti Beethovenile ettepanek komponeerida ooper Jean-Nicolas
Bouilly süžeele, mille nimeks sai algselt naispeategelase järgi "Leonore". Sama
loo olid varem ooperiks komponeerinud Ferdinando Paer ja Pierre Gaveaux.
Ooperile kirjutas Beethoven koguni neli avamängu, mida nimetatakse "Leonore nr
1", "Leonore nr 2", "Leonore nr 3" ja "Fidelio". Samuti on ooperist valminud
kolm eri redaktsiooni. Nii avamängudest kui ka ooperitest mängitakse teatrites
hiliseimat. Praegu tuntakse seda ooperit nimega "Fidelio".

Kuigi Beethoven alustas 1803 ka ooperi "Aleksander Makedooniast" komponeerimist,
on "Fidelo" tema ainus ooper. "Aleksander Makedooniast" libretist oli sama, kes
Mozarti "Võluflöödilgi", Emanuel Schikaneder. Kuid ajad olid vahepeal muutunud
ning tema süžeed ei paelunud enam publikut. Sellest ooperist valmis Beethovenil
vaid üks trio, mille muusikat kasutas ta hiljem Florestani ja Leonore duetis
ooperis "Fidelio".

Edinburghi Thomsoni kirjastuse tellimusel seadis Beethoven suure hulga eri
rahvaste, eriti aga iiri ja šoti rahvamuusikat. Beethoveni ülesandeks oli 164
laulu varustamine saate, ritornellide ja sissejuhatustega. Seejuures oli
Beethovenile seade aluseks vaid rahvaviis, seatava laulu sõnu kirjastus
Beethovenile ei saatnud.

Beethoveni originaallaululooming hõlmab 112 laulu. Tema viimased, 1816. aastal
kirjutatud laulud moodustavad tsükli "Kaugele armsamale", mis on muusikaajaloo
esimene terviklik, ühe idee, ühtse meeleolu ja järkjärgulise arendusega
laulutsükkel.

Lisaks nendele on Beethoven loonud veel 25 neljahäälset lõbusasisulist
pillisaateta kaanonit, millest igaüks on pühendatud ühele tema sõbrale;
koorimuusikat, aariaid ja vokaalansambleid, instrumentaalmuusikast veel teoseid
mandoliinile.



