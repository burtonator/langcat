https://kv.wikipedia.org/wiki/%D0%95%D0%B2%D1%80%D0%BE%D0%BF%D0%B0

Европа - квайт му юкöнъясысь öти. Куйлö войвыв шарджынйын. Öтув Азиякöд артмöдö
Евразия мувеж.

Мукöд му юкöнъяс серти Европа абу ыджыд: мувывторйыс сылöн тöкöтьö öти дас витöд
юкöн став косiнсьыс. Европа сэтшöм топыда öтлаасьö Азиякöд – вежтасыс мунö
неджуджыд Урал кыръясöд, Урал ю пöлöн да Кума-Маныч лажмалöм кузя, – мый сiйöс
позьö лыддьыны Евразияса кöджöн; космувывса вежтас Европа да Азия костын оз
падмöд на костын волысьöмъяслы. Но век жö Европа – торъя му юкöн; сылöн аслас
дорöсъяс, аслыссяма климат, сылöн аслас история сöвмöм.

Европа сулалö материк шарджын шöрын, и öттшöтш куим боксянь сiйöс кытшовтöны
саридзьяс, кытi мунöны лöсьыд туйяс мукöд му юкöнъясö. Ла-Манш вис дорын,
англъяс сiйöс шуöны Англияса каналöн, öтлаасьöны тöдчана саридзвыв туйяс Войвыв
да Лунвыв Америкаысь, Африкаысь, Азияысь да Австралияысь.

Атлантувса океанлöн ваыс Европа дорын шоныд да некор оз кынмыв. Лунвывсянь
Европаöс кытшовтö джуджыд (4 сюрс м дорысь джуджыдджык) Мушöр саридз –
Атлантувса океанлöн юкöн. Тайö саридзыс Мрамор, Сьӧд да Азов саридзьяскöд тшöтш
зэв пыдö пырö косiнö. Сьöд да Азов саридзьяс костын, кодъяс йитчöмаöсь Керч
вискöн, куйлö Крым кöдж. Вогöгöр Мушöр саридзын ваыс шоныд абу сöмын вевдорас,
но и ёна пыдынiнъясын (13° гöгöр), а сэк жö, орччöн, Атлантувса океанын 2 сюрс м
пыднаын сöмын 3°. Тайö лоö со мый понда: Гибралтар вис ляпкыд (500 м-ысь
ляпкыд). Сэні эм вапытшса коськ, сы вомöн Мушöр саридзö оз вермы веськавны
кöдзыд ваыс океан пыдiинъясысь. Тöлын тайö саридзыс шонтö вадоръяссö Европалысь.

Мушöр саридз юксьö Европа кöджъясöн да дiясöн Тиррен, Адриа, Ионика да Эгей
саридзьясö. Рытыввылын Мушöр саридз öтлаасьö Атлантувса океанкöд, асыввылын
Дардан да Босфор пыр Сьӧд саридзкӧд, а лунвылын Суэц каналöн сiйö öтлаасьö Индiа
океанкöд. Тайö саридзыс – тöдчана саридзвыв туй Европалöн. Сiйö ворсiс ыджыд
роль саридзветлöм сöвмигöн: сы вылын европаса йöз медвойдöр велöдчисны ветлыны
паруса пыжъясöн. Не сöмын важъя кадъясö, но и шöр нэмъясын Мушöр саридз вылын
вöлiны медся тöдчана вузасян туйяс Европалöн. Мушöр саридз юкö Лунвыв Европаöс
куим ыджыд кöдж вылö: Иберия, Апеннина да Балкана кöджъяс. Лунвыв Европаö пырöны
татшöм ыджыдджык дiяс: Корсика, Сардиния, Сицилия, Мальта, Крит да уна мукöд дi;
Эгей саридз вылын посни дiяс артмöдöны Элладаса архипелаг. Рытыввылын Европа
сiдзжö ёна вундасьöма саридзьясöн. Танi ми аддзам Бискайя куръя да Войвыв
саридз, кодöс торйöдöны океанысь кык ыджыд дi: Ыджыд Британия да Ирландия.
Войвылын Войвыв саридз öтлаасьö океанкöд ачыс, а лунвылын – Па-де-Кале да
Ла-Манш висъясöн. Войвыв саридз да сылöн висъясыс оз кынмывны сы вöсна, мый
сэтчö воö шоныд визув Гольфстрим. Войвывлань Ыджыд Бритмусянь эм ыджыдкодь дi –
Ислан дi. Став вадоръясас Рытыввыв Европаын овлöны ыджыд тулöмъяс да ямлöмъяс;
гаваньясöс да ю вомъясöс нюйтысь весалöмöн найö кокньöдöны судноясöн ветлöмсö.
Мушöр саридзын тулöмъяс пöшти оз овлыны.

Войвыв саридз асыввывланьын вуджö Балты саридзö, но сы дiнö туй вылас куйлö
Ютлан кöдж, кодöс кытшовтöны висъяс. На пытшкысь кык паськыд вис – Скагеррак да
Каттегат – оз кынмывны сы вöсна, мый сэтчö воö Гольфстрим. Лунвывланьын насянь
мунöны векньыдик висъяс танi куйлысь дiяс костöд; ыджыдджыкыс тайö висъяс
пытшкысь – Зунд (Эресун) – тшöкыда тупкысьлö йиöн. Балты саридз абу джуджыд,
ваыс дубкодь (сов 1% гöгöр), вадор гöгöртiыс кынмывлö. Тайö саридзыслöн
куръяясыс – Ботöн, Соми да Рига – пыдö пырöны войвывлань да асыввывлань. Балты
саридзысь Войвыв саридзö Ютлан гöгöр кузь туйсö дженьдöдö Кильса канал, кодöс
кодйöма Ютлан кöдж лунвыв юкöн вомöн.

Скандi кöдж – Европаын медся ыджыд. Рытыввывладорсянь сiйö зэв ёна вундассьöма
кузь да джуджыд куръяясöн-фьордъясöн, кодъяс некор оз кынмывны Гольфстрим вöсна.
Гольфстрим гöгöртö Ислан дi да сiдзжö пырö и Баренц саридзö. Тайö медся войвыв
саридз Европаын, но Кола кöджса Мурман вадор пöлöн тöвбыд позьö ветлыны
пыжъясöн. А Еджыд саридз вылын квайт тöлысь уялö йи. Войвыв йиа океанын куйлöны
дiяс: Шпицберген, Франц-Иосиф Му, Выль Му, Колгуй да Вайгач.

Гольфстрим. Европа климатлы ыджыд тöдчанлун кутö Гольфстрим, мушар вылын медся
ён шоныд ва визув. Гольфстрим вайö Европа вадоръясö тропикса шондiöн шонтöм ва.
Гольфстрим вöсна Войвыв саридз некор оз кынмывлы. Балты саридзлöн шöр юкöныс
сiдзжö оз йизьывлы; Соми да Ботöн куръяяс кынмылöны кымынкö тöлысь кежлö, а сэки
жö Хадсон куръяын, кодi куйлö сiйö жö пасьтöсын, весиг гожöмын уялö йи.
Атлантувса океан Скандi кöдж рытыввыв вадоръясын оз кынмывлы некор, а налы
паныда Гренлан дi вадоръясын сiйö пöшти вогöгöр йи улын. Гольфстрим мунö и
Войвыв йиа океанö. Танi сiйö вештö Европа вадоръясысь полюсдор уялан йияссö.

Европа озыр юясöн; таын сiйö сетчö сöмын Лунвыв Америкалы. Торъя нин уна юыс
Рытыввыв да Войвыв Европаын: Рытыввыв Европаын уна енöжваысла, а Войвыв Европаын
сысянь, мый шонтöгыс улын да, ваыс, кодi усьö му вылö, омöля косьмö. Но юяс
кузьта серти Европа кольö ёна бöрö мукöд му юкöнъясысь.

Рытыввыв Европаын юяс абу кузьöсь, сэнi эм сöмын öти кузь ю – Дунай (2888 км).
Дунай петö Шварцвальд вылысь да визувтö асыввылö, писькöдчö Вена дзиръя пыр
Альпъяс да Карпатъяс костын да Кöрт дзиръя пыр Карпатъяс да Балканъяс костын.
Веськыдвыв вожъяссö Дунай босьтö Альпъяссянь, векся лымъяс улысь, а шуйгавыв
вожъяссö – Карпатъяссянь. Мукöд юясыс Рытыввыв Европалöн ёна дженьыдджыкöсь, но
уна вааöсь, торъя нин Альпъясысь петысь юяс. Татшöмъясыс – Рейн (1320 км), Рона
да По. Пöшти став юясыс Рытыввыв Европаын нуöны уна ва кыдзи тöлын, сiдзи и
гожöмын. Тулысын найö омöля ойдлöны, сы пыдди найö ыджыд вааöсь и гожöмнас,
öтикö, уна зэръясла, мöдкö, васö найö босьтöны кыръяссянь – кырвыв öшмöсъясысь,
лымъясысь да кыссян йиясысь. Юяс визулöсь, торъя нин кыръясын, кöнi найö
артмöдöны коськъяс. Кывтыдланьыс воигöн кöть визувтöны и öдйö, но лöня,
Скандiвывса юясысь öтдор, кöнi эмöсь коськъяс, сы вöсна, мый туй выланыс налы
тшöкыда паныдасьöны чорыд кристаллсяма породаяс.

Асыввыв Европаын юяс кузьджыкöсь Рытыввыв Европаын серти. Медся гырысьясыс на
пытшкысь – Камаа (1805 км) да Окаа (1500 км) Волга (3531 км), Урал (2428 км),
Днепр (2285 км), Войвыв Донеца (1053 км) Дон (1870 км), Печора (1809 км), Днестр
(1352 км), Даугава да Вынва. Тайö юясыс ыджыд вааöсь, сы вöсна мый васö босьтöны
гырысь бассейнъясысь. Тулысын, лым сылiгöн, найö паськыда ойдлöны, гожöмын бара
ёна ямöны, ва туйясас артмöны косiнъяс, ляпкыдiнъяс. Визувтöны найö лöня ю
йывсяньыс ю вомöдзыс, – некымын юысь öтдор. Тöлын юяс Асыввыв Европаын дыр кежлö
тупкысьöны йиöн, шуам, Даугава, Волхова и Свира Нева да Волга – шöркодя вит
тöлысь кежлö.

Тыяс Европаын зэв унаöсь да артмöмыс налöн быдпöлöс. Торъя нин уна ты
Фенно-Скандiвывса массив вылын; сэнi найö артмöмаöсь мыйкö-мындаыс кырвыв
сёртасъясын, а мыйкö-мындаыс важ кыссян йиöн кодйöминъясын. Уна ты эм сiдзжö
Балты бердса отын: танi найö артмöмаöсь кыссян йи помса моренаяс костысь
нёптовъясын. Медся гырысь тыяс куйлöны Фенно-Скандiвывса массив лунвыв юкöнын.
Тайö – Ладöг (18.390 км²), Öньöг (9616 км²), Венерн (5650 км²) а Сайма (4400
км²) тыяс.



https://kv.wikipedia.org/wiki/%D0%A0%D0%BE%D1%87%D0%BC%D1%83

Рочму Федерация (рочӧн Россия, Российская Федерация) — Асыввыв Европаын да
Войвыв Азияын канму. Олысьяс лыд 146 544 710 мортъяс (2016). Рочмулӧн мутас,
висьтаван сылӧн Оланподувӧ, лыддьысьӧ 17 125 191 км². Мутас серти муын медводдза
инын, НВӦ серти СПВ серти 5-ӧд инын, олысьяс лыд серти 9-ӧд инын.

Рочму федерациялӧн тэчасног сораса республика. 2012 вося ода-кора тӧлысьын
канмуӧн президентӧ лоӧма Путин Владимир, Веськӧдлан Котырӧн юралысь Медведев
Дмитрий.

Рочму 18 канмукӧд орчча (муын медыджыд петкӧдлас), сы лыдын пыдди пуктытӧм:
косӧд Норвегиякӧд, Суоми Мукӧд, Эстмукӧд, Латвиякӧд, Литвакӧд, Польшакӧд,
Беларуськӧд, Украинакӧд, Абхазиякӧд, Грузиякӧд, Лунвыв Осетиякӧд,
Азербайджанкӧд, Казахстанкӧд, КВР-кӧд, Монголиякӧд, КВДР-кӧд; саридзӧд Япониякӧд
да АӦШ-кӧд.

Рочму уна сикас войтыра канму, торъяван ыджыд этнокультураса унапӧлӧслунӧн.
Олысьяс унджыкыс (75 % гӧгӧр) асьтӧ лыддьӧны православиелань, мый вӧчӧ Рочмуӧс
канмуӧн муын медыджыд православиеса олысъяскӧд.

СССР киссьӧм бӧрын 1991 во помын Рочмуӧс шуисны СССР-лӧн инӧд вежысь канмуӧн да
Рочму пырис ӦВК-лӧн Безопасносьт Сӧветӧ. Та кындзи, Рочму пырӧ мукӧд
войтыркостса котырӧ: ӦВК, АКЛ, ЕврАзЭС, ЦАС, ОДКБ, ШОС, АТЭС и с. в.



https://kv.wikipedia.org/wiki/%D0%9A%D0%BE%D0%BC%D0%B8_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0

Коми Республика (рочӧн Республика Коми) — коми войтырлӧн канму, Роч Федерация
кутантор (субъект).

Республика куйлӧ Европа асыв-войвылын да видзӧ ӧтувъя суйӧр Кардор, Киров,
Свердловск да Тюмень обласьтъяскӧд, Перым ладоркӧд да Яран асвеськӧдлан кытшкӧд.

Коми войтырлӧн асъюралан мутас артмис 1921 вося моз тӧлысь 22 лунӧ кыдз Коми
(Зыряна) асвеськӧдлан обласьт, коді 1936 вося ӧшым тӧлысь 5 лунӧ лоис Коми АССР,
1990 вося йирым тӧлысьсянь — Коми ССР, 1992 вося лӧддза-номъя тӧлысьсянь — Коми
Республика.

Коми Республикаын олысьыс (2012 вося йирым тӧлысьын йӧзӧс гижалӧм серти): 890
000 морт (РФ-ысь 0,68%, РФ-ас 54-ӧд инынӧсь). На пӧвстын комияс — 270.271 морт
(25,2 %). Суклун: 2,5 морт/км².

Коми Республика пукалӧ Европа асыв-войвыв пельӧсын, Гринвидзсянь асывлань 45°
21' да 65° 15' костын, а му сяркоссянь войланьыс 59° 12' да 68° 25' костын.

Коми мукӧд орччӧн: рытыввылын ― Кардор обласьт, Кардор жӧ овласьтувса Яран
асвеськӧдлан кытш, Тюмень овласьт улын ветлысь Йӧгралӧн ла Ёмаласа Яранлӧн
асвеськӧдлан кытшъяс, лунвылын ― Перым ладор да сы улын жӧ асвеськӧдлӧмтӧг олысь
Коми кытш, а рытыв-лунланьті ― Кылна (Киров) овласьткӧд суйӧрыс.

Веськыда войвылас да асыв-войвылас эськӧ шыльквидзӧ куш ли вӧрсора тундраыс-а,
став мукӧд мувывторйыс Комилӧн ёна и вӧрсялӧма. Верман тай аддзыны татысь вӧр
вӧньыдлысь быдпӧлӧс шӧртсӧ да: войвыв вӧр (сэтысь на тӧдчӧдӧны и медся
войвывсаӧс, вӧрсора тундра коддьӧмджыксӧ нин); сэсся выйим шӧрвыв да лунвыв
вӧрыд.

Шӧртъяс (зонаяс) серти торъялӧмсьыс кындзи позьӧ казявны и рытывсянь асыввылӧ
вежсялӧмсӧ: сынӧдлӧн сямыс (климатыд) лоӧ косджык, мӧдӧны сюравны Сибыр муынджык
олысь быдмӧг-пемӧсыд и.

Веркӧс да пытшкӧс сертиыс Коми Республикалысь став мувывторсӧ позьӧ юклыны кык
аслыспӧлӧс юкӧнӧ: ӧтиыс ― Сибыр Из бердын куйлӧ, мӧдыс ― Роч тшӧтшкӧмас вылын.

Рытыввылас шевкнитчӧма Мозына-Эжваа шыльыдін; лунланьті тай сійӧ кыпалӧ Шӧрвыв
мусюрӧн-а. Став тайӧ юкӧныс ― важъя Роча муподлӧн пельӧс. Подувсӧ сылы тэчӧма
кембри кад водзвылын на кӧрлӧмӧн артмӧм чорыд му рӧдъясысь, а найӧс 2.000 метра
кызтанас шебралӧны пальӧзой да мезозой кадӧ пуксялӧм да сэсся тайкӧ торкыштӧм
томджык му рӧдыс.

Ва юкланінъяссӧ артмӧдалӧма: перым кадӧ кӧ ― мергельысь, сёймуысь, сера-рӧма лыа
изйысь да извесьт изйысь, триас кадӧ ― сёймуысь жӧ, а Шӧрыв мусюрті ― зюра да
мев кадӧ пуксялӧм лыа да сёйнас.

Лыддьӧдлӧм му рӧдъяссӧ быдлатікодь кыза вевттялӧма нёльӧдтор кадӧ. Му веркӧслӧн
коркӧя лайколас сэки пуксялӧмаыд ӧткымын дас километра кызтаӧн на куйлӧ да.

Нёльӧдтор кадӧ кыссян йиӧн татчӧ ваялӧма да вевсьӧн моз тэчалӧма кык сорас.
Вылыссаӧс (сійӧ тай уналаті артмӧдалӧ ва юкланінлы веркӧссӧ-а) колялӧма
коймӧдысь ыджыда йизьылӧм дырйи (мӧскуа нима йизьылӧмыс). Сёрӧнджык тайӧ сорастӧ
буракодь кырлӧдлӧма да лыаалӧма, а уналаті и мӧд пӧв шебралӧма кыссян йи сылігӧн
кыскӧм да сыв ты пыдӧсӧ пуксялӧм торъясӧн, кызвынсӧ бара лыанас. Шӧрвыв мусюрад
жӧ ва юкланінъяссӧ вӧсни пӧвстӧн вевттьӧ галятӧм сьӧкыд бусоват сёйӧдму (с.ш.
вевттяна сёйӧдму).

Йизьывлытӧдз вӧвлӧм лайковъястӧ ӧні кежлӧ шыльӧдӧма нин пуксялӧм лыаӧн (тадзи
Емва, Висер, Ньывсер кузяла, Эжва да Войвыв Кӧтйӧм костысь ва юкланінас); му
веркӧсыд таті ёна нюрсялӧма.

Татшӧм важъя лайколыд кызвыйӧ и индӧма туйвизьнысӧ медыджыд юяслы, а на пӧвстысь
быдӧн нин (Эжва, Сыктыв, Мозын, Ву) ваялӧм лыа да изнас артмӧдӧма аслыс ӧткымын
тшупӧда паськыд ковтыссӧ.

Мозына-Эжваа шыльыдінтӧ асыввывті дорӧсалӧма Тиман мусюрӧн. Тайӧыс нюж видзӧ
Коми республикалӧн став му кузяыс лун-асыв-лунвывсянь вой-рытыв-войвывлань, а
вой помнас пырӧ на и Яранлы овкытшас. Чайтӧны тай: ёна жугӧдлӧм, кӧрлӧмӧн артмӧм
Тиманас коркӧ пӧ важӧн и Сибыр Изйӧ на тшукӧма вӧлі.

Тэчӧма Тимансӧ медсясӧ пальӧзой кадӧ кембри, девӧн и карбон кадколастса му
рӧдъясысь (кварсыт, лыа из, извесьт из, доломит, мергель, сёйму).

Мукӧдлаті веркӧсас жер видзӧны нӧшта на важӧнджык, протöрозой кадӧ, пӧртчӧмӧн
артмӧм пӧвстъяс да му пытшкысь би сир моз ыльӧбтылӧм му рӧдыс. Перым кадсяньыс
Тиманлы кыкладор банас содтӧд на колялӧма извесьт из, доломит да гипссора сукыс.

﻿Куш сэтъясті, кыті жеръялӧны протӧрозой кадся му рӧдыс, тӧдчӧ на кыпалыштӧм да
ёнакодь нин кырлалӧм вывтасыд: Чӧдлас Из, Емвайывса мусюр, Öтш Парма, Джеджим
Парма. Уналаті татчӧс му эжыс буж вӧйӧма пыдӧ, пытшкӧссьыс му рӧдсӧ ванад
сывдігмоз нуӧма да.

Тиманвывса юяс ёнакодь нёриняӧсь, кытсюрӧ коськаӧсь. Унаӧн на пӧвстысь, шуам,
Печӧралань визувтысь Пизьва, Чилим ю ли (катыдыс), мусюртӧ вуджигмоз кырлӧдлӧмӧн
писькӧдӧмаӧсь аслыныс векни да пыді (10 метраӧдз джуджданас) потас кодь
ковтыснысӧ.

Тиман мусюр, Сибыр Из да Барин саридз костӧд, войланьыс сунтола шылькнитчӧма
Печӧраа увтас.

Сибыр Изланьысджык му веркӧсас гир видзӧны пальӧзой кадӧ кӧрлӧм тэчасъяс. Наысь
артмӧдӧма, шуам, ляпкыд (200 метраӧдз вылнаыс) мольыд веркӧса да кадъя Сьӧрныж
мусюр.

Коймӧдысь йизьылігӧн Печӧраа увтасыд эськӧ ставнас моз шедлӧма кыссян йи улӧ-а,
медбӧръяысь (Валдай нима) йизьылӧмыс инмылӧма сылы асыв-войвылас сӧмын. Тайӧ и
урчитӧма увтасыдлысь му веркӧссӧ.

Сибыр Изйыд (а Коми республика му вылӧ рытладор баннаныс дзоргӧны сярйывса,
сярйывдорса да войвыв Изъясыд) быд ног кӧрлӧмӧн артмалӧма сёр пальӧзой кадӧ.
Сэсся сійӧс вӧлі ёнакодь кырлӧдлӧма да бара на кыпӧдалыштӧма выльджык
кадколастъясӧ.

Тэчӧма Изсӧ медсясӧ ордовик кадӧдз на пӧртчӧмӧн артмӧм лонысь да кварсытысь, а
таысь ӧтдор бисир моз ыльӧбтылӧм му рӧдъясӧн и.

Пӧрым водзвылын чужлӧм томджык му рӧдсьыс, Пальӧзой кадӧ жӧ эськӧ-а, тэчалӧма и
Сибыр Из пӧлӧн нюж видзысь мылькъя Пармаяс (500-700 метраӧн джудждаӧсь) да
буракодь нюрсялӧм паськыд ковтысъяс.

Сибыр Из горувтi извесьт изйысь ли гипсысь вöчлöм пöвстъяссö кытсюрö
сывдылöма-нуöма ваöн. Сiйöн татчöс му пытшкас артмалöма уна гырк. Татшöмыс тай
Унья дорын и, Печöра йылын и, Ылыдз бердын и тырыс да.

Му вылысь сывлытöм йиыд öнi кызвыннас Сярйывдорса Из вылын пукалö. Сэнъясöн жö
зым видзö и Сибыр Изъяс повстын медся джуджыдыс ― Народа (1894 м).

Коми Республикалöн вöрсора да куш тундра улад, а мукöдлатi и медся войвыв вöр
улад муыс пыр кын пытшкöса. Уна сё во чöж сывлытöм локöбыс кöнсюрö овлö 200
метраöдз кызтанас. Бара, тундралöн лунвыв дорöсланьыс мупытшса кын локöбъяс дi
кодьöсь нин, дай кызтаныс ичöтджык жö. Нитш да момга увтiыс кынмуыд сылыштлö
гожöм чöжöн муртса öткымын декиметра пыднаöдз, а сэтъястi, кытчö öкмылö уна лым
(лыаа му, визула нюкöс ли) пыр кын локöбыслöн вевдорыс куйлö 5-6, а кытсюрö и
10-20 метра пыднаын. Видлавны кö, бара, ыджыдджык ю ковтыстö, пыр кын локöбыд
сэсь мукöдлатi и скöнь оз сюр.

Республика мутасын туялöм мупытшса озырлунö пырöны ставроссияса запасъяс:
мусир —3% гöгöр, из шом — 4,5%, барит — 13%, боксит — 30%, титан — 50% гöгöр,
кварцево-жильнöй сырьё — 80% гöгöр.

Коми республикаыдлöн муыс, аслыспöлöс тэчасысла да сы весьтса сынöдлöн вывтi
улис сямысла, веркöстi да пытшкöстiыс лоöма вель уна ваа. Кызвын юыс визувтö
ньöжмыда, муувса ваыд матын веркöссяньыс, а асыв-войвылын муыс пыр кын пытшкöса
дай зэв кадъя. Кыссян йи сылiгöн да сывтыын артмöдалöм тшöтшкöс, омöля косьмана
быдпöлöс шыльыдiн да увтасыс лёка нюрсялöмаöсь: став нюрыслöн пасьтаыс танi
1,5-1,8 сюрс км² öдз. Шöркодяс жö кадъя муыд республика улын лоö 9,4%, эськö
мукöд ю вожас содö и 40-80%-öдз-а. Уна лыда ва визулыд петö медсясö кыпалан
мувывторъясысь, ёнджыка кымöрянь кöтöдан инъясысь, а сэсся нин ыджыд ю везйö
öтлаасьö. Медыджыд юыс республика муад ― Печӧра (кузьтаыс 1809 км, ва öктанiн ―
327 сюрс км² ыджда). Эвропа войвылын сiйö медся уна ваа (вося шöркодя видзöмыс ю
вомас ― 4120 м3/с). Печöралысь медгырысь вожсö ― Усаöс (к. ― 654 км, ва öктö
~100 сюрс км²-ысь) уна вааöн жö лыддьöны: вося шöркодьнас видзöмыс ~1500 м3/с).
Нöшта кык тöдчана юыс ― Эжва (1130 км; 123 сюрс км²; 1100 м3/с ю вомас, 600 м3/с
Сыктывкар весьтас) да Мозын (966 км; 76 сюрс км²; 600 м3/с ю вомас) сöмын
катыданыс визувтöны Коми республика му кузяыд. Мукöд ю йылысь кö гарыштны, матö
40-ыслöн кузьтаныс 200-600 км-öн, ва öктанiнныс 300-2000 км² ыдждаöн. Нöшта 3300
юыс 10 200 км кузьтаöсь, а 10 км-ысь дженьыд шор-ёльтö уна дас сюрсöн нин
арталöны. Пöчö саридзö ваыс петö республикаса 62% мувывторсьыс (Печöра ю пырыс),
Еджыд саридзö (Эжва да Мозын пырыс) ― 37%-ысь, Каспи саридзö (Ветъю да Кама
вожъяс пырыс) ― куш 1% мувывторсьыс. Сибыр Изъяс вылын, а мукöдлатi и Тиман
вылын юясыд нёриняöсь, унаöн коскаöсь, кытсюрö потас кодь ковтысаöсь. Тшöтшкöс
жö му кузяыс унджык юыд визувтöны лöня, ковтысныс паськыд, ворганыс ёна чуклялö,
уна вис, полой да тыкöла артмöдалö. Ва юкан визьсö татшöм юяс костысь он и
казяв. Коми республика муын выйим 78 сюрсысь унджык ты. Эськö веркöсныс, öтув
босьтан кö, лоö 4,5 сюрс км² ыджда-а, быд сё пиысь сöмын кыкыслöн рöмпöштаныс
0,5км²-ысь паськыд. Пукалöны тыясным тундраын и керöс вылын, пармаын и адз
вылын. Артмöмаöсь найö тшöтш быд ногыс. Мукöдыс кыссян йиöн кырлöм инö кольöма,
мукöдыс сывдöм кынмуö, момга вылö ли пуксьöма, эмöсь и важъя саридзлöн колясъяс.

Промовмӧслӧн медшӧр юкӧнъяс: Ломтас вӧчӧм (изшом, мусир, газ перйӧм, мусир да
биару уджалӧм), вӧр лэдзӧм, пу уджалӧм да кабала вӧчӧм.

2007 воын Коми Республика мутасын углеводороднöй сырьё месторождениеясын
уджалісны 25 предприятие, кодъяслöн вöлі углеводороднöй сырьё перйöм вылö му
пытшкöсöн вöдитчöмын право вылö лицензия. Таысь кындзи, Коми Республикаса
предприятиеяс туялöны Яран асвеськӧдлан кытшын 12 куйланін.

Печораса из шом бассейн лоö Коми Республика мутаслöн да Кардор обласьтса Яран
асвеськӧдлан кытшлöн Россияса европейскöй юкöнлöн медылі асыв-войвылöн.
Бассейнлöн унджык юкöныс пырö Полярнöй кытшлöн войвывланьöджык. Асыв-войвывсянь
рытыв-лунвывлань кузьтаыс — 400 км да медпаськыдіныс — 300 км. Ыдждаыс — 100
сюрс кв. км.

Вöрсö заптöны Эжва, Сыктыв да Мозын юяс пöлöн. Коми Республика мутасын медшöр
вöр заптан районъясыс — Удора, Койгорт, Кулöмдін, Кöрткерöс, Луздор, Сыктывдін
да Сыктыв.

Республикалöн вöр обработайтан промышленносьтö пырö вöр пилитöм (промышленнöй
производстволöн 7,5%), фанера, древесноволокнистöй, древесностружечнöй да МДФ
шöркодь плотносьтöн плитаяс вöчöм (21,3%), стрöитчан пу конструкцияяс вöчöм,
кытчö пырöны столярнöй вöчöмторъяс (0,3%) да пу дозъяс(0,2%).



https://kv.wikipedia.org/wiki/%D0%9A%D0%BE%D0%BC%D0%B8_%D1%80%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0

Коми Республика (рочӧн Республика Коми) — коми войтырлӧн канму, Роч Федерация
кутантор (субъект).

Республика куйлӧ Европа асыв-войвылын да видзӧ ӧтувъя суйӧр Кардор, Киров,
Свердловск да Тюмень обласьтъяскӧд, Перым ладоркӧд да Яран асвеськӧдлан кытшкӧд.

Коми войтырлӧн асъюралан мутас артмис 1921 вося моз тӧлысь 22 лунӧ кыдз Коми
(Зыряна) асвеськӧдлан обласьт, коді 1936 вося ӧшым тӧлысь 5 лунӧ лоис Коми АССР,
1990 вося йирым тӧлысьсянь — Коми ССР, 1992 вося лӧддза-номъя тӧлысьсянь — Коми
Республика.

Коми Республикаын олысьыс (2012 вося йирым тӧлысьын йӧзӧс гижалӧм серти): 890
000 морт (РФ-ысь 0,68%, РФ-ас 54-ӧд инынӧсь). На пӧвстын комияс — 270.271 морт
(25,2 %). Суклун: 2,5 морт/км².

Коми Республика пукалӧ Европа асыв-войвыв пельӧсын, Гринвидзсянь асывлань 45°
21' да 65° 15' костын, а му сяркоссянь войланьыс 59° 12' да 68° 25' костын.

Коми мукӧд орччӧн: рытыввылын ― Кардор обласьт, Кардор жӧ овласьтувса Яран
асвеськӧдлан кытш, Тюмень овласьт улын ветлысь Йӧгралӧн ла Ёмаласа Яранлӧн
асвеськӧдлан кытшъяс, лунвылын ― Перым ладор да сы улын жӧ асвеськӧдлӧмтӧг олысь
Коми кытш, а рытыв-лунланьті ― Кылна (Киров) овласьткӧд суйӧрыс.

Веськыда войвылас да асыв-войвылас эськӧ шыльквидзӧ куш ли вӧрсора тундраыс-а,
став мукӧд мувывторйыс Комилӧн ёна и вӧрсялӧма. Верман тай аддзыны татысь вӧр
вӧньыдлысь быдпӧлӧс шӧртсӧ да: войвыв вӧр (сэтысь на тӧдчӧдӧны и медся
войвывсаӧс, вӧрсора тундра коддьӧмджыксӧ нин); сэсся выйим шӧрвыв да лунвыв
вӧрыд.

Шӧртъяс (зонаяс) серти торъялӧмсьыс кындзи позьӧ казявны и рытывсянь асыввылӧ
вежсялӧмсӧ: сынӧдлӧн сямыс (климатыд) лоӧ косджык, мӧдӧны сюравны Сибыр муынджык
олысь быдмӧг-пемӧсыд и.

Веркӧс да пытшкӧс сертиыс Коми Республикалысь став мувывторсӧ позьӧ юклыны кык
аслыспӧлӧс юкӧнӧ: ӧтиыс ― Сибыр Из бердын куйлӧ, мӧдыс ― Роч тшӧтшкӧмас вылын.

Рытыввылас шевкнитчӧма Мозына-Эжваа шыльыдін; лунланьті тай сійӧ кыпалӧ Шӧрвыв
мусюрӧн-а. Став тайӧ юкӧныс ― важъя Роча муподлӧн пельӧс. Подувсӧ сылы тэчӧма
кембри кад водзвылын на кӧрлӧмӧн артмӧм чорыд му рӧдъясысь, а найӧс 2.000 метра
кызтанас шебралӧны пальӧзой да мезозой кадӧ пуксялӧм да сэсся тайкӧ торкыштӧм
томджык му рӧдыс.

Ва юкланінъяссӧ артмӧдалӧма: перым кадӧ кӧ ― мергельысь, сёймуысь, сера-рӧма лыа
изйысь да извесьт изйысь, триас кадӧ ― сёймуысь жӧ, а Шӧрыв мусюрті ― зюра да
мев кадӧ пуксялӧм лыа да сёйнас.

Лыддьӧдлӧм му рӧдъяссӧ быдлатікодь кыза вевттялӧма нёльӧдтор кадӧ. Му веркӧслӧн
коркӧя лайколас сэки пуксялӧмаыд ӧткымын дас километра кызтаӧн на куйлӧ да.

Нёльӧдтор кадӧ кыссян йиӧн татчӧ ваялӧма да вевсьӧн моз тэчалӧма кык сорас.
Вылыссаӧс (сійӧ тай уналаті артмӧдалӧ ва юкланінлы веркӧссӧ-а) колялӧма
коймӧдысь ыджыда йизьылӧм дырйи (мӧскуа нима йизьылӧмыс). Сёрӧнджык тайӧ сорастӧ
буракодь кырлӧдлӧма да лыаалӧма, а уналаті и мӧд пӧв шебралӧма кыссян йи сылігӧн
кыскӧм да сыв ты пыдӧсӧ пуксялӧм торъясӧн, кызвынсӧ бара лыанас. Шӧрвыв мусюрад
жӧ ва юкланінъяссӧ вӧсни пӧвстӧн вевттьӧ галятӧм сьӧкыд бусоват сёйӧдму (с.ш.
вевттяна сёйӧдму).

Йизьывлытӧдз вӧвлӧм лайковъястӧ ӧні кежлӧ шыльӧдӧма нин пуксялӧм лыаӧн (тадзи
Емва, Висер, Ньывсер кузяла, Эжва да Войвыв Кӧтйӧм костысь ва юкланінас); му
веркӧсыд таті ёна нюрсялӧма.

Татшӧм важъя лайколыд кызвыйӧ и индӧма туйвизьнысӧ медыджыд юяслы, а на пӧвстысь
быдӧн нин (Эжва, Сыктыв, Мозын, Ву) ваялӧм лыа да изнас артмӧдӧма аслыс ӧткымын
тшупӧда паськыд ковтыссӧ.

Мозына-Эжваа шыльыдінтӧ асыввывті дорӧсалӧма Тиман мусюрӧн. Тайӧыс нюж видзӧ
Коми республикалӧн став му кузяыс лун-асыв-лунвывсянь вой-рытыв-войвывлань, а
вой помнас пырӧ на и Яранлы овкытшас. Чайтӧны тай: ёна жугӧдлӧм, кӧрлӧмӧн артмӧм
Тиманас коркӧ пӧ важӧн и Сибыр Изйӧ на тшукӧма вӧлі.

Тэчӧма Тимансӧ медсясӧ пальӧзой кадӧ кембри, девӧн и карбон кадколастса му
рӧдъясысь (кварсыт, лыа из, извесьт из, доломит, мергель, сёйму).

Мукӧдлаті веркӧсас жер видзӧны нӧшта на важӧнджык, протöрозой кадӧ, пӧртчӧмӧн
артмӧм пӧвстъяс да му пытшкысь би сир моз ыльӧбтылӧм му рӧдыс. Перым кадсяньыс
Тиманлы кыкладор банас содтӧд на колялӧма извесьт из, доломит да гипссора сукыс.

﻿Куш сэтъясті, кыті жеръялӧны протӧрозой кадся му рӧдыс, тӧдчӧ на кыпалыштӧм да
ёнакодь нин кырлалӧм вывтасыд: Чӧдлас Из, Емвайывса мусюр, Öтш Парма, Джеджим
Парма. Уналаті татчӧс му эжыс буж вӧйӧма пыдӧ, пытшкӧссьыс му рӧдсӧ ванад
сывдігмоз нуӧма да.

Тиманвывса юяс ёнакодь нёриняӧсь, кытсюрӧ коськаӧсь. Унаӧн на пӧвстысь, шуам,
Печӧралань визувтысь Пизьва, Чилим ю ли (катыдыс), мусюртӧ вуджигмоз кырлӧдлӧмӧн
писькӧдӧмаӧсь аслыныс векни да пыді (10 метраӧдз джуджданас) потас кодь
ковтыснысӧ.

Тиман мусюр, Сибыр Из да Барин саридз костӧд, войланьыс сунтола шылькнитчӧма
Печӧраа увтас.

Сибыр Изланьысджык му веркӧсас гир видзӧны пальӧзой кадӧ кӧрлӧм тэчасъяс. Наысь
артмӧдӧма, шуам, ляпкыд (200 метраӧдз вылнаыс) мольыд веркӧса да кадъя Сьӧрныж
мусюр.

Коймӧдысь йизьылігӧн Печӧраа увтасыд эськӧ ставнас моз шедлӧма кыссян йи улӧ-а,
медбӧръяысь (Валдай нима) йизьылӧмыс инмылӧма сылы асыв-войвылас сӧмын. Тайӧ и
урчитӧма увтасыдлысь му веркӧссӧ.

Сибыр Изйыд (а Коми республика му вылӧ рытладор баннаныс дзоргӧны сярйывса,
сярйывдорса да войвыв Изъясыд) быд ног кӧрлӧмӧн артмалӧма сёр пальӧзой кадӧ.
Сэсся сійӧс вӧлі ёнакодь кырлӧдлӧма да бара на кыпӧдалыштӧма выльджык
кадколастъясӧ.

Тэчӧма Изсӧ медсясӧ ордовик кадӧдз на пӧртчӧмӧн артмӧм лонысь да кварсытысь, а
таысь ӧтдор бисир моз ыльӧбтылӧм му рӧдъясӧн и.

Пӧрым водзвылын чужлӧм томджык му рӧдсьыс, Пальӧзой кадӧ жӧ эськӧ-а, тэчалӧма и
Сибыр Из пӧлӧн нюж видзысь мылькъя Пармаяс (500-700 метраӧн джудждаӧсь) да
буракодь нюрсялӧм паськыд ковтысъяс.

Сибыр Из горувтi извесьт изйысь ли гипсысь вöчлöм пöвстъяссö кытсюрö
сывдылöма-нуöма ваöн. Сiйöн татчöс му пытшкас артмалöма уна гырк. Татшöмыс тай
Унья дорын и, Печöра йылын и, Ылыдз бердын и тырыс да.

Му вылысь сывлытöм йиыд öнi кызвыннас Сярйывдорса Из вылын пукалö. Сэнъясöн жö
зым видзö и Сибыр Изъяс повстын медся джуджыдыс ― Народа (1894 м).

Коми Республикалöн вöрсора да куш тундра улад, а мукöдлатi и медся войвыв вöр
улад муыс пыр кын пытшкöса. Уна сё во чöж сывлытöм локöбыс кöнсюрö овлö 200
метраöдз кызтанас. Бара, тундралöн лунвыв дорöсланьыс мупытшса кын локöбъяс дi
кодьöсь нин, дай кызтаныс ичöтджык жö. Нитш да момга увтiыс кынмуыд сылыштлö
гожöм чöжöн муртса öткымын декиметра пыднаöдз, а сэтъястi, кытчö öкмылö уна лым
(лыаа му, визула нюкöс ли) пыр кын локöбыслöн вевдорыс куйлö 5-6, а кытсюрö и
10-20 метра пыднаын. Видлавны кö, бара, ыджыдджык ю ковтыстö, пыр кын локöбыд
сэсь мукöдлатi и скöнь оз сюр.

Республика мутасын туялöм мупытшса озырлунö пырöны ставроссияса запасъяс:
мусир —3% гöгöр, из шом — 4,5%, барит — 13%, боксит — 30%, титан — 50% гöгöр,
кварцево-жильнöй сырьё — 80% гöгöр.

Коми республикаыдлöн муыс, аслыспöлöс тэчасысла да сы весьтса сынöдлöн вывтi
улис сямысла, веркöстi да пытшкöстiыс лоöма вель уна ваа. Кызвын юыс визувтö
ньöжмыда, муувса ваыд матын веркöссяньыс, а асыв-войвылын муыс пыр кын пытшкöса
дай зэв кадъя. Кыссян йи сылiгöн да сывтыын артмöдалöм тшöтшкöс, омöля косьмана
быдпöлöс шыльыдiн да увтасыс лёка нюрсялöмаöсь: став нюрыслöн пасьтаыс танi
1,5-1,8 сюрс км² öдз. Шöркодяс жö кадъя муыд республика улын лоö 9,4%, эськö
мукöд ю вожас содö и 40-80%-öдз-а. Уна лыда ва визулыд петö медсясö кыпалан
мувывторъясысь, ёнджыка кымöрянь кöтöдан инъясысь, а сэсся нин ыджыд ю везйö
öтлаасьö. Медыджыд юыс республика муад ― Печӧра (кузьтаыс 1809 км, ва öктанiн ―
327 сюрс км² ыджда). Эвропа войвылын сiйö медся уна ваа (вося шöркодя видзöмыс ю
вомас ― 4120 м3/с). Печöралысь медгырысь вожсö ― Усаöс (к. ― 654 км, ва öктö
~100 сюрс км²-ысь) уна вааöн жö лыддьöны: вося шöркодьнас видзöмыс ~1500 м3/с).
Нöшта кык тöдчана юыс ― Эжва (1130 км; 123 сюрс км²; 1100 м3/с ю вомас, 600 м3/с
Сыктывкар весьтас) да Мозын (966 км; 76 сюрс км²; 600 м3/с ю вомас) сöмын
катыданыс визувтöны Коми республика му кузяыд. Мукöд ю йылысь кö гарыштны, матö
40-ыслöн кузьтаныс 200-600 км-öн, ва öктанiнныс 300-2000 км² ыдждаöн. Нöшта 3300
юыс 10 200 км кузьтаöсь, а 10 км-ысь дженьыд шор-ёльтö уна дас сюрсöн нин
арталöны. Пöчö саридзö ваыс петö республикаса 62% мувывторсьыс (Печöра ю пырыс),
Еджыд саридзö (Эжва да Мозын пырыс) ― 37%-ысь, Каспи саридзö (Ветъю да Кама
вожъяс пырыс) ― куш 1% мувывторсьыс. Сибыр Изъяс вылын, а мукöдлатi и Тиман
вылын юясыд нёриняöсь, унаöн коскаöсь, кытсюрö потас кодь ковтысаöсь. Тшöтшкöс
жö му кузяыс унджык юыд визувтöны лöня, ковтысныс паськыд, ворганыс ёна чуклялö,
уна вис, полой да тыкöла артмöдалö. Ва юкан визьсö татшöм юяс костысь он и
казяв. Коми республика муын выйим 78 сюрсысь унджык ты. Эськö веркöсныс, öтув
босьтан кö, лоö 4,5 сюрс км² ыджда-а, быд сё пиысь сöмын кыкыслöн рöмпöштаныс
0,5км²-ысь паськыд. Пукалöны тыясным тундраын и керöс вылын, пармаын и адз
вылын. Артмöмаöсь найö тшöтш быд ногыс. Мукöдыс кыссян йиöн кырлöм инö кольöма,
мукöдыс сывдöм кынмуö, момга вылö ли пуксьöма, эмöсь и важъя саридзлöн колясъяс.

Промовмӧслӧн медшӧр юкӧнъяс: Ломтас вӧчӧм (изшом, мусир, газ перйӧм, мусир да
биару уджалӧм), вӧр лэдзӧм, пу уджалӧм да кабала вӧчӧм.

2007 воын Коми Республика мутасын углеводороднöй сырьё месторождениеясын
уджалісны 25 предприятие, кодъяслöн вöлі углеводороднöй сырьё перйöм вылö му
пытшкöсöн вöдитчöмын право вылö лицензия. Таысь кындзи, Коми Республикаса
предприятиеяс туялöны Яран асвеськӧдлан кытшын 12 куйланін.

Печораса из шом бассейн лоö Коми Республика мутаслöн да Кардор обласьтса Яран
асвеськӧдлан кытшлöн Россияса европейскöй юкöнлöн медылі асыв-войвылöн.
Бассейнлöн унджык юкöныс пырö Полярнöй кытшлöн войвывланьöджык. Асыв-войвывсянь
рытыв-лунвывлань кузьтаыс — 400 км да медпаськыдіныс — 300 км. Ыдждаыс — 100
сюрс кв. км.

Вöрсö заптöны Эжва, Сыктыв да Мозын юяс пöлöн. Коми Республика мутасын медшöр
вöр заптан районъясыс — Удора, Койгорт, Кулöмдін, Кöрткерöс, Луздор, Сыктывдін
да Сыктыв.

Республикалöн вöр обработайтан промышленносьтö пырö вöр пилитöм (промышленнöй
производстволöн 7,5%), фанера, древесноволокнистöй, древесностружечнöй да МДФ
шöркодь плотносьтöн плитаяс вöчöм (21,3%), стрöитчан пу конструкцияяс вöчöм,
кытчö пырöны столярнöй вöчöмторъяс (0,3%) да пу дозъяс(0,2%).



https://kv.wikipedia.org/wiki/%D0%90%D0%B7%D0%B8%D1%8F

Азия - му юкöнъясысь медыджыд. Куйлö войвыв шарджынйын. Öтув Европакöд артмöдö
мувеж Евразия.

Азия – зэв ыджыд му юкöн; сiйö босьтö коймöд юкöн гöгöр став косiн веркöссьыс да
дас кыкöд юкöн став мушар веркöссьыс. Лунвылын сылöн Малакка кöдж пöшти воö
экваторöдз, а Малайя архипелаг пырö 11° вылö лунвыв шарджынйö, сiйö лоö быттьöкö
Австралияö вуджан поскöн. Войвылын Челюскин нöрыс сöмын 12°-öн оз во Войвыв
полюсöдз, а Войвыв Мулöн дiясыс воöны полюслань нöшта на матöдз.

Кор Сингапур карын, кодi сулалö Азия лунвыв пом бердса дi вылын, тулысын луншöр
кадын шондi сулалö веськыда юр весьтын – зенитын, сэки Челюскин нöрысын сiйö
тыдалö дзик эжтас дiнас.

Асыввылын Дежнёв нöрыс воö зэв матöдз Америка дiнö, и тöлын Беринг висса йи
вывтi позьö понъясöн вуджны Азияысь Америкаö öти лунöн. Рытыввылын Ичöт Азия
кöдж воö матöдз Балкана кöдж дiнöдз, кодысь Азияöс торйöдöны саридзьяс – Эгей да
Мрамор – да векньыдик висъяс – Дардан да Босфор; Босфорлöн пасьтаыс неыджыд –
600-сянь 3500 м-öдз.

Вежтассö на костын нуöдöны Урал керöсъясöд асыввывла дорöдыс, Урал ю кузя да
Кума-Маныч лажмалöмöд.

Африка дiнöдз Азия сiдзжö воö зэв матö. Суэц канал, кодöс кодйöма Суэц вуджанiн
вомöн, сöмын 100–130 м пасьта, Баб-эль-Мандеб – араб ногöн «синва öдзöс» –
вислöн пасьтаыс 37 км.

Кык боксянь Азияöс кытшалöны кынмывтöм океанъяс; коймöд боксянь – рытыввывсянь
сы бердö воöны саридзьяс коймöд океанлöн – Атлантувсалöн. Войвылын Азияöс
кытшалö Войвыв йиа океан.

Пытшкöс Азияын континентвывса – материквывса – климат, гожöм да тöв, лун да вой,
ёна торъялöны шонтöг серти. Гожöмын кымöртöм енэжсянь шондi ёна пöжö; платояслöн
веркöсыс доналö; шоныд кос сынöд кайö вывлань тöвныръясöн; найö лэптöны зэв
вылöдз дзонь кымöръясöн лыа да бус. Сынöдыс гудырмö, шондiыс öдва тыдалö бус
пыр, гöгöр – быттьö ру пытшкын. Пытшкöс Азияö воöны кос тöвъяс нин, сы понда
сэнi усьö этша енöжва. Сöмын Пытшкöс Азия доръясын да керöс бокъясын овлöны
унджык зэръяс, а медся джуджыд керöс вывъясас усьлöны лымъяс. Но лым вежтасыс
керöсъясын куйлö зэв вылын: войвыв Тибетын, Хуанхö ю заводитчанiнын, 5 км
судтаын, а лунвыв Тибетын весиг 5½ км судтаын. Тöлын став Пытшкöс Азияыс ёна
кöдзалö; кöдзыд сынöд лöнь да сэзь, енэжваяс тöлын усьöны нöшта этшаджык гожöмын
дорысь. Сöмын шочиника платояс вылö веськавлöны шоныдджык да васöдджык тöвъяс
океан вадоръяссянь, сэки артмöны кымöръяс да усьö лым; но тöвбыдöн усьö вывтi
этша лым, öдва вевттьыштö мусö; кöялыысьяс видзöны сэнi ассьыныс скöтсö и тöлын
лудъяс вылын.

Асыввыв Азияын мунöны гожся муссонъяс, кодъяс пырöны пытшкöс мутасъясас 1000 –
1500 км сайöдз, медся уна енэжваяс усьöны керöсъяса вадор пöлöнъясын, сiйö кадö,
кор саридзсянь воöны циклонъяс. Тöвся муссонъяс дырйи кöдзыдъяс паськалöны ылi
лунвылö, весиг войвыв Китайын, Мушöр саридз пасьтöс вылын, кынмöны юяс. Тулысын
да арын, гожöмся да тöвся муссонъяс вежсигöн, кор паныдасьöны кöдзыд да шоныд
тöвъяс, Азияса вадоръястi мунöны ыджыд тöв ныръяс, – тайфунъяс. Найö артмöны
тропикдорса вöньын восьса океанын да Азияса вадоръяслань матыстчигöн вöчöны
ыджыд опустошениеяс Пилиппинса да Ниппон дiяс вылын.

Лунвыв Азияöс – мöдног кö Индостан, Индокитай да Малайя архипелагöс – вуджöны
тропик да экватор, да климатыс сэнi жар. Гожöмын шондiыс овлö дзик юр весьтын да
сотö зэв ёна. Весиг тöвся тöлысьясö шондi кайö енэжтассянь вылö; тöв, кыдзи ми
сiйöс тöдам, сэнi дзик оз овлы, и муыс некор оз вевттьысьлы лымйöн. Тöлыс сэнi
абу кöдзыдджык миян Украинса гожöмысь. Гожöмыс сэнi уль, енэжваяссö материк вылö
вайöны рытыв-лун муссонъяс. Дiяс вылын климат океанвывса: сэнi зэрö тöв и гожöм.
Шонтöг сулалö вогöгöр 25–27°. Тайфунъяс Лунвыв Азияын овлöны жö, но шочджыка
Асыввыв Азияын дорысь.

Рытыввыв Азияын климатыс кос, татчö гожся муссон вотöм вöсна (карта, 106 лбк.).
Апрель тöлыссянь да йирым тöлысьöдз танi пöшти оз овлыны зэръяс, енэжын шоча
мыччысьлöны кымöръяс; шондi сотö лёка: Иракын Багдад дiнын лыаыс шоналö 78°-öдз;
гожсайын шонтöгыс сынöдлöн кайö 55°-öдз. Торъя нин жар поводдя пуксьö, кор локтö
лунтöв – самум – доналöм Аравиясянь. Вывтасъяс вылын зэв жö жар, но сэнi жар
лунъяс вежсьöны кöдзыд войясöн. Жар поводдя сулалö йирым тöлысьöдз, и сöмын сёр
арын, медсясö вöльгымын, енэжын кыптöны зэра кымöръяс. Найöс вайöны циклонъяс
Мушöр саридзсянь. Зэрлывлö сэтшöма, мый Аравия да Сурия куш степьясын кос
ковтысъяс – вадияс – тырлöны ваöн. Керöсъяс вылын усьлö лым; гожöмын лымйыс
сылö, ваыс лэччö юясö да шоръясö. Тöв Рытыввыв Азияын ёна шоныдджык Асыввыв
Азияын серти.

Войвыв Азияын кузя сулалöны зэв ён кöдзыдъяс – квайт тöлысьöдз дай дырджык. Муыс
сэнi кынмö зэв пыдöдз да оз удит сывлыны гожöмбыдöн. Но гожöмыс сэнi шоныд.
Вылысса пöвстыс мулöн сэтшöма шоналö, мый видзму овмöс вöдитны позьö и полюс
кытш сайын.

Асыввыв Азияса юяс вылын – Янцзыцзян, Хуанхö, а сiдзжö Амур вылын пöшти быд во
гожöм помын овлöны ойдлöмъяс, кодъяс тöкыда нуöны сиктъяс да кöдзöм муяс; сэки
Китайын йöз кулöны сюрсъясöн. Ойдлöмъяс овлöны, кор циклонъяс мунiгöн öддзöны
зэръяс. Тотара вискö усьö уна ваа, пыжветлана Амур ю.

Войвыв Азияса юяс – Об Иртышкöд, Енисей Ангаракöд, Лена Алданкöд да мукöд – зэв
кузьöсь да вааöсь; енэжваяс сэнi овлöны этша, но зато сэнi и пакталöмыс ичöт, а
ва чукöрманiнъясыс бассейнъяслöн зэв гырысьöсь. Тулысын лым сылiгöн тайö юясыс
зэв паськыда ойдлöны лым сылöмысь. Суднояс ветлöмлы найö зэв лöсяланаöсь, но дыр
кежлö, воджын кежлö дай дырджык кынмылöны. Визувтöны найö шыльыдiнъясöд лöня, но
кöнсюрö чургöдчöм тшупöдъяс вуджигöн вöчöны гырысь коськъяс. Торъя уна коськ
Енисей ю вожын – Ангара вылын, кодi петö Байкал тыысь. Ачыс Байкал тыыс куйлö
джуджыд уськöса лайколын.

Пытшкöс Азияын да Туран увтасын юяс этша, океанъясöдз найö оз воны, либö вошöны
лыаяс пöвстын, либö помасьöны тупкöса тыясын. Татшöмöсь – Тарим, усьö Лобнор
тыö, Или, усьö Балхашö; Сыр-Дарья да Аму-Дарья. Каспи да Арал сола ваа тыяс –
тайö вöвлöм саридзьяслöн колясъяс. Тайö кос инъясас юяс зэв коланаöсь му кöтöдöм
вылö. Гожöмын, кор керöсъясын сылö лым, юяс ойдöны да нуöны уна ва.

Рытыввыв Азияын юяс сiдзжö зэв этша. Медся тöдчанаясыс на пиысь Тигр Евфраткöд,
кодъяс визувтöны Перс куръяö; тайö юясыс ойдöны тöлын. Гожöмын найö босьтöны
васö керöсвывса лымйысь да сетöны сiйöс кöтöдöм вылö. Уна юяс помасьöны танi
сола тыясын. Öти татшöм тыыс, кодi шусьö Кулöм саридзöн, куйлö уськöса лайколын,
тшупöдыс сылöн 394 м-öн улынджык океан тшупöдысь. Му вылын абу мöд ты, кодлöн
тшупöдыс лэччöма татшöм улöдз. Ваас сылöн 24% сов, и ваыс сэтшöм топыд, весиг
морт сэнi оз вöй; тайö тысö шуöны Кулöм тыöн, сы вöсна мый ни быдмöг, ни пемöс
сэнi абу.

Азияса юяслöн тöдчанлуныс морт овмöсын вывтi ыджыд: найö абу сöмын волысян
туйяс, найö сетöны муяс да садъяс кöтöдöм вылö ва оз сöмын Рытыввыв да Пытшкöс
Азияын, но и Лунвыв да Асыввыв Азияын; сэнi став йöз пытшсьыс коймöд юкöныс олö
муясöс кöтöдöм помысь.

Лунвыв Азияын, кöнi шондi ёна пöжö, кöнi усьлö уна енэжва, быдмöны тропикдорса
вöръяс; найö вевттьöны медся васöдiнъяссö Индостанын да Индокитайын да ыджыдджык
юкöнсö Малайя архипелаглысь. Тайö вöръясас, кодъяс быдмöны 60 м судтаöдз, быд
воськолын паныдасьöны век выль да выль породаа пуяс; на пöвсын быдсикас
пальмаяс, кодъяс кутöны зэв ыджыд тöдчанлун. Уна пальмаяс сетöны сёян плодъяс.
Сагоа пальмалöн сёйöны сьöвмöссö. Вадорын уна кокоса пальма, кодi сетö öрекъяс
да кокос йöв. Пуяс тропикдорса вöрын быдмöны некымын судтаöн мöда-мöд вывтiыс да
артмöдöны мунны позьтöм, лианаясöн гартöм лёкин; лианаяс кузьтанас овлöны 300
м-öдз; быдлаын пу вожъяс вылын тыдалöны эпифит быдмöгъяс, кодъяс олöны мукöд пу
вожъяс да чöръяс вылын, и паразит быдмöгъяс, кодъяс босьтöны сöзъяссö мукöд
быдмöглысь. Саридзса вадоръяс пöлöн кыссьöны мангрова вöръяс сэтшöм пуясöн,
кодъяслöн вужъясыс тулöмъяс дырйи сюрöны ва улö, а ямлöм дырйи – восьсаöсь.

Асыввыв Азияын – Китайын да Ниппонын – асчужан быдмöгъяс кольöмаöсь сöмын
керöсаинъясын. Сэнi быдмöны сорöн паськыд коръяса пуяскöд, кодъяслöн киссьылö
тöв кежлö корйыс, пыр веж пуяса вöръяс, – камелияяс, лавръяс. Медшöр мусинъясыс
Асыввыв Азияын – гöрдму шоныдджык да васöд местаясын, вижму косджык да ыркыдджык
местаясын, кутшöм войвыв Китайын.

Рытыввыв Азия степьясын да овтöминъясын эмöсь и гыжъяяс, и йирсьысьяс, но
этшаджыкöнöсь. Эмöсь кутшöмсюрö яйсёйысь пемöсъяс (африкасаяс), шуам, гиенаяс,
шакалъяс; Аравияын эмöсь левъяс. Азияса ылi войвыв вевттьысьöма тундраöн.
Лунвывланьынджык мунö тайга, кöнi мусиныс пöим сора либö нюр сора. Войвыв Азия
озыр стрöитчан вöрöн да дона куа пемöсъясöн, а сiдзжö и пöткаясöн; на пытшкысь
мукöдыс пыр олöны тайгаын, мукöдыс воöны татчö гожöм кежлö Лунвыв да Рытыввыв
Азияысь. Торъя уна пöтка чукöрмылö гожöмын тундраын. Сэнi дженьыдик гожся кадö
найö быдтöны пиянсö, сэсся бöр лэбзьöны шоныд муясö, туйсö кутöны юяс пöлöн да
саридз вадоръяс пöлöн.



https://kv.wikipedia.org/wiki/%D0%9A%D0%B8%D1%80%D0%BF%D0%B8%D1%87%D0%B5%D0%BD%D0%BA%D0%BE_%D0%A2%D0%B0%D1%82%D1%8C%D1%8F%D0%BD%D0%B0_%D0%92%D0%BB%D0%B0%D0%B4%D0%B8%D0%BC%D0%B8%D1%80%D0%BE%D0%B2%D0%BD%D0%B0

Ануфриева Татьяна Владимировна (1990-2017) — том коми гижысь. Нывдырся овыс —
Кирпиченко.

Татьяна Кирпиченко чужӧма Новосибирск карын 1990-ӧд вося сора тӧлысь 10-ӧд лунӧ.
1991-ӧд воын сылӧн семьяыс локтӧма овны Коми Республикаӧ. Олӧма Уква карын, Уква
районса Борӧвӧй сиктын, Изьва районса Діюр грездын.

2006-öд воын помалӧма Діюр грездса 9 класса школа, 2008-ӧд воын — Краснобор
сиктса шӧр школа. 2013-öд воын Сыктывкарса канму университетлысь филология
факультет помалӧм бӧрын уджалӧма Діюр грездса да Кельчиюр сиктса школаясын
серпасасьӧм, роч кыв да литература велӧдысьӧн.

2016 вося гожӧмын висьмӧма лейкозӧн. Кулӧма 2017 вося урасьӧм тӧлысь 24 лунӧ
Сыктывкарса онкодиспансерын. Сылӧн кольӧмаӧсь пи да верӧс. Гуалӧма рака тӧлысь
1-ӧд лунӧ Изьва районса Діюрын.

Татьяна Кирпиченко кывбуръяс гижны заводитӧма роч кывйӧн квайт арӧссянь, комиӧн
— дас куим арӧссянь. Проза гижӧма дас квайт арӧссянь. Сыктывкарса университетлӧн
мӧд курссянь гижӧ челядьлы висьтъяс да мойдъяс.

Татьяна Кирпиченколысь гижӧдъяссӧ йӧзӧдлӧмаӧсь Изьва районса «Новый север»
газетын, республикаса «Радуга», «Йӧлӧга» да «Коми му» газетъясын, республикаса
«Войвыв кодзув», «Арт», «Би кинь» журналъясын. 2012-ӧд воын сылӧн гижӧдъясыс
пырӧмаӧсь «Ижемский характер», «Стихия — 2», «Сьӧлэм гаже — изьва кыы»
небӧгъясӧ.

2015 воын петавлӧма «И воас лун» кывбура асшӧр небӧг. 2016 воын Т. Кирпиченколы
сетӧма А.Лужиков нима премиа.



https://kv.wikipedia.org/wiki/%D0%A1%D3%A7%D0%B2%D0%B5%D1%82%D1%81%D0%BA%D3%A7%D0%B9_%D0%A1%D0%BE%D1%86%D0%B8%D0%B0%D0%BB%D0%B8%D1%81%D1%82%D0%B8%D1%87%D0%B5%D1%81%D0%BA%D3%A7%D0%B9_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D1%8F%D1%81%D0%BB%D3%A7%D0%BD_%D0%A1%D0%BE%D1%8E%D0%B7

Сӧветскӧй Социалистическӧй Республикаяслӧн Союз (рочӧн: Союз Советских
Социалистических Республик) — ыджыд государство, коді вӧлі Европаын да Азияын
1922-ӧд восянь 1991 воӧдз. Дженьыдджыка нӧшта шуӧны: Сӧветскӧй Союз, СССР.

Сӧветскӧй Союзлӧн вӧлі мирын медкузь су (границу) (60 000 км сайӧ). СССР-лӧн
вӧлі ӧтувъя су татшӧм странаяскӧд: АӦШ, Афганистан, Китай, Чехословакия,
Финляндия, Венгрия, Иран, Монголия, Войвыв Корея, Норвегия, Польша, Румыния да
Турция (1945—1991 воясӧ).

1922 вося ӧшым тӧлысь 29 лунӧ РСФСР, Украина ССР, Беларусь ССР да Кавказсайса
СФСР Сӧветъяссянь съезд делегацияяслӧн конференция вылын вӧлі кырымалӧма СССР
лӧсьӧдӧм йылысь сёрнитчӧм. Тайӧ документ вӧлі вынсьӧдӧма 1922 вося ӧшым тӧлысь
30 лунӧ Сӧветъяслӧн I-дза Ставсоюзса съездӧн да кырымалӧма делегацияяслӧн
веськӧдлысьясӧн. Тайӧ луныс и лыддьысьӧ СССР артмӧдан лунӧн, кӧть и СССР-лысь
Народнӧй Комиссаръяслӧн сӧвет (Веськӧдлан котыр) да наркоматъяс (министерствояс)
вӧлі лӧсьӧдӧма сӧмын 1923 вося сора тӧлысь 6 лунӧ.

Медводдза кадас, СССР лӧсьӧдӧм йылысь Сёрнитчӧм серти, мый вӧлі кырымалӧма 1922
вося ӧшым тӧлысь 30 лунӧ, СССР-ӧ пырисны:



https://kv.wikipedia.org/wiki/%D0%AD%D1%81%D1%82%D0%BE%D0%BD%D0%B8%D1%8F

Эст му (эст ног Eesti, рочӧн Эстония, инглиш ног Estonia), каныслӧн тыр нимыс
Эст Республика (эст ногӧн Eesti Vabariik). Тайӧ асшӧр канму Войвыв Европаын
Балты саридз дорын. Войвылын сiйӧ петӧ Финн куръя дорӧ, рытыввылын Балты вадорӧ,
лунвылын межаасьӧ Латвиякӧд (суйӧрыслӧн кузяыс 343 км), асыввылын Роч мукӧд
(338,6 км).

Эст мулӧн мувывторыс 45 227 км² ыджда, олысьыс – матӧ 1 млн. 341 сюрс морт
(2007’ воын). Канмуыс юкӧма 15 мутасӧ (maakond). Юркарыс Таллинн (эст ногӧн
Tallinn), кӧнi олӧ 400 сюрс кымын морт. Мукӧд ыджыдджык каръяс – Тарту, Нарва,
Кохтла-Ярве, Пярну.

Эст муыд босьтӧма асшӧрлун 1918’ урасьӧм 24’ лунӧ, эськӧ 1940-41’ да 1944-1991’
воясӧ вӧлӧма сӧветъяс улын, а 1941-1944’ воясӧ – немеч улын. 1991’ моз 20’
лунсянь бара асшӧрлуна. Каналан кывйыс – эст кыв (eesti keel). Талун Эст муын –
уна ютыра ставӧн бӧръяна юралӧм, эм 4 вося парламент (Riigikogu), юралысь (ӧнi
Тоомас Хендрик Ильвес) да веськӧдланiн. 1991’ восянь Эст Республика пырӧ
Ӧтувтчӧм войтыръяс котырӧ, а 2004’ восянь Эвропаса йитчӧмӧ да НАТО-ӧ.

Дiыс Эстонияын – 1500 кымын, медыджыдыс – Сааремаа, кӧнi лада саридз климат
понда олӧ уна гежӧд быдмӧг. Медджуджыд кырйыс Эстонияын – 318 метра джуджда
Ыджыд Мунамяги, сыысь ыджыдыс Балты дорын абу.

Выльысь асшӧрлунасьӧмыс ёна ӧддзӧдiс Эст муын овмӧсыслысь лыбӧм-сӧвмӧӧмсӧ.
Шӧркоддьӧм удждоныс ӧнi 800 USD, кытысь чинтӧны 22% вот. Удж сетысь мынтӧ 33,3%
йӧзкостса да уджтӧмъяслы отсасьӧм могысь вот, вузӧсысь да мукӧд могмӧдӧмысь
босьтӧны 18% вот. Вузасьӧм-ньӧбасьӧмыс медбура сӧвмӧ Финляндиякӧд, Швециякӧд да
Германиякӧд. Эст мулӧн медыджыд инвесторъясыс – свенъяс, Эстонияса овмӧсӧ найӧ
пуктӧмаӧсь 3,35 миллиард EUR, Сомияслӧн инвестируйтӧма 1,75 миллиард EUR,
Америкаса Ӧтувтӧм Штатъяслӧн — 377 миллион EUR. Ачыс Эст муыс медуна сьӧм
пуктӧма Литваӧ (405 миллион EUR) да Латвияӧ (340 миллион EUR).



https://kv.wikipedia.org/wiki/%D0%9C%D0%B8%D0%BA%D1%83%D1%88%D0%B5%D0%B2_%D0%93%D0%B5%D0%BE%D1%80%D0%B3%D0%B8%D0%B9_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Микушев Георгий Николаевич (1898—1941) — генерал-майор, Сӧвет кадся
военачальник, коми.

Георгий Микушев чужис Перым губерняысь Кунгур карын 1898 вося ода-кора тӧлысь 11
(24)-ӧд лунӧ. Сылӧн бать-мамыс — комияс, Коми республикаын чужлӧмаяс. Батьыс —
Николай Фалалеевич Микушев — вӧлӧма матросӧн; мамыс — Парасковья Андреевна —
чужӧма Усть-Сысольскын, уджавлӧма кӧлуй мыськалысьӧн. Г.Н. Микушевлӧн Константин
вокыс вӧлі велӧдысьӧн, коми мойдъяс чукӧртысьӧн. Георгий Николаевичлӧн
племянникыс — коми фольклор да литература нималана туялысь, филологияса доктор
А.К. Микушев.

1916 вося лӧддза-номъя тӧлысьын Кунгур карын реальнӧй училишӧ помалӧм бӧрын лои
юнкерӧн Москваса Алексеевскӧй военнӧй училишӧын. 1917 во пансигӧн прапоршикӧн
мӧдӧдӧма 147-ӧд запаснӧй пехотнӧй полкӧ. Сійӧ жӧ вося моз тӧлысьын пуктӧма
499-ӧд пехотнӧй полкысь ротаса командирӧн. Бура веськӧдлӧмысь да повтӧмлунысь
сылы сетӧма подпоручик званньӧ.

1918 вося тӧвшӧр тӧлысьӧ воис Кунгур карӧ. Уджаліс кывкутысь секретарӧн «Голос
Кунгурского Совета» карса газетын. Моз тӧлысь 3-ӧд лунӧ ас кӧсйӧмӧн пырис Гӧрд
армияӧ — сійӧс индӧма торъя ротаса командирӧн, а 1919 вося тӧвшӧр тӧлысьсянь —
30-ӧд стрелкӧвӧй дивизияысь 1-дза Гӧрдуфаса бригадалӧн оперативнӧй юкӧнса
начальникӧн.

1939 вося моз тӧлысьӧ комбриг Г.Н. Микушевӧс индӧма 41-ӧд стрелкӧвӧй дивизияса
командирӧн. 1940 вося лӧддза-номъя тӧлысьӧ сылы сетӧма генерал-майор званньӧ.

1941 вося лӧддза-номъя тӧлысьӧ Микушев тшӧктіс часьтса командиръясыслы сборъяс
да полигонъяс вылысь вайны став салдатсӧ да техникасӧ лагерӧ. Лӧддза-номъя
тӧлысь 21-ӧд лунӧ, субӧтаӧ, частьса став лагерыс вӧлі лагерас нин. Дивизиялы
тшӧктӧма дасьтысьны тыш кежлӧ.

Г.Н. Микушевӧн веськӧдлӧм улын дивизия сяммис 5 лун чӧж дорйысьны Рава-Русский
укрепрайонын да бӧрыньтчис сӧмын сэки, кор найӧс кӧсйисны босьтны кытшӧ.
Микушевлӧн дивизия бӧрыньтчис вермытӧмӧн да пӧрадок видзӧмӧн. Сӧветскӧй Союзса
маршал Ф.И. Голиков 41-ӧд стрелкӧвӧй дивизиялысь подвигсӧ ӧткодяліс аслас
тӧдчанлун сертиыс Брест кар дорйысьяскӧд.

Козелец кар улын 1941 вося кӧч тӧлысь 9-ӧд лунӧ Остер ю вомӧн вуджігӧн генерал
Микушев ачыс нуӧдіс салдатъясӧс контратакаӧ, но пос вылас вӧлі кувтӧдзыс
ранитӧма. Шойыс дыр куйліс пос вылас, кытчӧдз сійӧс пемыд войӧ сэтысь эз
петкӧдны.

Гуалӧма Киевын Ботаника садын 1941 вося кӧч тӧлысь 12-ӧд лунӧ; 1966 воын выльысь
гуалӧма война дырйи усьӧмаяслӧн шойнаын.



https://kv.wikipedia.org/wiki/%D0%92%D0%B0_%D0%B2%D0%B5%D0%B6%D3%A7%D0%B4%D0%B0%D0%BD_%D0%BB%D1%83%D0%BD

Ва вежöдан лун - (рочӧн Крещение Господне) - православнöй вичкоса гаж, пасйöны
тöвшöр 19-öд лунö.

Ва вежöдан лунöн помасьö Вежадыр. Эжва йылын сiйöс шуöны Ва вежöдöм либö
Крешенньö, Луздор вожын – светтьö öстанöк.

Тайö лунас юяс вылö вöчöны йöрдан либö öшмöс. Йöрдансö кералöны нёль пома крест
моз. Лун шöр кадö сэтчö локтö поп. Сiйö вежöдö васö молитваясöн (лыддьö «Во
Иордани»), Енъясöн да крестöн, кодöс сэсся дзугмылö ваас. Та бöрын ваыс
лыддьысьö вежаöн, бурдöданöн.

Чайтöны, мый тайö лунас колö вöтлыны лёк вынъяссö, кодъяс Вежадыр чöж восьсöн
шöйтiсны сикт кузя. Вежöдöм ваöн мыськалöны ки да чужöм, медым мынтöдчыны
«сöтанасьыс» да пежсьыс; йöзыс купайтчöны. Васö босьтöны дозмукъясö да видзöны
во чöж. Вежа ваöн койöны керка-карта пельöсъяс, гöбöч да öшмöс, мыськалöны
енъяс, сэсся пернапасалöны.

Сiдзжö эскöны, мый вой шöр каднас ваыс быдлаын вежа. Абу кö позянлун босьтны
васö вежöдöм йöрданысь, сiйöс позьö гумовтны öшмöсысь либö ключысь. Унаöн вежа
васö босьтöны вичкоысь.

Ношульын шуöны, мый вежа ва койöмöн позьö вöтлыны тöрöканöс, лудiкöс да шыр
чукöрöс. Медым вöтлыны лёк вынсö керкаысь да гидйысь, кöзяйка босьтö кок костас
рач пу (сковородник) да кытшовтö керкасö, лым вылö визь кольöмöн.

Пожöг сиктын пöжалöны «ва вежöдан ляпушка», кодöс видзöны жытникас локтан Ва
вежöдан лунöдз.



https://kv.wikipedia.org/wiki/%D0%A2%D1%88%D1%83%D0%B3%D3%A7%D1%80_(%D0%92%D1%83%D0%BA%D1%82%D1%8B%D0%BB_%D0%BA%D0%B0%D1%80%D0%BA%D1%8B%D1%82%D1%88)

Тшугӧр (рочӧн Усть-Щугор) — Коми республикаын Вуктыл каркытшӧ пырысь грезд. 2015
вося вӧльгым тӧлысь 19-ӧд лунӧдз вӧлі Вуктыл районса Сопльӧс сикт овмӧдчӧмин улӧ
пырысь грездӧн.

Грезд пукалӧ Печӧра юлӧн шуйгаладорас, Тшугӧр ю вомын. Тшугӧрсянь Сопльӧсӧдз 37
км.

Артмӧма 1747 во бӧрын. Медводдзаысь казьтыштӧма 1784 воын «Экономические
примечания к Генеральному межеванию» уджын: «Щугор» грезд, 13 овмӧс, 72 морт.

В.Н. Латкин серти, 1843 воын «Усть-Щугор» грездын 22 овмӧсын олӧма 113 морт;
найӧ чери кыйӧны, нянь оз кӧдзны.

1875 воын земскӧй собранньӧ шуис лӧсьӧдны Тшугӧрын фельдшер пункт. 1904 воын
сиктас восьтӧма библиотека.

1916 воын Тшугӧр (Щугор) сиктын 45 овмӧс, 193 морт; 1926 воын — 52 овмӧс, 197
морт. 1918 вося мусерпасын «Щугорское».

1930 воын сиктын вӧлӧма приёмнӧй покой, велӧдчанін, керка-лыддьысянін, паракод
сувтанін, потребительяслӧн котыр, кредит сетан товарищество, кресьттяналы
общественнӧй отсӧг сетан комитет, милиция юкӧд.

Неуна сёрӧнджык Тшугӧр сиктсӧвет вӧлі бырӧдӧма, сикт лои грездӧн. 1938 воын тані
котыртӧма Печӧра бассейнын Туйясӧн веськӧдланінлысь Вылыс Печораса участок.

1989 воын грездын олӧма 819 морт (606 айлов, 213 нывбаба), на пиысь джынйыс
рочьяс. 2000 воын 30 овмӧс, 51 морт.

М.С. Пысин серти, 1845 воын тані воссьӧма вичкобердса школа. Вежа ай П.В.
Распутин аслас гӧтырыскӧд 1861 воын босьтчисны дон босьттӧг велӧдны челядьӧс.
Буракӧ, вичкобердса школа тупкысьӧма тайӧ воӧдзыс. Выльысь училишӧ воссис 1864
воын (мукӧд удж серти, 1862 воын). Сёрӧнджык сійӧс вуджӧдісны Немдін сиктӧ.

1886 воын сиктас восьтӧма вичкобердса школа, 1903 воын — айловъяслы земскӧй
училишӧ, 1904 воын — нывбабаяслы земскӧй училишӧ.

Тшугӧр — Европаын да Асыввыв Европаса увтасінын медкӧдзыдін. 1978 вося ӧшым
31-ӧд лунӧ Кара саридзсянь кӧдзыд ӧвтыштӧм бӧрын метеостанцияын петкӧдлӧма
−58,1°С.



https://kv.wikipedia.org/wiki/%D0%9F%D0%B0%D0%BD%D1%8E%D0%BA%D0%BE%D0%B2_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Панюков Владимир Николаевич (гусяним — Коми; 1885—1938) — контрразведчик, Сӧвет
кадся коми военачальник, комбриг, генерал-майор.

Владимир Панюков чужис Вӧлӧгда губерняын Усть-Сысольск уездса Нёбдінын (ӧні —
Коми Республикаысь Кӧрткерӧс районса сикт) 1885 вося сора тӧлысь 12 (24) лунӧ.

Усть-Сысольскса гимназия помалӧм бӧрын пырис велӧдчыны Варшаваса (ӧні — Улыс
Вылькарса) политехническӧй институтӧ. Инженер профессия босьтӧм торкис Медводдза
мирӧвӧй тыш — 1915 вося ода-кора тӧлысьӧ сійӧс босьтӧны армия да мӧдӧдӧны 171-ӧд
запаснӧй пехотнӧй батальон. Вӧльгым тӧлысьӧ помаліс прапорщикъяслысь 3-ӧд
Петергофса школа. Фронтъясын веськӧдліс взводӧн, ротаӧн, баталёнӧн, вӧлі полкса
адъютантӧн. Тышкасигас ранитчыліс. 1917 вося Октябр революция дырйи вӧлі бӧрйӧма
полкса комитетӧ.

1917 вося вӧльгым тӧлысь помын бергӧдчис чужан сиктас. Кутіс веськӧдлыны
Усть-Сысольск уездса милицияӧн, пырис Усть-Сысольскса военнӧй сӧветӧ. 1918 воын
пырис ВКП(б)-ӧ, мый тӧдчис сылӧн военнӧй карьераӧ.

Гражданскӧй тыш пансигӧн Панюковӧс мӧдӧдісны Югдінӧ, а сэсянь — фронтӧ. Тышкасис
лунвыв фронтын генерал Деникинлы паныд, Польша фронтын, пӧдіс Сибырын йӧзлысь
кыпӧдчӧм.

Сы кадӧ В. Панюковлӧн карьера сӧвмӧмкӧд ӧттшӧтш ӧдйӧ вежласисны должносьтъяс:
Никольскса запаснӧй баталёнын командир (1918 вося кӧч тӧлысьсянь — 1919 вося
ода-кора тӧлысьӧдз), 1-дза стрелковӧй запаснӧй полкын командир (1919 вося
ода-кора тӧлысьсянь ӧшымӧдз), 47-ӧд дивизияса 3-ӧд да 139-ӧд бригадаын командир
(1919 вося ӧшымсянь 1920 вося моз тӧлысьӧдз); Харьков военнӧй кытшын запаснӧй
войскаяслӧн командир (1920 вося моз тӧлысьсянь вӧльгымӧдз), 1-дза Украинаса
запаснӧй бригадаын, пытшкӧсса службаяслӧн 21-ӧд дивизиын, 47-ӧд стрелкӧвӧй
дивизиялӧн 139-ӧд бригадаын командир (1920 вося вӧльгым тӧлысьсянь — 1921 вося
кӧч тӧлысьӧдз); Туркестанса фронтын торъя тӧдчанлуна часьтъясын штабса да
Ленинградса военнӧй кытшын начальник (1921 вося кӧч тӧлысьсянь — 1924 вося косму
тӧлысьӧдз), 56-ӧд стрелкӧвӧй Москваса дивизиын командирлӧн отсасьысь, Украинаса
военнӧй кытшын штабса начальник бердын (1924 вося косму тӧлысьсянь йирымӧдз),
штабас Организационно-мобилизационнӧй юкӧдын начальник.

Туркестанын служитігӧн Владимир Николаевичӧс мӧдӧдісны Ташкентӧ востоковедение
курсъяс вылӧ, кӧні дженьыд кадӧн велӧдіс китай кыв (ставнас тӧдіс 6 кыв).
РККА-са штаблӧн 4-ӧд (разведывательнӧй) управление бердын помаліс кыйӧдчан
курсъяс. Та бӧрын сійӧс индісны РККА-са штаблӧн разведуправлениеса юкӧдӧ
начальникӧн.

1925 вося ода-кора тӧлысьсянь 1926 вося моз тӧлысьӧдз Владимир Панюков вӧчӧ
СССР-са РВС-лысь гуся уджъяс, сійӧ — Китайын военнӧй сӧветник, вуджӧдчысь, Вампу
школаын велӧдысь. Сӧветникӧн сійӧ тышкасис Гуандунын. Та кадӧ В.Н. Панюковлы
сирасьӧ «Коми» гусяним, мый улын сійӧ уджалӧ Гуанчжоу котырын.

Кор пансис Войвывса поход, Китайын Гоминьданлӧн веськӧдлан котырса медыджыд
военнӧй сӧветник Василий Блюхер индӧ В.Н. Панюковӧс 26-ӧд корпусса командир
генерал Бай Чун-си дорӧ сӧветникӧн. 1927 воын тышъясын бура петкӧдчӧмысь («за
умелое и смелое руководство операциями в Чже-Цзяне и Цзян-су и личное участие в
боях под Шанхаем») маршал Блюхерлӧн индӧмӧн Панюковлы сетӧма Гӧрд дӧрапас орден.

1932-1936 воясӧ Владимир Панюков уджалӧ разведуправлениеын: Монголияса йӧзкостса
армиялӧн Главнӧй штабын 3-ӧд юкӧдын военнӧй сӧветник, 6-ӧд (ортсы йитӧдъяс)
юкӧдын начальник, 9-ӧд (монгол-синьцзян) юкӧдын начальник. 1934 воын сылы сетӧма
комбриг званньӧ, мый лӧсялӧ ӧні генерал-майор званньӧлы.

Кор 1937 воын пансис Ыджыд террорлӧн мӧд гы, тайӧ инмис и Ылыс Асыввывса
армиялы, кӧні Василий Блюхер веськӧдліс «военнӧйяслӧн делӧ» серти военнӧй
трибуналӧн: армияса пӧшти став командирсӧ вӧлі репрессируйтӧма. Владимир
Панюковӧс пуксьӧдӧма 1937 вося моз тӧлысьӧ. СССР-са НКВД-лӧн пытшкӧсса тюрмаын 7
тӧлысь чӧж сылысь корисны, медым висьтасис военнӧй заговорын да шпионажын.

СССР-са Вылыс ёрдлӧн Военнӧй коллегия 1938 вося рака тӧлысь 15-ӧд лунӧ шуис
сійӧс лыйлыны, сэки жӧ вӧлі лыйлӧма. 1956 вося косму тӧлысьын реабилитируйтӧма.



https://kv.wikipedia.org/wiki/%D0%90%D1%84%D1%80%D0%B8%D0%BA%D0%B0

Африка — мувеж да му юкöн, кодi куйлö Мушöр да Гöрд саридзъясянь лунвылын,
Атлантувса океан дорысь асыввывлань да Индия океан дорысь рытыввывлань. Тайö
ыджданас мöд мувеж Азия бöрын. Африкаын эм 53 асшöр канму, нöшта нёльсö оз пыдди
пуктыны, а вит мутасыс йöз кан улынöсь.

Африка мувывтор сертиыс куим мындаöн ыджыдджык Европаысь. Войвывсянь лунвылö
сiйö кыссьö 8 сюрс км кузя да пöшти сы мында жö рытывсянь асыввылö.

Азияысь сiйöс торйöдö векньыдик Гöрд саридз да Баб-эль-Мандеб вис, кодi куим
мындаöн сöмын паськыдджык Гибралтар вискысь.

Вадоръясыс Африкалöн абу ёна кöджаöсь. Сэнi эм öти ыджыд куръя – Гвинея, но сiйö
оз пыдöдз пыр материк пытшкас: тайö куръяыскöд паныд, материк асыввылас, ылöдз
петö Сомали кöдж (сiдз шусяна Африкаса сюр).

Мукöд куръяяс да кöджъяс посниöсь. Дiяс Африкаын этша. Рытыввыв вадоръяс пöлöн
куйлöны некымын негырысь дi чукöръяс: Азор, Канари, Кабо-Верде дiяс. Африкалöн
эм сöмын öти ыджыд дi – Мадагаскара, куйлö Индия океанын, материкысь сiйöс
торйöдö паськыд Мозамбик вис.

Европасаяс зэв важ кадъяссянь волывлiсны Африка войвыв вадоръясö, важысянь
тöдлiсны найö сiдзжö Гöрд саридз вадоръясöс, кытi ветлiсны Суэц вуджанiнсянь
Индияö. Но став мукöд паськыд местаяссö Африкалысь европасаяс тöдмалiсны
неважöн. Буретш ХV-öд нэмын португалса морякъяс Европасянь Индияö саридзвыв туй
корсигöн, туялiсны став рытыввыв вадорсö Африкалысь да воисны нöрысöдз, кöнi
материк дорыс чукыльтö асыв-войвывлань. Тайö нöрыссö найö шуисны Бушковъяс
нöрысöн, а сэсся сетiсны сылы выль ним – Бур Лача нöрыс – найö чайтiсны, мый
сiйöс кытшовтöм бöрын позьö воны Индiö. И збыльысь Васко-да-Гама кытшовтiс
лунвыв Африкаöс, мунiс асыввыв вадор пöлöныс экваторöдзыс, вуджис Индия океан да
сувтiс Индостан вадорö. Тадзи Васко-да-Гама вöчис öтпырйö кык ыджыд удж: восьтiс
саридзвыв туй Индияö дай тöдмалiс, мый Африкаöс лунвывсянь и асыввывсянь кытшалö
океан.

Медзводдза морт, кодi вöчис гырысь ветлöмъяс пыдöдз Африка материк пытшкö, вöлi
Ливингстон. Сiйö туялiс Замбези ю да аддзис сы вылысь зэв ыджыд борган и шуис
сiйö Виктория. Сы бöрын сiйö восьтiс Ньяса ты, Конго юлысь вылыс помсö да
Бангвеоло ты. Ливингстон зэв шоча юöртлiс ас йывсьыс чужанiнас да öти кадö
чайтлiсны, сiйö пö кулöма. Корсьны сiйöс мöдöдчис америкаса Стэнли. Африка
асыввыв вадорын, Занзибар дiкöд паныд, Стэнли чукöртiс ыджыд караван, мунiс
Танганьика ты дорö, сэнi сiйö аддзис Ливингстонöс. Тайö тысö öтлаын кытшовтöм
бöрын, Стэнли бöр мунiс, а Ливингстон мöдöдчис водзö лунвывлань, но регыд кулi
малярияысь. Стэнли вöчис нöшта куим ветлöм Африкаöд, тöдмалiс Виктория ты, Конго
ю да важ тропикдорса вöръяс ю пöлöныс.

Асыввыв-Африкаса плато потласьöма тшöтшкöс локöбъясö; мукöдыс на пытшкысь
кайöмаöсь вылö, мукöдыс, мöдарö, лэччöмаöсь улö. Медся вылö кайöма Эфиопия
керöсаин; сiйö джуджыд дi моз кыпöдчö плато кытшын; шöркодь судтаыс сылöн – 2½
сюрс м гöгöр.

Лунвывланьын Эфиопиясянь Асыввыв-Африкаса плато вылын эмöсь джуджыд, но векни
уськöса лайковъяс, кöнi куйлöны тыяс: Ньяса, Танганьика да мукöд. Тайö тыясыс
зэв джуджыдöсь: Танганьика – джуджта сертиыс матö 1,5 км, сетчö сöмын Байкаллы,
ачыс тыыс дзик Байкалсяма жö. Лайков доръясас кыпöдчöны кусöм вулканъяс: Кения
да Килиманджаро (5890 м), на вылын куйлöны нэмöвöйя лымъяс; тайö районас эм
весиг öти ыпъялан вулкан. Гöрд саридз артмис му кышын гырысь уськöс вöсна;
джудждаыс сылöн 2 км-ысь унджык, а вадоръясыс кайöны тшупöдъясöн 2–3 км судтаöдз
саридз тшупöдсянь. Мувöрöмъяс петкöдлöны, мый му кышлöн вешъясьöмыс тан мунö и
öнi.

Сöмын öти ыджыд дiыс Африкалöн – Мадагаскар – тэчасног сертиыс öтсяма
материкыскöд: тайö тшупöда зöм бокъяса тшöтшкöс из глыба. Мукöд дiясыс Африкалöн
либö вулканъяссянь артмöм дiяс, шуам, Кыптанлун, Вежа Елена, Азор, Канари дiяс,
либö кораллвывса дiяс, шуам, уна посни дi Африка асыввыв вадорын, на лыдын жö
Занзибар.

Кызвын юкöннас Африка куйлö тропикъяс костын да климатыс сылöн пöсьджык став
мукöд му юкöнъясысь. Шондi вогöгöр шонтö зэв ёна; тöвся да гожся тöлысьяс костын
шонтöглöн торъялöм пöшти некутшöм абу. Меджар мутасыс став му вылын, – сiйö
овтöмин Сахара.

Медшöр юыс Африкаын – Нил, кузьтанас сiйö сетчö сöмын Миссисипилы Миссурикöд.
Сiйö артмö Еджыд Нилысь да Югыдлöз Нилысь. Еджыд Нил петö Виктория тыысь, кодлöн
тшупöдыс километр дорысь вылынджык океан веркöсысь. Югыдлöз Нил заводитчö
Эфиопия керöсъясын Тана тысянь, кодi куйлö нöшта вылынджык Виктория ты серти.
Мушöр саридзлань визувтiгöн Нил паныдасьö тшупöдъяскöд да вöчö уна коськ. Сы
бöрын Нил визувтö сэсся лöня да саридзö усянiнын Египет мутасъясын вöчö дельта,
ыджда сертиыс Волга дельта кодь кымын.

Кузьта сертиыс мöд ю Африкалöн – Конго. Сiйö нуö сэтшöм уна ва, мый пасьтаыс
сылöн шöр юкöнас 10 км гöгöр. Но, кöнi сiйö паськöдчö океанлань кыпалöм материк
вомöн, сэнi Конго векнялö 400 м-öдз да визувтö коськъяс пыр джуджыд, чуклясян
сёртасöд 50 км-öн час.

Коймöд ю Африкалöн – Нигер – Нил серти ыджыдджык ваа, но Конгоысь ёна бöрö
кольö.

Асыввыв-африкаса тыяс – Ньяса, Танганьика, Виктория, Альберт да мукöд – куйлöны
джуджыд лайковъясын, вадоръясыс налöн джуджыдöсь да зэв зöмöсь. Медыджыд тыыс
Африкалöн – Виктория, ыджда сертиыс сетчö сöмын öти дуб ваа тылы – Катыдсалы
Америкаын. Но Викторияыд – ляпкыд ваа ты.

Суданланьын эм сöмын öти ыджыд ты – Чад, но сэсянь оз пет некутшöм ю; сэтчö усьö
Шари ю.

Сахара войвыв помын, а сiдзжö Атлас мусюръяс костын, эмöсь сола тыяс – шоттъяс,
кöнi ваыс овлö сöмын зэръяс бöрын, мукöд кадъясö жö шоттъяс пыдöсын куйлö лым
кодь еджыд сов.

Гвинея куръя вадорын да Конго ю бассейнын – медся ва местаясас Африкаын –
быдмöны тропикдорса вöръяс. Тайö зэв сук вöръяс, гартчöмаöсь лианаясöн. Пуясыс
быдмöны сэнi уна вевсьöн (ярусöн). Шондi югöр шоча пыравлö коръяс косттiыс;
сынöдыс сэнi жар да уль руа. Вöръясын шöркодь судтаыс пуяслöн оз ло кузьджык 35
м, но торъя пуяс быдмöны зэв джуджыда – 50–56 м-öдз; татшöм гырысь пуясыслöн
эмöсь пыкöдъяс кодь содтöд вужъяс. Сук лианаяс, вужъяс да пуяс костöд векньыдик
ордым вывтi мунiгöн, морт аддзö сöмын водзö некымын воськов. Вылын пуяс вылас
лэбалöны пöткаяс; улiас пемöсъяс пöшти абу.

Сэнi олöны негырысь котыръясöн морт кодь öблезянаяс – шимпанзеяс да гориллаяс,
да налы медуна лёк вöчысьясыс – леопардъяс.

Африка сэтшöм мутас, кöнi енэжваяс усьöны 60-сянь 150 см-öдз, да кöнi тöвнас
овлö кос, вевттьысьöмаöсь саваннаясöн. Зенит зэръяс дырйи сэнi быдмö кузь турун,
унаысь – морт судта. Кöнсюрö кыпöдчöны джуджыд пуяс, шуам, акацияяс, мимозаяс;
шочиника паныдасьлöны сюрс вося баобабъяс.

Юяс пöлöн, кодъяс визывтöны саваннаясöд, быдмöны вöръяс; найöс шуöны галерея
вöръясöн: татшöм вöрöдыс юыс визывтö быттьö галереяöд. Нюръяса вадоръяс вылын
юяс да тыяс пöлöн быдмöны тростник да папирус.

Пемöсуловöн африкаса саваннаяс зэв озырöсь. Вывтi бур лудъяс вылын йирсьöны
дзонь стадаясöн антилопаяс, зебраяс да страусъяс. Саваннаясын сулалысь
акацияяслысь да мимозаяслысь корсö сёйöны жирафаяс. Турун сёйысь пемöсъяс бöрся
вöтлысьöны яйсёйысьяс – лев, гиена да шакал. Радейтана оланiныс налöн –
вöрдоръяс; сэтысянь войясын найö петöны кыйсьыны саваннаясö. Сэнi жö,
вöрдоръясын, тапикасьöны, сёйöны увъяс, вужъяс да плодъяс, зэв гырысь тушаа
кызкучикаяс – слöн да сюраныр. Юясын да тыясын, вöръяс пöвстын да саваннаясын,
олöны бегемотъяс да крокодилъяс.

Косджык местаясын Африкаын, кöнi енэжваяс усьöны 10-сянь 60 см-öдз, да кöнi кос
поводдяяс сулалöны воджын дорысь кузьджыка, куйлöны посни кустаинъяса (1/2 м
судта гöгöр) степьяс. Турун сэнi бура быдмö сöмын зэра воясö, а кос воясö – зэв
омöля.

Степьясын пемöсъяс ёна этшаджык – сiйö медсясö антилопаяс да зебраяс, кодъяс
локтöны татчö ульсов кадö, кор степьяс веж турунаöсь. На бöрся вöтчöны и
яйсёйысьяс – левъяс, гиенаяс. Степьясын век олысьяс пöвсысь медсясö олöны танi
му пытшкын олысь пемöсъяс; найö заптöны сэнi аслыныс кöрымсö кос поводдя кад
кежлö; татшöмъясыс – 4 см кузьта ем кодь гöна дикобразъяс, му кöчьяс,
кодзувкотъяс да лёкгагъяс. Мусинъяс степьясын – сьöдмуаöсь да каштанрöмаöсь;
сiсьмöг сэнi чукöрмö уна кос климатын быдмöгъяс надзöн сiсьмöм вöсна.

Овтöминъясын Африкаын – Сахараын да мыйкö-мында Калахариын – зэв паськыд местаяс
куйлöны пöшти дзик кушöсь, быдмöгтöмöсь. Ковтысъясын да керöс бокъясын, кöнi
шочиника овлöны зэръяс, быдмöны сöмын турунъяс да сутшкасьысь кустаинъяс. Кöнi
петö грунт ва либö кодйöма артезияса юкмöсъяс, дзордзалöны оазисъяс финик
пальмаясöн.

Пемöсъясöн овтöминъяс гöльöсь: Сахараын эмöсь скорпионъяс, лёкгагъяс да кыйяс;
найö зэв дыр, уна тöлысьöдз, вермöны овны сёйтöг-ютöг. Унджык посни пемöсъясыс
лунын дзебсьöны кырт потасъясö, кодйысьöны лыа пиö, а рытъясын да войясын петöны
ортсö корсьны кыйдöс. Ковтысъясöд, кöнi быдмö турун, овтöминъясö пыдöдз пырöны
антилопаяс; луннас найö вермöны котöртны уна дас дай сё километръясöдз сёян да
юан корсьöм могысь. Овтöмин доръясын эмöсь яйсёйысьяс – левъяс да гиенаяс.

Уна вöдитан быдмöгъяслöн чужанiныс Африкаын: копей пулöн чужанiныс – Эфиопия;
Гвинея вöръяс – выя пальмалöн; саваннаяс – некымын сорта просалöн да му öреклöн
чужанiн; Сахара оазисъясысь петiс финик пальма. Мукöд му юкöнъясысь вайöм
быдмöгъяс Африкаын бура овмöдчисны; татшöмöсь, шуам, америкаса каучук пу да
какао.

Африкаын эм 57 канму, на пöвстын нёльыс - аскежысь мездлун босьтöмöсь да та
вöсна пыдди пуктытöмöсь. Унджык öнiя асшöр канму пиысь дыр кад чöж вöлöмаöсь
европаса канмуяслы колониянаныс, найö босьтiсны асшöрлун сöмын 1950-1960 воясö.

Та вотöдз асшöраяснас вöлiны сöмын Египет (1922 восянь), Эфиопия (шöр
нэмъяссянь), Либерия (1847 восянь) да Лунвыв Африкаса Республика (1910 во
бöрсянь, эськö Лунвыв Африкаын ХХ нэмса 1990 воясöдз вöлi апартеид, кор сьöд
вужвойтырсö быд ног увтыртöмаöсь).

Мувеж войвылын йöз кан улынöсь кольöны öткымын мувывтор: Испаниялӧн Сеута,
Мелилья, Канара дiяс да Португалиялӧн Мадейра.



https://kv.wikipedia.org/wiki/%D0%90%D0%B9%D0%BC%D1%83_%D0%B2%D3%A7%D1%81%D0%BD%D0%B0_%D0%AB%D0%B4%D0%B6%D1%8B%D0%B4_%D1%82%D1%8B%D1%88

Айму вӧсна Ыджыд тыш (1941—1945) — СССР-лӧн вир кисьтана тыш нацистскӧй
Германиякӧд да сылӧн союзникъяскӧд: Болгария, Венгрия, Италия, Румыния,
Словакия, Финляндия, Хорватия.

1941 вося лӧддза-номъя тӧлысь 22 лунӧ фашистскӧй Германия война юӧртӧг уськӧдчис
Сӧвет Союз вылӧ. Медводдза кадас СССР-са вынъясын вӧліны зэв ыджыд воштӧмъяс.
Дженьыд кадӧн вӧчӧма вӧлі ставсӧ, медым ӧдйӧджык вуджӧдны война рельсъясӧ канму
органъяс, промышленносьт, транспорт да видз-овмӧслысь уджъяссӧ.

2016 вося косму 30-ӧд лунӧ Россияса оборона министрӧс вежысьлӧн отсасьысь,
Россияса военно-историческӧй котырлӧн Шӧр сӧветӧ пырысь генерал-майор Александр
Кириллин юӧртіс, архивъяс уна во чӧж туялӧм бӧрын мый Айму вӧсны Ыджыд тышын
СССР воштіс 8 миллион 866 сюрс 400 морт (усьӧмаяс, пленӧ веськалӧмаяс да юӧртӧг
вошӧмас). Немеч пленысь бӧр воӧма 1,8 млн морт. Война кадӧ немеч армия воштӧма
6,7 млн мортӧс.

Война мӧд лунас нин тыш вылӧ кутісны босьтны запасӧ гижлӧм военнообязаннӧйъясӧс.
Коми АССР-са военкоматъясӧ медводдза вежонас вӧлі вайӧма армияӧ босьтӧм 2 сюрс
гӧгӧр заявление. Республикаса военкоматъяс пыр Айму дорйыны мӧдӧдчӧма 169,6 сюрс
морт, на пиысь 100 сюрс гӧгӧр пукалысь.

Комияс тышкасисны став фронтса 25 дивизияын. Асьнысӧ нимӧдісны 263 стрелковӧй
дивизия, 24-ӧд Самара-Ульяновск Гӧрд дӧрапаса стрелковӧй дивизия (тышкасис
Рытыввыв, Калинин, Сталинград, 4-ӧд Украинаса, 1-дза Украинаса фронтъясын,
тышъяс помаліс ода-кора тӧлысь 14-ӧд лунӧ Берлин дорын), 28-ӧд Гӧрд дӧрапаса
Невельса стрелковӧй дивизия (тышкасис Калинин, Балтикабердса, 2-ӧд Балтикабердса
фронтъясын, тышъяс помаліс ода-кора тӧлысь 9-ӧд лунӧ Бухарест улын, кор вӧлі
Вылыс Главнокомандование Ставка бердын).

Айму вӧсна Ыджыд тышъяс дырйи фронтъясын тышкасис кык сюрс сайӧ ныв Коми муысь.
Изьва да Усва районъясын вӧлі лӧсьӧдӧма кӧр баталёнъяс: 4 сюрс сайӧ кӧръясӧн
война вылӧ мунісны 800 кӧр видзысь да ветеринар. Найӧ тышкасисны сэні, кӧні оз
вермы вӧлі мукӧдсикас транспорт. Кӧръяслы да йӧзлы ковмис мунны 1150 километр 40
градус кӧдзыд дырйи.

Коми Республикаысь уна йӧз вӧліны нималана военачальникъясӧн. Генерал-лейтенант
Д.Г. Дубровский (Сивков) вӧлі фронтын военнӧй сӧветӧ пырысьӧн, гвардиса
полковник Н.В. Митюшев командуйтіс «Катюша» миномётнӧй полкӧн, С.И. Турьев —
дивизияӧн, М. Осипов, А. Жилин - танкъяса бригадаясӧн, Иван Выборов да Николай
Митюшев — полкӧн. Айму вӧсна Ыджыд тыш кадӧ асьсӧ бура петкӧдлӧмысь да
повтӧмлунысь Коми АССР-ысь 25 мортлы сетӧма Сӧветскӧй Союзса Герой ним.

1941 воын промышленносьт петкӧдліс выль тшупӧдъяс. Кер вӧлі пӧрӧдӧма 1,7 млн.
куб. метр вылӧ унджык, на лыдын 1 млн. куб. метр война могъяса кер. 1940 во
серти кык пӧв унджык лэдзӧма прӧдукция, ёнджыкасӧ выльсикасторъяс. 1942 воын нин
вӧр овмӧсъяс вӧчалісны лыжияс, Чилимдінса замша заводын кутісны вӧчны авиациялы
аслыссикас замша.

Изьваын са заводын П. Палкин веськӧдлӧм улын панісны лэдзны керамикаысь
горелкаяс. Горелкаяс вӧчӧм могысь сырьё корсигӧн мыждӧм геолог В.А. Калюжный
аддзис гӧра чукӧрын титан. Кӧрттуй пос вӧчигӧн кӧрт пыдди кутісны вӧдитчны пуӧн.
Войвыв Печора кӧрт туйлы вӧлі вайӧма Москваын Сӧвет дворечлы дасьтӧм
конструкцияяс, а сідзжӧ Москва-Волга канал вомӧн кӧрт послы дасьтӧмторъяс. Коми
муын ёна вӧлі бурмӧдӧма кӧрт туй, мый сетіс позянлун унджык нуны Вӧрткутаысь
изшом, кер да мукӧдтор. 1943 воын немечьяс шыбитісны Коми муӧ диверсант чукӧр,
медым бырӧдны Печора вомӧн кӧрттуй поссӧ, но тайӧ котырсӧ вӧлі кыйӧма.

Коми АССР-ысь унатор вӧлі нуӧны Айму вӧсна Ыджыд тыш кадӧ. «Ухтакомбинатом»
война кадӧ кык пӧв содтіс мусир перйӧм; 1945 воын вӧлі перйӧма 172,5 сюрс тонна.
Термическӧй саысь вӧлі вӧчӧны сэсся унасикас резина.

Ӧдйӧ сӧвмис Печора изшом бассейн, кытысь изшом муніс Войвыв саридз флотӧ,
Ленинградӧ, Кировӧ, Горькийӧ, Москваӧ. Айму вӧсна Ыджыд тыш кадӧ вӧлі вӧчӧма 29
выль шахта Воркутаын да Интаын, на пиысь 12-сӧ кутісны уджӧдны. 1945 воын
«Воркутауголь» вӧлі перйӧ 2,2 млн. тонн изшом.

Уна мужичӧйӧс вӧлі босьтӧма война вылӧ. Та вӧсна чиніс кер пӧрӧдӧм. 1940 воын кӧ
Коми АССРысь вӧлі петкодӧма 6,8 млн. куб. м., 1944 воын — сӧмын 4,2 млн. Вӧр
вӧлі мунӧ СССР-са 40 заводӧ.

Война кадӧ, 1940 восянь 1945 воӧдз, 19 пӧв содіс Коми АССР-ын мастерскӧй да цех
лыдыс. Сэні вӧчисны армиялы да йӧзлы коланаторъяс: кӧм, пась, шапка, кепысь да
с.в. Сыктывкарын кыпӧдӧма вӧлі кучикысь кӧм вӧчан комбинат, кӧні вурисны 100
сюрс кӧмӧдз. Коми АССР-ын вӧлі лэдзӧны 400 гӧгӧр вӧчастор.

1940 воын кӧ колхозъясын уджаліс 100,4 сюрс морт, 1944 воын — сӧмын 82,4 сюрс.
Ковмис колхозын удж кыдзи вӧчны мукӧдтор: пӧрӧдчыны да кылӧдчыны, новлыны груз и
с.в. Колхозъясын война кадӧ вӧлі уджалӧны 10-11 час, бырӧдісны отпускъяс.
Уджалісны тшыг нисьӧ пӧт, эз тырмы техника да уджалысь ки. Та вылӧ колхозъяс
вӧлі сетӧны унджык прӧдукция — 12 сикас видз-му да пемӧс видзантор.



https://kv.wikipedia.org/wiki/%D0%90%D0%BC%D0%B5%D1%80%D0%B8%D0%BA%D0%B0

Америка - квайт му юкöнъясысь öти. Америка куйлö рытыввыв шарджынйын. Тайö му
юкöнсö артмöдöны кык мувеж - Войвыв Америка да Лунвыв Америка. Сiйöн мукöддырйи
нимсö шуöны уна лыдын да сёрнитöны Америкаяс йылысь. Европаын сiйöс нимтöны
тшöтш Выль муясöн (Выль му югыдöн).

Ыджда сертиыс Америка сетчö сöмын Азиялы. Барров нöрыс войвывсянь Горн нöрыс
лунвылöдз сiйö кыссьö 15 сюрс км кузьта.

Америка тэчöма кык материкысь, кодъяс вель ёна торъялöны асланыс ывлавыв серти.
Рудöбыс Америкалöн абу быдлатi öтсяма. Лöнь океан вадорыс сылöн омöля
торъявлöма, сэнi эм сöмын кык ыджыдджык кöдж – Калифорния да Аляска, кодлы
нюжалöмöн лоöны Алеут дiяс – да сöмын öти ыджыдджык куръя, векньыд да кузь –
Калифорнияса. Лöнь океан пöлöн америкаса вадоръяс уналатi джуджыдöсь, кыртаöсь,
бухтатöмöсь.

Сöмын 47-öд параллельсянь 60-öд параллельöдз Войвыв Америкалöн вадоръясыс
вундассьöмаöсь фьордъясöн, да матiгöгöрас эмöсь дiяс да шхеръяс, Скандi кöджын
моз жö. Öти татшöм фьордын сулалö порт Ванкувер. Та коддьöм фьордъяс, дiяс да
шхеръяс ми аддзам Лунвыв Америкаын, 42-öд параллельсянь лунвывланьын.

Магеллан вис, кодi торйöдö материкысь Биа Му дi, сiдзжö тэчöма некымын фьордысь.
Сiйö сэтшöм чукльöсь, мый Магелланыслы öдва сюрис сэтысь петан туй. Кузьтаыс
сылöн 500 км.

Атлантувса вадорыс Лунвыв Америкалöн омöля торъявлöма; сэнi эм сöмын кык ыджыд
бухта, кыкнаныс ю вомъясын – Ла-Плата да Амазонка ю вомясын.

Атлантувса вадор Шöрвыв да Войвыв Америкалöн зэв ёна торъявлöма. Сэнi эм ыджыд
дi чукöр – архипелаг, шусьö Вест-Индiöн. Сэтчö пырöны Ыджыд Антила дiяс (Куба,
Ямайка, Гаити, Пуэрто-Рико), Ичöт Антила дiяс да Багама дiяс.

Тайö архипелагыс Флоридакöд тшöтш торйöдö океанысь америкаса Мушöр саридз, кытчö
пырöны Мексика куръя да Караиб саридз. Татысь ю сяма визулöн петö Флорида вискöд
Гольфстрим; пасьтаыс сылöн танi 50 км гöгöр, визув öдыс – часöн 10 км гöгöр.

Асыввыв вадорыс Войвыв Америкалöн ёна торъявлöма 35-öд параллельсянь 50-öд
параллельöдз, кöнi уна куръяяс да бухтаяс да кöнi сулалöны портъяс – Нью-Йорк,
Филадельфия да мукöд. Медыджыдыс тайö куръяяссьыс – Вежа Лаврö, кодi
рытыввывсянь пожъялö Ньюфаундленд дiöс.

Войвыв вадор Америкаыслöн ёна торъявлöма. Сэнi пыдöдз материкас пырö Хадсöн
куръя; океанкöд сiйö öтлаасьö Хадсöн вискöн. Найö кытшалöны Лабрадор кöдж.

Войвылын Америкаöс гöгöртö зэв ыджыд архипелаг, шусьö сiйö Канадасаöн, а сiдзжö
Полюсдорсаöн, сэнi уна гырысь дiяс, на пытшкысь Баффин Му Суматраысь ыджыдджык.
Дэвис вис да Баффин куръя торйöдöны тайö архипелагсö му вылын медся ыджыд дiысь
– Гренландiысь.

Канадаса архипелаг дiяс костса висъяс дыр кежлö тупкысьлöны йиöн, а мукöдыс на
пытшкысь, Атлантувса океанысь Войвыв йиа океанö петан туйяс, пöшти пыр тырöмаöсь
йиöн.

Колö шуны, саридзьяс оз сэтшöма пырны Америка материкö, кыдзи Европаын. Войвыв
Америкаын и Лунвыв Америкаын эмöсь местаяс 1500 км сайын дай ылынджык океансянь.
Но ас шöр юкöнас Америка ёна векнялö: Панама вуджанiнлöн пасьтаыс сöмын 60 км, и
сы пыр нуöдöма Панама канал.

Мöдысь Америкаöс восьтöма XV нэм помын италияса Коломбо. Сiйö, сэк кадся мукöд
морякъяс моз жö, кöсйöма корсьны саридзвыв туй Индiö. Тайö колö вöлi паськалысь
вузасян капиталлы. Коломбо пырис Эспаняса сарлы кесъялöмö да мöдöдчис 1492-öд
вося август воддза лунъясö Атлантувса океан вывтi рытыввылö; сiйö воас жö йирым
тöлысь помын Коломбо сувтöма Багама дiяс пытшкысь öти дi дорö. Сы бöрын восьтiс
нöшта Куба да Гаити, сэсся бöр воис Эспаняö, вайис бур юöр: саридзвыв туй Индiö
сюри (Коломбо мöвп сьöртi восьтöм дiясыс сулалöны Индi бердын, а Куба дiöс сiйö
чайтiс Ниппонöн).

Сöмын ветлысь-мунысьяслöн унаысь уявлöм бöрын европасаяс гöгöрвоасны: Коломбо
тай восьтöма выль му юкöн. «Америка» нимсö сылы сетöма вöлi öти ветлысь-мунысь
ним серти – Америго Веспуччи серти, кодi вöчис Америкалы гижалöм.

Америка туялöмын Коломбо бöрын медгора нимöдöм лоö испанияса саридзуйысь
Магелланлы; мушар гöгöр кытшовтiгöн (йöз пöвстысь му гöгöр медводдзаöн
ветлiгкосттi) сiйö гöгöртiс Лунвыв Америкаöс сы нимöн шуöм вис кузя да сэсся
аддзис, мый Америка да Азия костын куйлö зэв ыджыд океан, кодлы сiйö сетiс «Лöнь
океан» ним.

Америка рытыввыв вадор пöлöн, Аляскасянь Биа Муöдз, кыссьöны му вылын медся кузь
керöсъяс – Кордильераяс, Лунвыв Америкаын найö шусьöны Андъясöн. Тайö керöсъясыс
орлöны сöмын öти местаын – Панама вуджанiнын. Пöшти кузялаыс найö мунöны некымын
орчча лёддзöн. Войвыв Америкаын татшöм лёддзыс уна, и найö сэн шусьöны торъя
нимъясöн: Чуграяс, Сьерра-Невада, Вадорсаяс да мукöд. Тайö лёдзьяс костас
куйлöны зэв паськыд платояс, кыдзи Мексикаса плато да Войвыв-Америкаса Ыджыд
плато, сiдз шусяна Ыджыд бассейн.

Лунвыв Америкаса Кордильераяс, либö Андъяс, ёна векньыдöсь и кызвыннас мунöны
кык орчча лёддзöн, а на костын куйлöны кузь, но векньыдик платояс, шуам, Перуса
да Боливияса.

Джуджда сертиыс Кордильераяс ичöтджык сöмын медся джуджыд керöсъясысь Азияын.
Торъя нин джуджыдöсь Кордильераяс Лунвыв Америкаын. Весиг экватор бердын, кöнi
лым вежтасыс мунö 5 км судтатi, уна йывъяс Кордильераяслöн вевттьысьöмаöсь
нэмöвöйя лымйöн; дзик войвылын да лунвылын, кöнi лым вежтасыс лэччö 500 м
судтаöдз саридз тшупöдсянь, Кордильераяс, тупкыссьöмаöсь кыз лымйöн йывъяссяньыс
пöшти подулöдзыс да зэв гырысь кыссян йияс лэччöны веськыда океанö. Медджуджыд
йылыс Кордильераяслöн – Аконкагуа – кайö 7 сюрс м-ысь вылöджык. Тайö лоö кусöм
вулкан. Кызвын йывъясыс Кордильераяслöн либö ыпъялана, либö кусöм вулканъяс.
Ыпъялан вулканöн лоö Котопахи – матö 6 км судта, – медджуджыд ыпъялан вулкан му
вылын, кусöм вулканöн лоö Вежа Илья керöс.

Вулканъяс сулалöны став Лöнь океан вадор пöлöныс, Биа Мусянь Аляскаöдз; сэсся
визьыс мунö водзö Алеут дiяс вылö, Камчаткаö, Курила дiяс вылö, Ниппонса,
Филиппинса дiяс вылö, Выль Гвинеяö да Выль Зеландiясö. Тадзи Ыджыд океан сулалö
вулканъяса кытш пытшкын моз. Кордильераяслöн рытыв и асыввыв бокъясыс зэв
зöмöсь; танi быдлаын паныдасьлöны зэв гырысь тшупöдъяс; мöдарладор бокъясыс
налöн ньывкöсджыкöсь.

Керöсъяс кыптöмыс и öнi на мунö Америкаын став рытыввыв вадор пöлöнöд. Та йылысь
висьталöны зэв ыджыд мувöрöмъяс, кодъяс овлöны Войвыв Америкаын, но торъя нин
тшöкыда Лунвыв Америкаын; мувöрöмъясысь ёна жугалöны каръяс – Сант-Яго, Лима, а
Войвыв Америкаын – Сан-Франциско.

Асывланьын Кордильераяссянь – и Войвыв Америкаын и Лунвыв Америкаын – куйлöны
зэв паськыд шыльыдiнъяс; му пластъясыс сэнi куйлöны пöшти водсаногöн да
артмöдöны либö платояс, либö увтасъяс, татшöмöсь: Миссисипи увтас Войвыв
Америкаын, Амазонка да Ла-Плата увтасъяс Лунвыв Америкаын. Тайö став увтасъяс да
платоясыс, кодъяс босьтöны шöр юкöнъяссö материклысь, небыд муаöсь да лöсялöны
видзму овмöс нуöдöм вылö.

Шöр юкöнса шыльыдiнъяссянь асывланьын и Войвыв Америкаын и Лунвыв Америкаын бара
кыпöдчöны керöсъяс, но абу нин сэтшöм джуджыдöсь. Войвыв Америкаын, асыввылас,
эмöсь массивъяс – Канадаса да Аппалачияс. Канадаса массив, либö щит, артмöма
гранитысь, гнейсъясысь да кристаллсяма лодъясысь; сiйö зэв мунö
Фенно-Скандiвывса массив вылö, либö Балтi щит вылö. Му веркöссö сылысь сiдзжö
шыльöдöмаöсь важ кыссян йияс: быдлаын сэнi куш из керöсъяс, «меж плешъяс», зэв
гырысь валунъяс. Небыд му сэнi зэв этша. Важ кыссян йияс кодйисны тайö массив
вылас, а сiдзжö лунвывланьын сысянь Огайо да Миссури юясöдз зэв уна гуранъяс,
кодъясысь лоины тыяс.

Аппалачи керöсъяс чукыръясöсь, но тайö чукыръясыс зэв важсяöсь, найö ёна нин
удитiсны кырны. Гренландi – зэв ыджыд из глыба. Пытшкöсса платоясыс сылöн да
керöсъясыс тупкысьöмаöсь 1–2 км кызта да нöшта кызджык йиöн. Йи увсьыс
чурвидзöны кöнсюрö, торъя нин доръясас, керöсъяслöн йывъяс 3 км судтаöдз.

Ас гöгöрсьыныс васö да сынöдсö кöдзöдöмла айсбергъяс гöгöр кыптö сук ру, туман,
а сiйö зэв лёк суднояслы. Тадзи 1912-öд воö зэв ыджыд паракод «Титаник»
Англиясянь Нью-Йоркö мунiгöн зурасис туман дырйи айсбергкöд, жугöдiс боксö и
вöйи, да сыкöд тшöтш вöйи 1400 морт.

Мупытшкса шедтасъясöн кыдз Войвывса, сiдз и Лунвыв Америка озырöсь. Кристаллсяма
массивъясын сэнi уна кöрт Катыд ты дорын – да ыргöн рудаяс – Кордильераясын, а
сiдзжö зарни да эзысь. Важъя кöрöм Аппалачи керöсъяс зэв озырöсь изшомöн, гырысь
пöвстъясöн изшом куйлö сiдзжö тайö керöсъясыскöд орчча Миссисипи увтас му
пытшкын. Сыысь öтдор, тайö жö керöсъясас да тайö жö увтасас куйлöны мусирлöн зэв
гырысь видзасъяс. Уна мусир эм и США рытыввылын, Калифорния штатын, да
Мексикаын.

Лунвыв Америкаын, кристаллсяма массивъясын, эмöсь рöма металлъяс, зарни, эзысь,
а сiдзжö кöрт – Бразивса массивын. Кордильераяс бокъясысь жö, Венесуэлаын да
Колумбияын, аддзöма мусирлысь зэв гырысь видзасъяс.

Уна ва нуö сiдзжö Вежа Лаврö ю; сiйö петö Ыджыд америкаса тыясысь – Катыд тыысь,
Гуронысь, Мичиганысь, Эриысь да Онтариоысь. Некöн му вылын абу чукöрмöма сы
мында дуб ва, кыдзи танi. Катыд тылöн кузьтаыс 600 км-ысь унджык; сiйö нёль
мындаöн ыджыдджык Ладöг тыысь; тайö лоö дуб ваа медся ыджыд ты став мушар вылын.
Эри да Онтарио тыяс костын эм зэв ыджыд борган – Ниагараса.

Ниагара ю туй вылын паныдасьö 49 м судта тшупöд, тайö тшупöд вывсяньыс Ниагара
усьö кык вожöн, на костын сулалö дi. Кырйыс, кытысянь усьö юыс, пыр öтарö буждö,
пластъясыс кырöны, найöс нуö ва. Сы понда борганыс надзöник бöрыньтчö Эри
тыланьö.

Войвыв пöкатöдз визувтысь юясысь медся гырысьöсь: Нельсон, петö Виннипег тыысь,
да Макензи, петö куим тыысь – Атабаскиысь, Ыджыд Веръяысь да Ыджыд Ошъяысь. Тайö
юясыс кöть и ыджыд вааöсь, но пыжветлöм понда оз лöсявны, сы вöсна мый усьöны
найö йиöн тырöм саридзьясö, да и асьныс дыр кежлö кынмылöны.

Лунвыв Америкаын медся ыджыд ю – Амазонка. Кузьтанас сiйö сетчö Миссисипилы да
Ниллы, но ыджыд ва серти – тайö медводдза ю му вылын. Сылöн 15 вож роч Волга
либо украинаса Днипро кузяöсь. Вожъясыс сылöн – Мадейра, Рио-Негро да мукöд –
пыжветланаöсь пöшти ю йывъясöдзыс.

Мукöд гырысьджык юяс Лунвыв Америкалöн – Ориноко да Парана Парагвай вожöн. Ю
вомас сiйö шусьö Ла-Платаöн, и сэнi сэтчö усьö Уругвай ю.

Платояс вылын Кордильера лёдзьяс костын, кыдзи Войвыв Америкаын, сiдз жö и
Лунвыв Америкаын – паныдасьлöны тыяс, кодъясысь ваыс оз пет океанö, татшöмöсь:
Войвыв Америкаын – Ыджыд Сола ты, Лунвыв Америкаын – Титикака.

Лунвывланьын тундраяссянь Войвыв Америкаын сулалöны сьöд пемыд вöръяс, Сибырса
тайга кодьöсь, но унасикасаджыкöсь; сэнi быдмöны уна сэтшöм пуяс, кутшöмъяс
абуöсь Важ му юкöнъясын. Сэнi лыддьыссьö, шуам, 40 быдкодь пожöм сикас, 80 тыпу
сикас да с. в. Важ муясын тайö сикасъясыс ёна этша. Уна пуяс быдмöны вывтi
гырысьöсь – татшöмöсь ыджыдысь-ыджыд коз, джуджыдысь-джуджыд суспу Лöнь океан
вадоръяс вылын; Сьерра-Невада бокъясын быдмöны джуджыдысь джуджыд быдмöг –
секвойя, 140 м судтаöн. Мексика куръя вадорын быдмöны пыр веж пуяс да пальмаяс.

Кос местаясын Войвыв Америкаын куйлöны гырысь степьяс – прерияяс. Тулысын да
гожöмын найö эжсьöны улис веж турунöн, косьмö сiйö сöмын гожöм помас либö арын
да сэки прерияяс вижöдöны. Öнi унджык юкöнсö прерияяслысь гöралöны да няньöн
кöдзöны. Мусиныс прерияясын сьöд и сэтшöм жö шогман, кыдз и сьöдмуа роч
степьясын. Лыска да сора вöр визьын муыс пöим сора.

Войвыв Америкаын эмöсь и овтöминъяс; найö куйлöны Кордильера мусюръяс костын, а
лунвылын Лöнь океан вадорын, Калифорния кöдж вылын, сэн, кöн вадор пöлöнтiыс
мунö Калифорнияса кöдзыд визув да кöнi заводитчöны асыв-вой пассатъяс Лöнь
океанлöн. Тайö овтöминъясас быдмö джуджыд, кустъяс кодь, полынь, а лунвылынджык,
Мексикаса овтöминын – зэв гырысь кактусъяс да агаваяс. Кактусъяс видзаситöны
васö асланыс кыз идзьясас, агаваяс – асланыс коръясас.

Став Шöрвыв Америкаыс да Лунвыв Америка джынйыс эжсьöмаöсь тропикдорса вöръясöн
да саваннаясöн, кодъясöс шуöны льяноясöн, – Ориноко ю пöлöн. Став Амазонка увтас
пасьтала, Атлантувса океан вадоръяссянь Кордильера подувъясöдз, быдмöны
тропикдорса вöръяс; тайö – вывтi паськыд, Рочувса Европа ыджда, пöшти ставыс
дорвыв вöр. Пуясыс танi джуджыдджыкöсь весиг Малайя архипелаг вывса вöръясын
дорысь. Найö быдмöны сэтшöм сука да сэтшöм а гартчöмаöсь лианаясöн, мый ветлыны
тайö вöръясöдыс позьö сöмын юяс кузя.

Косджыкинъясас Лунвыв Америкаын, шуам, Ориноко, шöрвыв Парана да Парагвай юяс
пöлöн, куйлöны тропикдорса вöрсора степьяс – саваннаяс; зэра воö, гожöмын, найö
эжсьöны джуджыд турунöн, тöвся кос дырйи косьмöны, сотчöны. Лунвывланьынджык
степьясын – пампаясын быдмöны сэтшöм жö турунъяс, кыдзи Евразияса степьясын
(шуам, ковыль). Пампаясын мусиныс мунö сöдмуö, войвылынджык, тропикдорса
вöръясын, сьöдмуа мусиныс.

Америка войвылас олöны сэтшöм жö пемöсъяс, кутшöмъяс олöны Азия да Европа
войвылын, но кымын водзö лунвывлань, сымын ёнджыка да ёнджыка торъялöны
Америкаса пемöсъяс Важ му пемöсъясысь. Америкаса тундраясын олöны: войвыв кöр,
мускуса öш, полюсдорса руч, еджыд байдöг; вöръясын олöны: уръяс, ручьяс,
кöинъяс, зэв гырысь руд ошъяс да мукöдсикас дона куа вöрпияс.

Прерияясын коркö ветлiсны кид öш чукöръяс – бизонъяс, но öнi найöс пöшти ставсö
нин бырöдöма; кольöмаöсь сöмын кöнсюрö, кöнi оз лэдзны найöс кыйны, шуам,
Йеловстонса националь паркын.

Лунвыв Америкаын эмöсь уна сэтшöм пемöсъяс, кодъяс ёна торъялöны Важ му
пемöсъясысь; татшöмöсь, шуам, дышруньяс, кодзувсёйысьяс да броняновлысьяс.
Аслыссямаöсь сiдзжö и америкаса яйсёйысъясыс – пума да ягуар; вын сертиыс найö
эськö и сетчöны Важ мувывса яйсёйысьяслы – левлы да тигралы. Пемöсъяслöн зэв уна
лыднас да унапöлöслуннас Лунвыв Америка вевтыртö став мукöд му юкöнсö.

Тропикдорса вöръясын олöны зэв уна öблезянаяс. Некöн абу и сымда пöтка, мыйда
Лунвыв Америкаын.

Быдлаын вöръясын жбыръялöны уна рöма попугайяс, ёся горзöны ичöтик колибрияс,
кодъяс сöмын неуна ыджыдджыкöсь геб-гагысь да с. в. Быд воськолын паныдасьлöны
пагöдан да абу пагöдан кыйяс: и му вылын, и ваын, и пуяс вылын; медся ыджыдыс на
пытшкысь, но абу пагöдан, – удав – 6 м кузьта. Юясын да тыясын олöны кайманъяс,
сэтшöм жö лёкöсь, кыдзи африкаса крокодилъяс, кöть и дженьыдджыкöсь наысь.
Юясын, ляпкыдiнъясас, олö сымда измышка, мый налысь колькъяссö вый вöчöм вылö
öктöмыс вöлöма индианъяслы ыджыд прöмыснас. Пемöсъясöн татшöм озырлуныс лоö танi
быдмöгъясöн озырлун вöсна, небыд да шоныд климат понда да тропикдорса вöръясын
да саваннаясын этша олысь йöз понда.

Платояс вылын да Кордильера бокъясын пемöсыс абу нин сэтшöм уна. Керöсвыв
видзьяс вылын сэнi йирсьöны ламаяс да викуньяяс – гыжъя пемöсъяс, неуна мунöны
верблюд вылö; керöс кыръясын поздысьöны кондоръяс, медся гырысь яйвыв лэбачьяс
му вылын.

Пампасъясын паныдасьлöны страус чукöръяс, кодъяс лоöны африкаса страусъяс
кодьöсь жö, сöмын посньыдджыкöсь наысь.

Гортса пемöсъяс Америкаын, кытчöдз эз овмöдчыны сэнi европасаяс, пöшти эз вöвны;
сöмын тундраясын кесъялöма мортлы пон, да Лунвыв Америка платояс вылын вöлöма
лама. Европасаяс вайисны Америкаö вöв, сюра гырысь скöт да мукöдсикас гортса
пемöсъясöс, и öнi найö Америкаын лыддьыссьöны сё миллионъяс юрöн.



https://kv.wikipedia.org/wiki/%D0%A1%D1%8B%D0%BA%D1%82%D1%8B%D0%B2%D0%BA%D0%B0%D1%80

Сыктывкар (войдӧр Сыктывдін) – Коми Республикалӧн юркар, республикаса медыджыд
кар, коркӧя дзик ӧти коми кар, Рочму Войвылын овмӧс, наука да культура шӧрин.

Сыктывкарын олӧ 240 сюрс гӧгӧр морт. Йӧзыс эськӧ 25% комияс, но сёрнитӧны
унджыксӧ рочӧн.

Оланіныс медводз стӧчджыка шусьӧма Сыктывдін (рочӧн Усть-Сысола), кӧні -дін-
юкӧныс вӧлі 'ю вом' вежӧртаса. 1780' восянь, Сыктывдінас кар панӧмаӧсь да, нимыс
лои Сыктывдінкар (рочӧн Усть-Сысольск). 1930' воын дін юкӧнсӧ нимсьыс
шыбитӧмаӧсь, коли Сыктывкар. Сэк жӧ тшӧктӧмаӧсь и рочӧн шуны Коми обласьтлысь
шӧрин выльмоза коми ног – Сыктывкар.

Сыктывкар сулалӧ Коми Республика рытыв-лунвывланяс, Сыктыв ю вом дорын да
мыйтакӧ Эжва ю пӧлӧн.

Муверкӧсыс ёнджыкасӧ тшӧтшкӧс. Мупытшса озырлун: трунда, сотчан сланеч, кӧртшом,
кӧртруда, быдпӧлӧс изъяс, дубыд да сола мупытшса ва.

Кар дінын олӧ нелямын сикас пемӧс: сан, кӧин, кӧч, ур, руч, вурд, вӧркань,
тулан, сьӧдбӧж да мукӧд. Выльысь йылӧдісны мой да войвывса кӧр.

Кид пемӧсъяс видзӧм могысь Сыктывкар дінӧ лӧсьӧдӧма Еджыдъяг заказник, кӧні эм
республика пасьтала олысь ставкодь звер-пӧтка.

Асыввылас карсянь пукалӧны Сыктывкар каркытшӧ пыран кар сяма оланінъяс: Гӧрд
Затон, Вылыс Максаковка, Сьӧдкыркӧтш, посёлокъяс: Выльтыдор, Куимтыдор. Лунвылас
– тайӧ каркытшса жӧ Вылыс Мыртыю посёлок, рытыв-лунвылас – Выльгорт сикт.

Сыктывкарын выйим важ кар (с.ш. Каршӧр) да сёрӧнджык кар дінӧ ӧтувтӧм орчча
оланінъяс - быдпӧлӧс карпомъяс. Наысь кындзи кар пытшкӧ пырӧ ӧти асвеськӧдлана
район - Эжва, кӧні тшӧтш эм ӧткымын карпом.

Сыктывкарлӧн история заводитчӧ дас квайтӧд нэмсянь, кор тан¡ овмӧдчисны Вылыс
Сыктывсянь локтӧм комияс. 1570' вося Ортелиус атласын Сыктывкар местаӧ пасйӧма
Permvelick сикт. 1586' вося гижасян небӧгын казьтывсьӧ Сыктыв ю вывса погост.
Тан¡ сулал¡с Вежа Георгийлы сиӧм вичко, вичкоса уджалысьяслӧн 3 гортдор да
разі-пели 6 крестьяна гортдор. Погост дорын, кӧн¡ ӧні сулалӧ кар, вӧл¡ны
пӧчинокъяс Каменнӧй, Емовскӧй, Ереминскӧй, Ивановскӧй, Федоровскӧй, Каменистӧй,
Вежов Иванлӧн, Ориньица дӧвалӧн, Боровинка, Ильинскӧй, Гудников, Фроловскӧй
пӧчинокӧн Петровскӧй грезд, Шульгин слӧбӧда. Ставыс 25 олана да 6 овтӧм гортдор.

ІІ Катерина сарича именнӧй тшӧктӧд серти 1780' вося тӧвшӧр 25' (урасьӧм 5') лунӧ
вӧлі артмӧдӧм Вӧлӧгда наместничество, кытчӧ пырӧмаӧсь 12 карув. На пӧвстын вӧлі
и Сыктывдін карув. Такӧд йитӧдын Сыктывдін сикт лои карӧн. Сійӧ жӧ воӧ урасьӧм
10' (21') лунӧ карсӧ кыпыда «восьтӧмаӧсь», а йирым 2' (13') лунӧ вӧлі вынсьӧдӧма
и карпас. 1784' тӧвшӧр 16' (27') лунӧ лэдзӧмаӧсь Сыктывдін карлы ӧтувъя план. Сы
серти кар пытшкӧ пырисны орчча ичӧтик оланінъяс: Вичкодор, Вадор, Кырув,
Пӧлӧвина, Кӧкулькар, Микулсикт, Изкар, Котюнев, Тентюковгрезд, Ганягрезд.

1921' вося моз 22' лунӧ ВЦИК декрет серти, Сыктывдін лоис веськӧдлан шӧринӧн
Комияслы (зыряналы) выль артмӧдӧм Автономнӧй обласьтӧ. 1930' вося рака тӧлысь
26' лунӧ, кор Сыктывдінлысь статус карӧдз лэптӧмлы тыри 150 во, СССР-са ЦИК-лӧн
Президиум шуӧма карыслы пуктыны выль ним комиӧн и рочӧн – Сыктывкар, коді
петкӧдлӧ, мый карыс сулалӧ Сыктыв ю вылын. 1930' воын карын вӧліны нин
обласьтувса и районувса канкеркаяс, вӧр завод, типография, электростанция,
велӧдан керкаяс да бурдӧдчанінъяс (173 койка), 17 вузасянін. 1936' ӧшым витӧд
лунсянь Сыктывкар вӧлі Коми АССР-лӧн юркар. 1990' вӧльгым 23' лунӧ Сыктывкар лои
юркарӧн Коми ССР-лы, 1992' ода-кора 26' лунӧ лоӧ Коми Республикаса юркарӧн.

Эм кӧрттуй вокзал, кӧні помасьӧ Микуньсянь локтан туй вож. Чайтӧны регыд мысти
нюжӧдны кӧрттуйсӧ водзӧ - Кудымкар пыр Перымлань. Кар войвылын эм кӧрттуй
станция Човъю (промгӧрӧд), пассажиръяслы Эжва платформа да кӧрттуй станция
Койты. Фирменнӧй поезд, коді ветлӧ Мӧскуа да Сыктывкар костын - «Сыктывкар»
нима.

Сідзжӧ карын эм аэропорт. Карсянь 30 км ылнаын, Соколовка инын, неважӧн кутчисны
кыпӧдны выль аэропорт (Войдӧр тайӧ аэропорт стрӧитӧмысь дугдылӧмаӧсь).

Карын выйим автопавильон. Автобусъяс ветлӧны Киров, Уфа, Ульяновск, Чаллы,
Шубашкар, Йошкар-Ола, Козань, Перым каръясӧдз. Сыктывкарын жӧ помассьӧ Р176
«Вятка» автотуй.

2012' воӧ Мӧскуаса судновӧчан завод стрӧитіс Сыктывкарлы йӧзӧс новлӧдлан
судно-паром, вуджӧдчыны Эжва ю вомӧн.

Сыктывкар - Рочму Европаса Войвылын медся ыджыд наука шӧринъясысь ӧти. Карын
лыддьыссьӧ комын кымын ин, кӧні могысь нуӧдӧны наукаса туясян да олӧмӧ пыртан
уджъяс. Медся тӧдчанаясыс на пиысь пырӧны РТА Издор юкӧнса Коми наука шӧринӧ,
кытчӧ ӧтувтӧмаӧсь химия, геология, биология, кыв, литература да история,
физиология, Войвылын экономика да социальнӧй проблемаяс кузя институтъяс,
энергетика да математика кузя юкӧдъяс.

Коми республикаса опера да балет театр, коді сулалӧ юркарын, воссис 1958 вося
моз тӧлысь 26 лунӧ. Сэки сійӧ шусис Музтеатр. Ыджыд пай театр восьтӧмӧ пуктісны
ворсысьяс Воркутлагса политосуждённӧйяс пӧвстысь, медводз сьылысь Борис Дейнека,
коді лоис театрса художественнӧй веськӧдлысьӧн. Ӧнія кадӧ театр петкӧдлӧ аслас
видзӧдысьяслы и нималана роч да суйӧрсайса авторъяслысь («Гажа дӧва»,
«Фаворитка», «Сильва») ворсӧмторъяс, и коми национальнӧй петкӧдчӧмъяс. На пиын
медся тӧдчанаӧн лоӧны «Ягморт» балет, кодлӧн подулын – коми эпос.

Коми республикаса вужвойтырлӧн шылада-драмаа театрын пуктӧны сӧмын йӧзкостса
ворсантор. Став петкӧдчӧмъяс сэні мунӧны сӧмын коми кыв вылын, ӧттшӧтшъя роч кыв
вылӧ вуджӧдӧмӧн. Театр репертуарын йитчӧны драма искусство да шылада коми
фольклор, коді сетӧ дзик мӧдпӧлӧс ворсанторъяс. Сэні петкӧдчӧ войвыв коми йӧзлӧн
енкола кылӧм, кодлӧн подулын – коми фольклор, эпос, сьыланкывъяс, ӧбрадъяс и
мукӧд сикас: йӧзкостса драма, шылада-эпос поэма, музыкальнӧй теш, миф мойдкыв,
ӧнія кадся драма, легенда да челядьлы мойд.

2010' во кежлӧ карын уджалӧ «Парма-2» кинозал, кодлы нимыс вуджис важ
стрӧйбасьыс, кодӧс выльмӧдісны 2004' восянь 2008' воӧдз. (Бӧръявылын «Парма»
кинотеатр вӧлі разьӧма кыдзи выльмӧдӧм вылӧ шогмытӧм стрӧйба. Сы пыдди кӧсйӧны
лэптыны квайт кинозала ТРК)

Карын кыпалӧ быдсикас тӧвся спорт: мача хоккей (ХК «Стрӧитель», 2012/2013 вося
сезонӧ мача хоккейысь Рочму чемпионатын вермысь), сноуборд, лызьӧн да конькиӧн
котралан спорт, конькиӧн мичаа исласьӧм. Вылын места карса спортивнӧй олӧмын
кутӧ мини-футбол. Сыктывкарса мини-футболысь «Новӧй Генерация» команда петкӧдчӧ
суперлигаын, а сылӧн клуб-филиал «Бумажник» мини-футбол кузя медвылыс лигаын.

Паськыда нималӧ нывъяслӧн («Зыряночка» БК, Рочмулӧн медвылыс лига) да зонъяслӧн
(Сыктывкарса канму университетлӧн БК, Рочмулӧн студенческӧй баскетболысь
ассоциация) баскетбол, вартчӧм, мича гимнастика, бокс да мукӧд вермасян
кужӧгъяс. Шӧр стадион вылын тшӧкыда овлывлӧны машинаӧн панъясьӧмъяс («Супер
шип»). Лямпа-лызь спорт карас важысянь сӧвмӧма, тані уджалӧны куим официальнӧй
лызнича:



https://kv.wikipedia.org/wiki/%D0%9F%D1%83%D1%88%D0%BA%D0%B8%D0%BD_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%A1%D0%B5%D1%80%D0%B3%D0%B5%D0%B5%D0%B2%D0%B8%D1%87

Пу́шкин Алекса́ндр Серге́евич (1799, Москва – 1837, Санкт-Петербург) — роч
кывбуралысь, драматург да прозаик. Александр Пушкинӧс шуӧны ыджыд да енбиа роч
гижысьӧн. Сійӧс ыдждӧдлӧны ӧнія гижӧда роч кыв лӧсьӧдысьӧн.

Пушкинлысь гижӧдъяссӧ тшӧкыда комиӧдавлісны. Медводдза вуджӧдчысьяс лыдын вӧлі
Иван Куратов. Ыджыд роч кывбуралысьлӧн чужан лунсяньыс 200 во тыркежлӧ коми
литература туялысь Владимр Дёмин лӧсьӧдіс «Бӧр вои ме...» небӧг (1999), кӧні
чукӧртӧма Александр Пушкинлӧн комиӧдӧм гижӧдъяс. Вуджӧдчысьяс лыдын: Тима Вень,
Альберт Ванеев, Владимир Тимин да мукӧд.

Георгий Торлопов комиӧдіс Викентий Вересаевлысь «Пушкiнлӧн олӧм» биографическӧй
очерк.



https://kv.wikipedia.org/wiki/%D0%A4%D0%BE%D0%BB%D1%8C%D0%BA%D0%BB%D0%BE%D1%80

«Фольклор» термин чужис Англияын XIX нэм шӧрын. Сiйӧ артмӧ «folk» — войтыр да
«lore» — мывкыдлун англичан кывъясысь, мый позьӧ вуджӧдны кыдзи «йӧзкостса
тӧдӧмлун», «войтырлӧн мывкыдлун».

Сӧвет кадӧ, 1920-30-ӧд воясӧ, фольклор гӧгӧрвоисны вывтi векньыда, да
фольклористика кутiсны шуны марксистско-ленинскӧй литературоведениелӧн юкӧнӧн
(Соколов Б.М.). XX нэм помланьӧ «фольклор» термин паськалiс. Ӧнiя кадся
туялӧмъясын, фольклор — вербальнӧй (кывйын петкӧдчана) духовнӧй культуралӧн став
сикас петкӧдчӧм; тайӧ кыв, кодi лои традицияӧн да вужъясис йӧзкостса вежӧрӧ.

Фольклор велӧдан медiчӧт единицаӧн лоӧ жанр. Тайӧ произведение чукӧр, кодъясӧс
ӧтувтӧ ӧткодь поэтическӧй система, олӧмын вӧдитчӧм, петкӧдланног да музыкальнӧй
тэчас (В.Я. Пропп серти). Жанр подув вылын быд войтырлысь лӧсьӧдӧ ассьыс жанр
система.



https://kv.wikipedia.org/wiki/%D0%A2%D0%B0%D0%BB%D0%BB%D0%B8%D0%BD%D0%BD

Таллинн (эст Tallinn, важ нимъяс Колывань, Ревель) - тайӧ Балтика саридз дорса
кар, Эстмулӧн юркар.

Таллинн эст ногӧн гижӧны Tallinn. Кар нимын кык юкӧн: linn лоӧ 'изкар', а tal
артмӧма tan кывйысь, кодлӧн вежӧртасыс вӧлі дан (датскӧй). Данлинн сэсся лоӧма
Таллинн.

Сӧветъяс бырӧдӧм бӧрын рочӧн да комиӧн кутісны гижны помас кык н, кыдзи и эст
кывйын. Сэсся гижанног кутіс вежласьны, корсюрӧ гижӧны ӧти н, корсюрӧ кык.

Кар му кузя мунӧ известняк тшупӧд (Глинт, нето Балтика-Ладога тшупӧд). Сійӧс
позьӧ казявны Тоомпеа да Ласнамяэ вылын.

Медвылын чут Таллиннас (саридз вевдорсянь 64 метра вылна) зымвидзӧ карыс
рытыв-лунвылын, Нымме районын.

Медыджыд ты — Юлемисте (9,6 км² ыджда). Татысь босьтӧны юан ва карса олысьяслы.
Харку — пасьта серти мöд ты (1,6 км² ыджда).

Кар дор кузя визувтӧ Пирита ю, но сійӧ оз кежав кар шӧрӧ, мунӧ сӧмын Пирита
районӧд. Юладорыс зэв мича, сійӧс дорйӧны-видзӧны.

Саридз вадорыс карас 46 километра кузя. Тані сійӧ артмӧдӧ куим ыджыд кӧдж:
Копли, Пальяссааре да Какумяэ, нёль куръя: Таллинн куръя, Пальяссааре куръя,
Копли куръя да Какумяэ куръя.



https://kv.wikipedia.org/wiki/%D0%A7%D1%83%D0%B2%D0%B0%D1%88%D0%B8%D1%8F

Чувашия либö Чувашму (чув. Чăваш Ен, рочӧн Чува́шия) — чуваш войтырлöн чужан му,
асъюралан республика, Роч Федерация кутантор, пырӧ Волгадор федерал кытшӧ.

Чувашму шусьö сідз чуваш войтыр серти, коді тані важысянь олöм да кодлы татчö
вöлі лöсьöдöма автономия.

Чувашму куйло Асыввыв Европа шыльыдінын, Волга ю бердын, сы вожъяс Сура да
Свияга костын. Мувывторйыс — 18,3 сюрс км.кв.

Чуваш Республикакöт ордчöн куйлöны: войвылын Мари Эл, асыввылын Татарстан,
лунвылын Ульяновск обласьт да Мордовия, рытыввылын Макаръя обласьт.

Республикалöн канкар — Шубашкар, кытöн олö 500 сюрс морт. 2003' воын сійö вермис
конкурсын «Рочмуын олан понда медбур кар».

Чуваш Республикаын олысьяс — 1279 сюрс морт (2009). Йöзлöн тшöкыда — 69,9
морт/км² (2009), карсаяс — 57,7 % (2009).

2002' вося гижöдöм дырйи Чуваш Республикаын олöма 106 этнос, на пöвстын чувашъяс
— кык коймöд торысь унджык, рочъяс — нёльöд торысь унджык:



https://kv.wikipedia.org/wiki/%D0%A4%D1%83%D0%BB%D0%B0_(%D0%BA%D1%8B%D0%B2)

Фула (Fulfulde, Pulaar, Pular'Fulaare), сідзжӧ фульфульде либӧ пулар — тайӧ
Мавританияын, Сенегалын, Малиын, Гвинеяын, Буркина-Фасоын, Нигерын, Нигерияын,
Камерунын, Гамбияын, Чадын, Сьерра-Леонеын, Бенинын, Гвинея-Бисауын, Суданын,
Шöрвыв Африкаса Республикаын, Кот-д’Ивуарын, Ганаын да Тогоын атлантика-конго
кыв. Анбуръяс — латин, корсюрӧ араб, нко.

A a, AA aa, B b, MB mb, Ɓ ɓ, C c, D d, ND nd, Ɗ ɗ, E e, EE ee, F f, G g, NG ng,
H h, I i, II ii, J j, NJ nj, K k, L l, M m, N n, Ŋ ŋ, Ñ ñ, O o, OO oo, P p, R r,
S s, T t, U u, UU uu, W w, X x, Y y, Ƴ ƴ

A a, B b, Ɓ ɓ, NB nb, D d, Ɗ ɗ, E e, F f, G g, Ɠ ɠ, NG ng, H h, I i, J j, NJ nj,
K k, L l, M m, N n, Ɲ ɲ, Ŋ ŋ, O o, P p, R r, S s, T t, C c, U u, W w, Y y, Ƴ ƴ

A a, B b, Ɓ ɓ, C c, D d, Ɗ ɗ, E e, F f, G g, H h, I i, J j, K k, L l, M m, MB
mb, N n, ND nd, NG ng, NJ nj, Ŋ ŋ, Ñ ñ, O o, P p, R r, S s, T t, U u, W w, Y y,
Ƴ ƴ, '

A a, AA aa, B b, MB mb, Ɓ ɓ, C c, D d, ND nd, Ɗ ɗ, E e, EE ee, F f, G g, NG ng,
H h, I i, II ii, J j, NJ nj, K k, L l, M m, N n, Ŋ ŋ, Ɲ ɲ, O o, OO oo, P p, R r,
S s, T t, U u, UU uu, W w, X x, Y y, Ƴ ƴ

A a, AA aa, B b, MB mb, Ɓ ɓ, C c, D d, ND nd, Ɗ ɗ, E e, EE ee, F f, G g, NG ng,
H h, I i, II ii, J j, NJ nj, K k, L l, M m, N n, Ŋ ŋ, NY ny, O o, OO oo, P p, R
r, S s, T t, U u, UU uu, W w, X x, Y y, Ƴ ƴ



https://kv.wikipedia.org/wiki/%D0%9F%D0%B5%D1%80%D1%8B%D0%BC_%D0%9A%D0%BE%D0%BC%D0%B8_%D0%BA%D1%8B%D1%82%D1%88

Перым Коми кытш (рочӧн Ко́ми-Пермя́цкий о́круг Пермского края) — Роч Федерацияын
аслыссяма статуса мутас, пырӧ Перым крайӧ. Куйлӧ Урал водзын, Кама йылын. Тайӧ
коми войтырлӧн чужанін. Коми йӧзыслӧн мӧд чужан му — Коми Республика, куйлӧ Коми
кытшсянь войвылынджык.

Веськӧдлан шӧрин – Кудымкар. Кытшас 6 район: Гайна, Кӧс, Кӧч, Кудымкар, Юрла да
Юсьва. Перымса Коми кытшын дзик ӧти кар — Кудымкар, ӧти кар овмӧдчӧмин — Пожва,
30 сикт, 66 посёлок да 590 грезд.

Перымса Коми кытш артмӧма 1925 вося урасьӧм 26 лунӧ. Медводз вӧлі пырӧ Урал
(Свердловск) обласьтӧ, а 1938 во бӧрын – Перым (Молотов) обласьтӧ.

1993-2005 воясӧ вӧлі Роч Федерациялӧн асшӧр субъектӧн, шусис Перымса Коми
асвеськӧдлан кытш.

2005 вося ӧшым тӧлысь 1 лунсянь, асъюралӧмсӧ воштӧм вӧсна, Коми кытшыс лоис
аслыссяма статуса мувывторӧн выльысь артмӧм Перым муын.

Перым Коми кытшын веськӧдлӧ Перымсянь индӧм министр. Сылӧн эм аслас
веськӧдланін, рочӧн шусьӧ Перым Коми кытшлӧн делöяс серти министерство.
Медводдза министрӧн 2005-2008 воясӧ вӧлі Валерий Баяндин. 2008 во помсянь 2012
воӧдз Коми кытшӧн веськӧдліс Игорь Быкариз, 2012 вося лӧддза-номъя тӧлысьсянь
веськӧдлӧ Виктор Рычков.

Перым Коми кытш рочӧн шусьӧ Коми-Пермяцкий округ Пермского края. Татӧн олысь
войтырыс ассьыс кытшсӧ шуӧны Коми округ. Тайö регионсö медводз вöлi шуӧны Коми
(пермяцкӧй) национальнӧй округ, 1937 во бӧрын – Коми-Пермяцкӧй национальнӧй
округ, 1977 восянь – Роч муын выль Оланподув (Конституция) лэдзӧм бӧрын,
кытшыслӧн нимыс лоис Коми-Пермяцкӧй автономнӧй округ (комиӧн — Перымса Коми
асшӧр кытш). Торъя регионлысь асшӧрлун воштӧм бӧрын кытшыслӧн тыр нимыс лоӧ
Перым Коми кытш.

Ассьыс нимсӧ кытшыс босьтӧма татӧн важынсянь олысь коми войтырлӧн ним серти, код
вӧсна сійӧ и вӧлі лӧсьӧдӧма.

Коми кытшыслы ӧнiя статусcö вӧлі пуктӧма 2007 вося косму тӧлысьö, кор Перым
муысь Оланпас лэдзан ӧксян (Законодательнӧй собраннё) вынсьӧдіс Перым мулысь
Устав.

Уставлӧн 42 параграф серти Перым му (государство) нимсянь веськӧдлан органъяслы
колӧ лӧсьӧдны уджнысӧ сідз, медым перым коми войтырлӧн сӧвмис кыв, лов культура
да этнос.

Перым Коми кытшын каналан кылӧн лоӧ роч кыв. Сыкӧд ӧтлаын веськӧдлан керкаясын
позьӧ сёрнитны и комиӧн (Перым коми кыв вылын).

Перым Коми кытш куйлӧ Рочмуын Европа юкӧнас, Урал керӧссянь рытланьын, Кама
йылын. Перым муын кытшыс куйлӧ рытыввойвылын.

Муыслӧн ыджда 32,77 сюрс км², Перым мулӧн 20,4%. Коми кытш ыджыдджык сэтшӧм
канмуясысь, кыдзи Албания, Армения да Бельгия.

Войвылас кытшыскӧд орччӧн куйлӧ коми йӧзыслӧн мӧд чужан му — Коми Республика,
рытыввылас — Киров обласьтлӧн Камакатыд да Зюзьдін районъяс, лунвылын — Перым
муысь Сива, Карагай да Ильинскӧй районъяс, асыввылын — Перым муысь Добрянка,
Усоллё, Совкар да Чердiн районъяс.



https://kv.wikipedia.org/wiki/%D0%9A%D0%BE%D0%BC%D0%B8_%D0%BC%D1%83_(%D0%B3%D0%B0%D0%B7%D0%B5%D1%82)

Коми му — коми кыв вылын общественно-политическöй газет, петö Коми Республикаын.

«Коми му» — республикалöн важся петас. Газет петö 1918 вося лӧддза-номъя
тöлыссянь. Петавлiс татшöм нимъяс улын: «Зырянская жизнь», 1921 восянь — «Удж»,
«Коми сикт», «Вӧрлеԇыԍ»/«Вöрлэдзысь», «Коми колхозник», 1959 восянь — «Югыд
туй». Öнiя нимыс 1991 восянь.

«Коми му» газет гижö коми войтырлöн олöм, чужан кыв, литература да культура
видзöм да сöвмöдöм, финн-йöгра войтыръяскöд ёртасьöм йылысь.

Газет вӧлі петö вежоннас куимысь – воторникö, четвергö да субöтаö, 2011 вося кӧч
тӧлысьсянь — ӧтчыдысь вежоннас.

Коми печатьлöн олан туйыс пансис 1917 воын, «Зырянская жизнь» газет петтöдз на.
Сыöдз йöзöдiсны роч кыв вылын «Известия», «Яренская газета», «Известия Яренского
уездного Совета крестьянских депутатов», «Коммунист», «Красный пахарь» газетъяс.

«Зырянская жизньлöн» медводдза номерыс петiс 1918 вося лӧддза-номъя тӧлысь 10
лунö. Редакторнас лоис Дмитрий Попов, эсер, вичкоса вöвлöм уджалысь, 4-öд
Государственнöй Думаö пырысь. Газет лэдзысьясыс зiлисны чужтыны йöзын царизм
дорö лöглун, гöгöрвоöдiсны том Сöвет государстволысь политикасö.

1918 вося лӧддза-номъя тӧлысь 16 лунö Усть-Сысольскын лöсьöдiсны
большевикъяслысь партия котыр. 1918 вося моз тӧлысьсянь коммунистъяс индöны
редакторнас Виктор Савинöс. Редколлегияö пырис тшöтш Василий Лыткин.

Регыд мысти вöлi шуöма лöсьöдны Пинега-Печора крайлöн политика юкöнлысь,
Сöветъяслöн Усть-Сысольск уездса исполкомлысь да РКП(б) уездса комитетлысь
öтувъя орган. 1919 вося косму тӧлысь 10 лунö котыртчис сылöн редакционнöй
коллегия, кытчö пырисны Ф. Чумбаров-Лучинский, Абрамов, Чижов. Веськöдлысьнас
бöрйисны Фёдор Степанович Чумбаров-Лучинскийöс. Татшöм ногöн, «Зырянская жизнь»
пыдди 1919 вося косму тӧлысь 11 лунcянь лоис «В зырянском краю» газет. Сiйö
петiс стöч 50 лун. Усть-Сысольскын политическöй отделение бырöдöм бöрын дас лун
мысти нин бара кутiсны лэдзны «Зырянская жизнь» газет.

Вöлi нöшта öти коставлöм. 1919 вося вӧльгым тӧлысь 13 лунö петiс газетлöн 76-öд
номер. Сэки белогвардеечьяс матыстчисны нин Усть-Сысольсклань. Та вöсна 77-öд
номерсö лэдзисны сöмын ӧшым тӧлысь 5 лунö, карсö мездöм бöрын.

1921 вося тӧвшӧр тӧлысьсянь газетлы сетiсны «Удж» ним, сы понда, мый Гражданскöй
Тыш вöлi помасян выйын, и партия веськöдiс Сöветскöй Россиялысь вынъяссö мирнöй
удж вылö.

Газет петiс вежоннас кыкысь, вöлi кык лист бока. Унджык гижöдсö йöзöдiсны рочöн,
сöмын öткымын кывбур, юöр да лозунг — комиöн. «Удж» медбöръяысь петiс
лӧддза-номъя тӧлысь 9 лунö.

Коми асшöр обласьт котыртöм бöрын ковмис обласьтса газет, да 1921 вося сора
тӧлысь 15 лунö лыддьысьысьлы медводдзаысь воис «Югыд туй». Редакторалiс Виктор
Савин.

А газетлöн «Югыд туй» нимыс выль олöм тэчысь-лöсьöдысь коми войтырлы вöлi зэв
ышöдана да матысса. «Югыд туй» газет дорö коми кыв вылын содтöдöн 1925 воö
заводитö петны «Коми сикт». 30-öд воясö «Коми сиктын» редакторалiс Дмитрий Ильич
Зезегов (1941 воын Ленинградса фронт вылын усис). Комынöд воясö жö «Коми сикт»
пыдди кутiсны петны «Коми колхозник» да «Вöрлэдзысь» газетъяс.

1955 вося рака тӧлысь 8 лунсянь йöзöдöны кык кыв вылын öти газет — «Красное
знамя»-«Гöрд знамя», кöнi редакторалiс А.И. Усов. Но регыд гöгöрвоисны, мый
кыдъя комиа-роча газетыд сöмын пöдтö комисö.

Та понда 1956 вося моз тӧлысь 1 лунсянь кык кывъя газет чужтö «Коми колхозник».
1956—1959 воясö редакторнас сэнi вöлi Василий Никитич Сельков.

1963—1967 воясын «Красное знамя» газет борд улö öтувтчöны коми да роч
газетъяслöн редакцияяс. Став вылас «веськӧдлö» локтöм роч журналист В.Баблюк.

1965—1971 воясö «Югыд туй» газетöн веськöдлiс Василий Егорович Кушманов, сы
бöрын 1979 воöдз — Александр Васильевич Сажин.

1979—1989 воясын «Югыд туй» газетын редакторалö Геннадий Беляев, 1989—1992 воясö
— коми гижысь Александр Ульянов.

1991 вося тӧвшӧр тӧлысь 1 лунсянь «Югыд туй» вежö ассьыс нимсö, лыддьысьысьлы
воö «Коми му». 1992—1998 воясö «Коми му» газетын уджöн юрнуöдiс Александр
Андреевич Игнатов, 1998—2003 воясö главнöй редакторöн вöлi Надежда Николаевна
Быковская. 2003—2004 воясö «Коми муын» ыджыдалö бара Александр Ульянов.

2004 вося февраль тöлысьын республикаса правительстволöн индöд серти котыртчис
«Коми му» газет редакция» Коми Республикаса государственнöй учреждение, кодi
öтувтiс «Коми му» да «Йöлöга» газетъяс, «Би кинь» да «Чушканзi» журналъяс. Сiйö
кадсяньыс тайö ыджыд котырнас веськöдліс директор Александр Ульянов. Налöн лои
öтувъя бухгалтерия да компьютернöй цех. «Коми йӧзӧдчан керка» лӧсьӧдӧм бӧрын на
дорӧ ӧтувтісны «Войвыв кодзув» журнал. 2011 вося сора тӧлысьсянь 2014 вося
лӧддза-номъя тӧлысьӧдз холдингын ыджыдаліс Надежда Николаевна Быковская, 2014
вося лӧддза-номъя тӧлысьсянь — веськӧдлысьлысь удж вӧчӧ В.А. Чугаева. 2014 вося
арсянь «Коми йӧзӧдчан керкаӧн» веськӧдлӧ В.В. Попов.

«Коми му» газетын 2004—2007 воясö шеф-редакторöн уджалiс Дмитрий Борисович
Антоновский; 2007 восянь главнöй редакторыс Елена Владимировна Плетцер. 2014 во
помсянь шӧр редакторлысь уджвӧчысь — Григорий Фёдорович Хатанзейский.

2011 воын «Коми му» холдинглöн лоис асшöр öтуввез листбок. komimu.com
öтуввез-листын эм торъя лист бокъяс быд петаслöн — «Коми му» да «Йöлöга»
газетъяслöн, «Чушканзi» да «Би кинь» журналъяслöн.

Коми кывъя газетъяслöн лыдыс чинö. 2004 воын «Коми му» газет судзöдiсны 2143
морт, «Йöлöга» – 1260, «Би кинь» журнал – 1540, «Чушканзi» – 883 морт.



https://kv.wikipedia.org/wiki/%D0%9A%D0%B0%D1%81%D1%81%D1%8F%D0%BD%D0%B0_%D0%B2%D0%BE

Кассяна во (рочӧн: Високосный год) — Юлиан да Григорий календаръясын во, кодлӧн
кузьтаыс — 366 лун, мукӧд во серти ӧти лун вылӧ кузьджык. Юлиан календарын
кассяна во быд нёль во мысти, Григорий календарын эм неыджыд торъялӧм.

Миян эраӧдз 45 вося тӧвшӧр тӧлысь 1 лунсянь римса диктатор Гай Юлий Цезарь
пыртіс календар, кодӧс лӧсьӧдісны александрийса астрономъяс Созиген веськӧдлӧм
улын. Календар подулын вӧлі куйлӧ 365,25 луна астрономическӧй во (365 лун да 6
час). Тайӧ календарсӧ вӧлі шуӧма Юлиан календарӧн. Медым веськӧдны 6 час вылӧ
вешйӧмсӧ, вӧлі пыртӧма кассяна во. Куим во арталісны 365 лунӧн, а нёльӧд воас
вӧлі содтӧны нӧшта ӧти лун урасьӧм тӧлысьын. Кассяна воӧ Григорий календарын
пыртӧма содтӧд лун — урасьӧм тӧлысь 29 лун.



https://kv.wikipedia.org/wiki/%D0%92%D0%BE%D0%B9%D0%B2%D1%8B%D0%B2_%D0%BA%D0%BE%D0%B4%D0%B7%D1%83%D0%B2_(%D0%B6%D1%83%D1%80%D0%BD%D0%B0%D0%BB)

Войвыв кодзув — коми кыв вылын тӧлысьнас ӧтчыдысь петысь
литературно-художественнӧй да общественно-политическӧй журнал, Коми гижысь
котырлӧн журнал.

Журнал петӧ Сыктывкарын: 1926 восянь – «Ордым» ним улын, 1931 восянь –
«Ударник», 1946 восянь – «Войвыв кодзув».

Журналлӧн медшӧр редакторъясӧн вӧліны коми гижысьяс: Н.П. Попов (1926–1930),
Нёбдінса Виттор (1928), Митрук Як (1953–1969), 1970 восянь – Серафим Попов,
Педот Петыр, Михаил Елькин (2014 вося тӧвшӧр тӧлысьӧдз). 2014 вося тӧвшӧр
тӧлысьсянь) журналӧн веськӧдлӧ Алексей Полугрудов (Лы Тун).

«Войвыв кодзулын» вӧлі йӧзӧдӧма коми литератураысь татшӧм гижӧдъяс, кыдзи «Алӧй
лента» (Луздор Вась) «Кык друг» (Митрук Як), «Кыа петігӧн» (Педь Гень), «Свадьба
приданнӧйӧн» (Николай Дьяконов).

2012 вося кос му тӧлысьсянь артмӧдӧма «"Коми" йӧзӧдчан керка», кытчӧ сідзжӧ
ӧтувтісны «Войвыв кодзув» журнал.



https://kv.wikipedia.org/wiki/%D0%AE%D1%8D_(%D0%BA%D1%8B%D0%B2)

Юэ (традиция иероглифъясӧн 粵語, кокнялӧм иероглифъясӧн 粤语, ютпхин jyut6jyu5, ютъю
либӧ традиция иероглифъясӧн 廣東話, кокнялӧм иероглифъясӧн 广东话, ютпхин
gwong2dung1waa6, куонтунва — гуандун кыв, baak waa (паква) — «прӧстӧй кыв»),
сідзжӧ кантон кыв — тайӧ лунвыв Китайын, Сингапурын, Индонезияын, Малайзияын,
АӦШын да мӧд канмуясын китай эмигрантъяс пӧвстын син-тибет кыв (либӧ китай
кывлӧн сёрнисикас). Сянганын (Гонконгын) да Аомыньын (Макаоын) официал кыв.
Анбур — китайса иероглифъяс, латин (ютпхин).

b [p] p [pʰ] d [t] t [tʰ] g [k] k [kʰ] gw [kʷ] kw [kʷʰ] m [m] n [n] ng [ŋ] l [l]
z [ʦ], [ʧ] c [ʦʰ], [ʧʰ] f [f] s [s], [ʃ] h [h] w [w] j [j] a e i o u y

Тонъяс пасйӧны лыдпасъясӧн: 1 2 3 4 5 6 либӧ 1 2 3 4 5 6, шуам jyut6ping3 либӧ
jyut6ping3.



https://kv.wikipedia.org/wiki/%D0%91%D0%B8_%D0%BA%D0%B8%D0%BD%D1%8C_(%D0%B6%D1%83%D1%80%D0%BD%D0%B0%D0%BB)

«Би кинь» – ичöт да шöр челядьлы уна рöма литературно-художественнöй да серпаса
журнал, петö 1986 восянь.

Петö тӧлысьнас öтчыдысь. Ыдждаыс – А4 формат, 16 лист бок. Тиражыс – 1000 сайö
экз. Индексыс — 73924

Пошта пыр гижöдчан дон (2011 во вылö): 1 тöлысь — 14 шайт 63 ур; 6 тöлысь — 87
шайт 78 ур. Редакция пыр доныс: 60 шайт

Журналлöн медводдза номерыс петiс 1986 вося сора тӧлысьӧ. Журналлöн могъяс –
коми кыв да литература, быдмысь войтырлöн вежöрын чужан му дорö муслун сöвмöдöм,
Коми мулöн историяöн тöдмöдöм. Век корсьö енбиа нывкаясöс да зонкаясöс.

Журналын йöзöдöны челядьлы лыддьöм вылö висьтъяс, кывбуръяс, мойдъяс, гижысьяс,
пемӧсъяс да лэбачьяс йылысь гижöдъяс. Редакциякöд йитöд кутöны гижысьяс,
ворсысьяс, шылад тэчысьяс. Медуна зiльöны йöзöдны челядьлысь гижöдторъяс да
серпасъяс.

«Би киньын» редакторъясöн вöлiны коми гижысьяс Белых Николай Фёдорович, Лужиков
Александр Михайлович (1992 восянь), Ульянов Александр Васильевич. Öнi
шеф-редакторалö коми гижысь Попов Алексей Вячеславович. Ставныс найö пырöны
Россияса гижысь котырö.

Некымын во чöж журналлöн редакция республикаса районъясын котыртлö «Би кинь»
гаж, кодлöн могыс енбиа ныв-зонмöс корсьöм да быдтöм. «Би кинь» гаж – тайö
театрализованнöй мича ворсöм, кöнi медшöр геройöн ворсö беринöсь зонка «Би
кинь». Медся сюсь да енбиа челядьлы вичмö козин.

2004 вося урасьöм тöлысьын Коми Республикаса правительстволöн индöд серти
котыртчис «Коми му» газет редакция» Коми Республикаса канму учреждение, кодi
öтувтiс «Коми му» да «Йöлöга» газетъяс, «Би кинь» да «Чушканзi» журналъяс. Сiйö
кадсяньыс тайö ыджыд котырнас директораліс коми гижысь Александр Ульянов. Налöн
лои öтувъя бухгалтерия да компьютернöй цех.

2012 вося кос му тӧлысьсянь артмӧдӧма "Коми" небӧг лэдзан керка", кытчӧ сідзжӧ
ӧтувтісны "Войвыв кодзув журнал.

2011 воын «Коми му» холдинглöн лоис асшöр öтуввез листбок. komimu.com
öтуввез-листын эм торъя лист бокъяс быд петаслöн – "Коми му" да "Йöлöга"
газетъяслöн, "Чушканзi" да "Би кинь" журналъяслöн.



https://kv.wikipedia.org/wiki/%D0%A4%D0%B8%D0%BD%D0%BD-%D0%B9%D3%A7%D0%B3%D1%80%D0%B0_%D0%BA%D1%8B%D0%B2%D1%8A%D1%8F%D1%81

Финн-йöгра кывъяс - öти вужкывсянь артмöм кывъяс, медсясö Асыввыв Европаын да
Рытыв Азияын, самодий кывъяскöд öтув артмöдöны урал котыр, матынöсь сiдзжö алтай
кывъяс дорö.

Важъя роч гижöдъясын казьтылöны меръя, мурома да мещёра войтырöс. Найö овлöмаöсь
мордва-марикöд орччöн да, колö чайтны: меръя вöлöма мари кывлöн сёрнисикас,
мурома да мещера – мордва кывлöн сёрнисикасъяс.

Финн-йöгра кывъяс матынöсь самодий кывъяскöд: яран, маду, ня-ася да сёлькуп.
Яран да чудь-йöгра кывъяс öтувтöны урал кыв котырö.

Самодий войтыр пиысь яранъяс олöны Кардор обласьтувса Яранлöн асвеськöдлан
кытшын, а сiдзжö Тюмень обласьтувса Ямалса Яранлöн асвеськöдлана кытшын. Маду,
ня-ася да сёлькупъяс – войвыв Сибырын, Тюмень обласьт улын да Краснояр крайын.
Хант да манси – Тюмень обласьтса Об ю пöлöн, Йöгралöн асвеськöдлан кытшын. Мукöд
йин-йöгра войтырыс олö Асыввыв Европаын, Рочмуын, а мадьяръяс, суомияс, эстъяс –
Рытыввыв Европаын, асланыс канмуясын. Саами олö Скандинавияын да Кола кöджын –
Норгеын, Сверъеын, Суомиын да Рочмуын.

Кысянь воöмась Волга вожö важъя финн-йöгра йöз, абу на тöдмалöма. Но туялысьяс
чайтöны, Асыввыв Европаö воиг кежлö найö волысьöмаöсь аръя, тюрки, монгол да
юкагир войтыркöд. Тайö кывъясысь öтласа на финн-йöгра сёрниö веськавлöма уна
торъякыв.

Ёна сёрöнджык Асыввыв Европаö локтöмаöсь айран кывъя войтыр (сколотъяс,
сарматъяс, аланъяс). Налöн кывныс вöлöма матын синду-эвропаса вужкыв дiнö.
Айранкöд волысьöмысла финн-йöгра сёрниö пырöма уна торъякыв, кодъяс индöны выль
эмторъясöн вöдитчöм вылö: *porsas порсь, *mekse мазi, *mete ма да с.в. Сёрöнджык
айран кывъя войтырсянь öтласа чудь-йöгра сёрниö веськалöмаöсь лыднимъяс: *śata
сё < авестаса *satem, *śurs сюрс < орч. вуж аръя *ž'hasra…

Финн-йöгра вуж йöз тöдлöмаöсь нин рöма металл: озысь да эзысь кывъясын -ысь
юкöныслы сомилöн весьтас сулалö ыргöн вежöртаса vaski, a модярлöн кöрт вежöртаса
vas кыв. Тайö металыс мунлöма паськöм мичмöдöм вылö, öд сывдны-кисьтны металл да
дорччыны финн-йöгра абу на кужлöмаöсь. Уджалан-вöралан кöлуй сэки вöчлöмаöсь
изйысь-лыысь, овлöмаöсь ёсь вевта чомъясын: *kota > к. керка кывлöн мöд юкöныс
артмöма тайö кывсьыс. Паськöм вурлöмаöсь ёсьтöм лы емöн пемöс куысь, дозмук
вöчлöмаöсь сёйысь да пуысь, кужлöмаöсь нин кысьыны-печкыны, тöдлöмаöсь вурун да
кутшöмкö сia быдмöг. Тöлын ветлöдлöмаöсь лызьöн-доддьöн, гожöмын – пыжöн.
Овлöмаöсь орд котырöн, ыджыдавлöма эньныс, кадыс вöлöма – матриархат.

1.Вужкывйын вöлöмаöсь асшöр да отсасян кывъяс, асшöр кывъяс вöлöмаöсь кык
шыгараöсь. Кывдiн вöлöм помасьö дженьыд гулыдöн: *-e-öн, *a-öн, *-ä-öн, öти
шыгараöсь вöлöмаöсь сöмын нимвежтасъяс, кывторъяс, сёрникосткывъяс, отсасян
кадакывъяс: *lē- >лоны, соссяна кадакывъяс: ог, он, оз, эг, эн, эз да с.в.

2. Кывсикасъяс омöля торъявлöмаöсь мöда-мöдсьыныс. Эманимлöн да кадакывлöн
кывдiнъясыс вöлöмаöсь öткодьöсь, татшöм серпасыс кольöма и öнöдз, шуам: гöр плуг
и паши, одм. гыр плуг и паши, мдр. fagy кöдзыд и кынтö. Абу торъявлöмаöсь эманим
да нимберд: к. югыд, одм. югыт, мд. валдо cвет и светлый, мдр. arany зарни и
золотöй. Та вöсна кадакывлöн кыв вежлалан содтöсъяс тöдчöдлicны эз сöмын
кадакывлысь чужöмсö, но и вöлöмаöсь эманимлöн асалан пасъясöн, öткодялöй: к.
пуыс (лт. 3ч.), сулалic (лт. 3 ч.), одм. пиэд пиыд (лт.2ч.), карод вöчан
(лт.2ч.), мдр. szemem синмöй, látom аддза. Манси кывйын омöльтан рöм кутысь
-рись содтöс (артмöма тор, юкöн вежöртаса асшöр кывйысь, öткодяв: модяр rész
юкöн) йитчö нима кывсикасъяс дiнö и кадакыв пертасъяс дiнö: няврам кага -
няврамрись коньöр кага; ювув ми мунам – юврисюв ми, коньöръяс, мунам.

9. Кадакывлöн öнiя да локтан кад абу торъявлöмаöсь. Налöн торъялöмыс абу и öнiя
кызвын финн-йöгра кывйын: к. вöча (öнi и аски), соми sulaa сылö и сылас, мдр.
jön локтö и локтас. Удмурт кывйын, шуам, öнiя да локтан кад пертасъяс костын
торъялöмыс лоöма сёрöн нин, öтк.: öнiя одм.: ужасько ме уджала, но ужало ме
уджала (аски). Манси кывйын локтан кадыс артмö аналитiк ногыс: öнiя када пертас
дiнö содтысьö тах кыв, кодi артмöма таях вöдзö вылö вежöртаса кывйысь: хансэгум
ме гижа öнi - хансэгум тах ме гижа мöдысьджык.

Öнiя йöгра кывъясын соссяна кадакывъяс бырöмаöсь, на пыдди вöдитчöны соссяна
кывторъясöн, кодъяс чужöм серти оз вежласьны, öткодяв: модяр nem tudom ог тöд,
nem tudod он тöд, nem tudja оз тöд. Модяр nem соссяна кывторлы хант кывйын
весьтас сулалö ант кывтор (ант мантым ог мун), а мансиын – атэ (атэ вот воти тöв
оз пöльт).

Öнiя финн-йöгра кывъяслысь мöда-мöдсьыныс торъялöмнысö серпасалöм могысь орччöн
сетам öткымын рöдвуж кывйын «тайö шырыс выль позйын олö» сёрникузя, кöнi ясыда
тыдовтчö кад чöжöн торъя кыв пертасъясын вежсьöмыс.

Лингвопалеонтология методсö тöдулö пыртöма франсса А.Пиктэ, сэсся тайö методнас
вöдитчöмаöсь кыв туялысь суомияс: А.Альквист да О. Доннэр. Лингвогеография метод
отсалöма Ф.П.Кеппенлы тöдмавны финн-йöгралысь вуж му. Нинпу да Мазi нимъяс
öткодялöмöн Ф.П. Кеппен финн-йöгра йöзлысь вуж мусö индöма Роч му асыввывса
вöраинъясö, Волга юлöн шöр юкöнö, сылöн лунвывлань бергöдчанiнас. Соми туялысь
Х.Паасонэн пу-пемöс нимъяс видлалöмöн пасйылöма: финн-йöгра вуж йöз овлöма пö
Войвыв Из керöс дорын, Европа да Азъя йитвежын.

Маддяр туялысь Шебештен Ирен чайтöма: финн-йöгра вуж йöз овлöма Эвропа войвылын,
сылöн рытыввыв суйöрыс вöлöма Сукöн ю, а лунвылыс – öнiя Перым кар гöгöрын.
Таысь кындзи, Шебештен И. йöзöдöма вель зумыд уджъяс финн-йöгра кывъясын öтмоза
юргысь чери да пу нимъяс йылысь. Пыдiсянь лингвопальöнтологъя кыввор видлалöм
бöрын модяр академик Хайду Петэр выльног гöгöрвоöдic фин-йöгралысь вуж мусö. Сы
чайтöм серти, издорса да финн-йöгралысь подув му корсигöн колö тöд вылын кутны
пармаын быдмысъ пу нимъяс:

Европа шöрса вöръяс – сораöсьджык, сэнi быдмöны коръя пуяс: тыпу, нинпу, сирпу.
И сöмын öти коръя пу ним (сирпу) этимология боксяньыс матынджык финн-йöгра
кывъяс дiнö. Тайö лыска пу нимъяс этимология серти позьö кывкöртавны, мый
издорса вуж йöз мöда-мöдсьыныс торъявтöдзныс овлöмаöсь Сибырса пармаын, либö
сэнi, кöнi паныдасьлöны рытыввыв-европаса да асыввыв-азъяса быдмöгъяс.



https://kv.wikipedia.org/wiki/%D0%A1%D3%A7%D0%B2%D0%B5%D1%82%D1%81%D0%BA%D3%A7%D0%B9_%D0%A1%D0%BE%D1%8E%D0%B7%D1%81%D0%B0_%D0%93%D0%B5%D1%80%D0%BE%D0%B9

Сӧветскӧй Союзса Герой — СССР-ын медвылыс тшупӧда почёт звание, мый вӧлі сетӧны
война кадӧ подвиг либӧ зэв тӧдчана заслуга вӧчӧмысь, а сідзжӧ, мирнӧй кадӧ.

Тайӧ званиесӧ медводдзаысь лӧсьӧдӧма 1934 вося косму тӧлысь 16 лунӧ СССР-са
ЦИК-лӧн Шуӧмӧн. Сӧветскӧй Союзса Геройлы содтӧд пас — «Зарни Кодзув» медаль —
вынсьӧдӧма СССР-са Вылыс Сӧветлӧн Президиум Указӧн 1939 вося моз тӧлысь 1 лунӧ.
Наградалысь эскизсӧ дасьтіс архитектор Мирон Иванович Мержанов.

1934 вося косму тӧлысь 16 лунӧ СССР-са ЦИК-лӧн Шуӧмын гижӧма: «Установить высшую
степень отличия — присвоение за личные или коллективные заслуги перед
государством, связанные с совершением геройского подвига, звания Героя
Советского Союза». Геройлы некутшӧм торъя пас оз вӧлі сетны, сетӧны сӧмын
СССР-са ЦИК-лысь грамота.

«Сӧветскӧй Союзса Герой» ним медводдзаӧн вӧлі сетӧма 11 лётчиклы. Грамота
кындзи, налы сетісны Ленин орден. Та йылысь вӧлі пасйӧма 1936 вося сора тӧлысь
29 лунӧ СССР-са ЦИК-лӧн Шуӧмын.

СССР-са Вылыс Сӧветлӧн Президиум Шуӧмӧн 1939 вося моз тӧлысь 1 лунӧ Сӧветскӧй
Союзса Геройяслы вӧлі пыртӧма торъя пас — «Сӧветскӧй Союзса Герой» медаль. 1939
вося йирым тӧлысь 16 лунӧ вӧлі вынсьӧдӧма медальлысь ортсыса петкӧдчӧмсӧ, кодлы
пуктісны «Зарни Кодзув» медаль ним. Медводдза Положение серти, ӧні позис унаысь
наградитны «Зарни Кодзулӧн». Кыкысь Сӧветскӧй Союзса Геройлы вӧлі сетӧны мӧд
«Зарни Кодзув» медаль да сылы чужанінас сувтӧдӧны эзысь бюст. Куимысь Сӧветскӧй
Союзса Геройлы вӧлі сетӧны коймӧд «Зарни Кодзув» медаль, а сылысь эзысь бюстсӧ
колӧ вӧлі сувтӧдны Москваса Сӧветъяслӧн Дворечын.

1967 вося кӧч тӧлысь 6 лунӧ Шуӧм серти Сӧветскӧй Союзса Геройяслы вӧлі лӧсьӧдӧма
канмуса кокньӧдъяс.

Сӧветскӧй Союзса Герой ним медводдзаӧн вӧлі сетӧма 1934 вося кос му тӧлысь 20
лунӧ полярнӧй лётчикъяслы, кодъяс мездісны «Челюскин» паракодвывса вӧйысь йӧзӧс:
Анатолий Ляпидевский (1-ӧд номера медаль), Сигизмунд Леваневский, Василий
Молоков, Николай Каманин, Маврикий Слепнёв, Михаил Водопьянов, Иван Доронин.

Айму вӧсна Ыджыд тыш кадся подвигъясысь Сӧветскӧй Союзса Герой ним вӧлі сетӧма
11 сюрс 657 мортлы (3051 мортлы — кулӧм бӧрас), на лыдын кыкысь сетӧма 107
мортлы (сизимлы — кулӧм бӧрас).



https://kv.wikipedia.org/wiki/%D0%A0%D0%BE%D1%81%D1%81%D0%B8%D1%8F

Рочму Федерация (рочӧн Россия, Российская Федерация) — Асыввыв Европаын да
Войвыв Азияын канму. Олысьяс лыд 146 544 710 мортъяс (2016). Рочмулӧн мутас,
висьтаван сылӧн Оланподувӧ, лыддьысьӧ 17 125 191 км². Мутас серти муын медводдза
инын, НВӦ серти СПВ серти 5-ӧд инын, олысьяс лыд серти 9-ӧд инын.

Рочму федерациялӧн тэчасног сораса республика. 2012 вося ода-кора тӧлысьын
канмуӧн президентӧ лоӧма Путин Владимир, Веськӧдлан Котырӧн юралысь Медведев
Дмитрий.

Рочму 18 канмукӧд орчча (муын медыджыд петкӧдлас), сы лыдын пыдди пуктытӧм:
косӧд Норвегиякӧд, Суоми Мукӧд, Эстмукӧд, Латвиякӧд, Литвакӧд, Польшакӧд,
Беларуськӧд, Украинакӧд, Абхазиякӧд, Грузиякӧд, Лунвыв Осетиякӧд,
Азербайджанкӧд, Казахстанкӧд, КВР-кӧд, Монголиякӧд, КВДР-кӧд; саридзӧд Япониякӧд
да АӦШ-кӧд.

Рочму уна сикас войтыра канму, торъяван ыджыд этнокультураса унапӧлӧслунӧн.
Олысьяс унджыкыс (75 % гӧгӧр) асьтӧ лыддьӧны православиелань, мый вӧчӧ Рочмуӧс
канмуӧн муын медыджыд православиеса олысъяскӧд.

СССР киссьӧм бӧрын 1991 во помын Рочмуӧс шуисны СССР-лӧн инӧд вежысь канмуӧн да
Рочму пырис ӦВК-лӧн Безопасносьт Сӧветӧ. Та кындзи, Рочму пырӧ мукӧд
войтыркостса котырӧ: ӦВК, АКЛ, ЕврАзЭС, ЦАС, ОДКБ, ШОС, АТЭС и с. в.



https://kv.wikipedia.org/wiki/%D0%9A%D0%BE%D0%BC%D0%B8_%D0%BB%D0%B8%D1%82%D0%B5%D1%80%D0%B0%D1%82%D1%83%D1%80%D0%B0%D0%BB%D3%A7%D0%BD_%D0%B8%D1%81%D1%82%D0%BE%D1%80%D0%B8%D1%8F

Коми серпаса литература коми-зыряналӧн сӧвмис XIX нэм шӧрын, ёна водзджык перым
коми, удмурт, мари да мордва литератураясысь. Подувнас сылы лои 1472-ӧд воын на
чужӧм (важ коми анбур лӧсьӧдысьӧн да текстъяс вуджӧдчысьӧн вӧлі Перымса Степан)
гижан традиция, озыр фольклор да коми вылӧ вуджӧдӧмъяс.

Гижан традиция нэмъяс чӧж видзисны эз сӧмын вичкоясын, тшӧтш и велӧдчӧм йӧз.
Сідз важ крестлы эскысьяс унаӧн гижлӧмаӧсь да выль пӧв гижлӧмаӧсь небӧгъяс роч
кыв вылысь, вуджӧдлӧмаӧсь мойдъяс, серпаса текстъяс. Чужан кыв вылын гижӧдъяс
разӧдлӧмаӧсь ас вӧчӧм ичӧт да ыджыд небӧгъясӧн. Быть колӧ казьтыштны, мый XIX
нэмын коми профессиональнӧй культура, торйӧн нин литература, сӧвмӧма аслыс колӧм
сертиыс, а эз канмуӧн да вичкоӧн мырдӧн вужйӧдӧм роч подув вылын. XIX нэмын коми
кыв вылын эз вӧв да и эз вермы лоны ни ӧти газет-журнал.

История туялысьяс пиысь унаӧн зільӧны петкӧдлыны Коми муӧс ылі пемыд пельӧсӧн,
кӧні йӧзыс олӧны сьӧдас. Збыльвылас жӧ важ Сыктывдін кар (Сыктывкарлӧн воддза
нимыс) вӧлі вылыс культураа карӧн. XIX нэм заводитчигӧн коми морт, протоиерей
Александр Шергин мукӧд попъяскӧд вуджӧдіс коми вылӧ Выль кӧсйысьӧм, а Матфей
серти бур юӧр петліс торъя небӧгӧн Санкт-Петербургын 1823 воын. Удмурт да мари
кывъяс вылын бур юӧр йӧзӧдлісны ёна сёрӧн да роч попъясӧн вуджӧдӧмӧн. XIX нэм
заводитчигӧн Сыктывдінын дасьтісны отставкаса штабс-капитан Николай Попов
юрнуӧдӧм улын роча-комиа кывкуд. Сэтчӧ пыртӧма 70 000 кыв да медпаськыда
петкӧдлӧма кывворсӧ. Тайӧ нин висьталӧ, мый коми (зыряна) юркарын, кыдзи сэки
нимтылӧмаӧсь Сыктывдінсӧ, велӧдчӧм йӧз кылісны асьнысӧ ас му вылын ас войтырӧн.

Буретш XIX нэм шӧрӧдз Сыктывдін карын зілис медводдза коми поэтъяслӧн котыр,
кӧні нималісны кывбуралысьяс: Пётр Клочков (1831–1853), Василий Куратов
(1820–1862), Георгий Лыткин (Ёгуш) (1835–1907), Пётр Распутин (1820–1901), Иван
Куратов (1839–1857). Вӧліны кӧнкӧ и мукӧд гижысь, но налӧн нимныс абу тӧдса.
Коми литература, торйӧн нин кывбуръяс, тӧдісны коми крестьяна. Та йылысь
висьталӧ сійӧ, мый медводдза поэтъяслӧн некымын кывбур подув вылын лӧсьӧдӧма
йӧзкостса сьыланкывъяс.

Ас бӧрас медуна колис коми литературалы подув пуктысь Иван Алексеевич Куратов.
Сылӧн творчествоын тыдовтчӧ коми мортлӧн збыльвывса олӧм-вылӧмыс бур вылӧ
ыштӧмӧн петкӧдлӧма сылысь вӧралӧм-кыйсьӧмсӧ, му вӧдитӧмсӧ, сьӧлӧмкылӧмсӧ, а
сідзжӧ ас войтыр йылысь мӧвпалӧмсӧ. И.А. Куратов гижліс уна тема вылӧ, лӧсьӧдіс
медводдза коми поэмаяс, кодъяс дзоньнас миянӧдз эз воны, босьтчис гижны проза.
Сылӧн кывйыс стилистика боксянь вӧлі некодкӧд ӧткодявны позьтӧм. Гижысь аслас
уджъясас ёна мыджсис воддза поэтъяс да фольклор вылӧ. Тырвыйӧ лои восьтӧма
кывбур гижысьӧс, ставнас йӧзӧдӧма сылысь гижӧдъяссӧ XX нэмся 20–30 воясӧ.

XIX нэм помын коми литератураын олӧмыс ланьтіс, зілис сӧмын Санкт-Петербургын
олысь Георгий Лыткин. Но тайӧ кадас зіля водзӧ муніс коми вылӧ вуджӧдчӧм, Коми
му йылысь уна гижӧны роч кыв вылын Александр Круглов (1853–1915), Сергей
Максимов (1831–1901), Каллистрат Жаков да мукӧд.

Каллистрат Фалалеевич Жаковӧс (1866–1926) литература туялысьяс бӧръя кадас
лыддьӧны коми гижысьӧн, кӧть сійӧ и рочӧн гижліс. Серпаскывъясыс, висьтъясыс,
мойдъясыс да поэмаясыс К.Ф. Жаковлӧн коми подулаӧсь, да и ачыс гижысь асьсӧ
лыддис Коми му сьылысьӧн. Быдлаын К.Ф. Жаков ыдждӧдліс да нимӧдліс чужан
муыслысь мичлунсӧ, аслыссикаслунсӧ, сэтчӧс олысьяссӧ, оласногсӧ. Суоми войтырлӧн
«Калевала» эпос вылӧ видзӧдӧмӧн сійӧ лӧсьӧдіс «Биармия» литература эпос, кӧні
аслыснога восьтіс коми войтырлысь важ историясӧ. Нэмъяс вуджасас Рочмуын
паськыда нималысь К.Ф. Жаковӧс XX нэмся 30-ӧд вояссянь дугдісны йӧзӧдны, сійӧс
эз позь лыддьыны. И сӧмын нэм помас К.Ф. Жаковӧс лоис тырвыйӧ восьтӧма.

Коми литература мӧдысь ӧддзис XX нэм заводитчигӧн, 1905–07 воясся Медводдза роч
революция ыпнитӧм бӧрын. Велӧдан семинарияясын да институтъясын чужӧны выль коми
поэтъяс. Босьтчӧны кывбур гижны Василий Лыткин (Илля Вась), Афанасий Маегов
(Варыш) (1893—1942), Алексей Чеусов (Гӧрд Ӧльӧш) (1882—1940), Михаил Лебедев
(Юсь) (1877—1951), Дмитрий Попов да мукӧд. Но татшӧм водзмӧстчӧмын налы некод эз
отсав, а позянлун йӧзӧдчыны аслыныс эз вӧв, та вӧсна найӧ паськыда сэки эз
нимавны.

1917 вося Йирым революция да большевикъясӧн власьт босьтӧм вужвыйӧн бергӧдіс
коми литературалысь сӧвманногсӧ. Олӧмыс канмуын вежсис, шӧр да меставывса
веськӧдлысьяслӧн коми войтыр дорӧ видзӧдласыс ёна бурмис. Коми литературалӧн
сӧвмӧмыс, сэкся ног кӧ, лоис медыджыд могӧн. Коми литература быттьӧ бордъясис.
Коми газет-журнал восьтӧмӧн пондісны лыддьыны да тӧдны коми гижысьясӧс. Сэк жӧ
лои лӧсьӧдӧма коми гижысь котыр, пондіс петны асланыс «Ордым» мичмыд литератураа
журнал. 20-ӧд воясӧ «чужис» драма театр, босьтчис сӧвмыны драма гижӧм. Тайӧ дас
вонас пондіс кыптыны творчествоыс татшӧм гижысьяслӧн кыдзи Виктор Савин
(Нёбдінса Виттор) (1888–1943), Вениамин Чисталёв (Тима Вень) (1890–1939), Иван
Сажин (Ичӧт Иван) (1904–1962), казьтылӧм нин Василий Лыткин (Илля Вась)
(1895–1981) да Михаил Лебедев (Юсь) (1877–1951). Бӧръя авторыс революцияӧдз вӧлі
паськыда тӧдса кыдзи роч проза гижысь, а выль олӧм пуксьӧм бӧрын Юсь пондіс
гижны сӧмын комиӧн да регыдӧн лоис нималана коми кывбур гижысьӧн. 20-ӧд воясӧ
ёна сӧвмис кывбур да драма гижӧм, босьтчисны лӧсьӧдны сідзжӧ серпаскывъяс да
висьтъяс. Революция да гражданскӧй кось петкӧдчис коми поэтъяслы коми войтырлӧн
сар улысь мездмӧмӧн. Уна сэкся гижӧд нэм кежлас пырисны коми литератураӧ ыджыд
радлун аскиа лунас эскӧм важ морт олӧм кулитӧм вӧснаыс. Поэтъяслӧн некымын
кывбур подув вылын лӧсьӧдӧма йӧзкостса сьыланкыв.

Но сэк жӧ, канмулӧн да ютырлӧн тӧждысьӧмыс ӧттшӧтш вермис и ёна дзугны серпаса
литературалысь олӧмсӧ сы вӧсна, мый вылын пукалысьяс серти гижны позис сӧмын сы
йылысь, мый йылысь колӧ. 20-ӧд воясӧ татшӧм «колӧмыс» вӧлі омӧлиник на, но
бӧрас, 30-ӧд воясӧ, сійӧ ёна чорзис. Буретш 30-ӧд воясӧ гижысьяс ёнджыкасӧ
вуджисны проза вылӧ, йӧзӧдісны медводдза повесьт, а сэсся, 30–40-ӧд воясӧ, петіс
«Алӧй лента» медводдза коми роман. 30-ӧд воясӧ литератураӧ пырисны татшӧм
нимъяс, кыдзи Василий Юхнин (Луздор Вась) (1907–1960), Павел Доронин
(1904–1967), Яков Рочев (Митрук Як) (1909–1977), Геннадий Фёдоров (1909–1991),
Иван Изъюров (Изъюр Иван) (1910–1995), Ананий Размыслов (1915–1943), Владимир
Латкин (1907–1942), Серафим Попов (1913–2003).

Комынӧд вося мыжтӧм мыжалӧм да Айму вӧсна Ыджыд тыш понда коми литература уна
воштіс: уна гижысьӧс лои мыжтӧг мыжалӧма, а налысь гижӧд лыддьӧмысь ӧлӧдӧма, уна
том гижысь эз во бӧрсӧ. «Ударник» литература-художествоа журнал война кадӧ
тупкысьліс. 1946 воын сійӧ пондіс петны «Войвыв кодзув» выль ним улын. 50-ӧд
вояс шӧрӧдз ыджыд лоӧмтор коми литератураын эз вӧв, кӧть эськӧ пыр петлісны выль
кывбуръяс, поэмаяс, пьесаяс, повесьт-романъяс.

50-ӧд вояс помын олӧм бурмыштӧмыс пӧльыштіс выль тӧвруӧн коми литературалӧн быд
сикасӧ. Тшӧтш и ютырлӧн небзьыштӧм веськӧдлӧмыс ӧддзӧдіс уджсӧ нималана
гижысьяслысь да гижны выльӧн босьтчысьяслысь. Буретш 50-ӧд вояс помсянь — 60-ӧд
вояс заводитчигӧн пондісны паськыда нимавны прозаикъяс Геннадий Юшков
(1932—2009), Иван Торопов (1928—2011), Владимир Безносиков (1928–2008), Егор
Рочев (1937—2012), Нина Куратова (1930), Пётр Шахов (1928–2004), поэтъяс Альберт
Ванеев (1933–2001), Владимир Попов (1934–1995), Владимир Тимин (1937), Виктор
Напалков (1938) да мукӧд. Тайӧ каднас гижысьяс пондісны вӧдитчыны сӧдз мича коми
кывйӧн. Сиктысь петӧмаяс босьтчисны кыпӧдны сиктса йӧзлысь збыльвывса война
кадся да война бӧрся олӧмсӧ. Водзӧ сӧвмис поэзия, драматургия, челядьлы гижӧм.

70–80-ӧд воясӧ литератураӧ пырӧны томджык гижысьяс: прозаын — Борис Шахов
(1928–2003), Александр Ульянов (1953), Алексей Попов (1950), Елена Козлова
(1954), поэтъяс Галина Бутырева (1944), Василий Лодыгин (1947), Евгений Козлов,
(1960) Михаил Елькин (1958) да мукӧд.



https://kv.wikipedia.org/wiki/%D0%98%D0%B3%D0%BD%D0%B0%D1%82%D0%BE%D0%B2_%D0%9C%D0%B8%D1%85%D0%B0%D0%B8%D0%BB_%D0%94%D0%BC%D0%B8%D1%82%D1%80%D0%B8%D0%B5%D0%B2%D0%B8%D1%87

Игнатов Михаил Дмитриевич (коми: — Чуд Миш Игнаторд) (1931) — чужан му
тӧдмалысь, кинорежиссёр, коллекционер.

Михаил Игнатов чужис Коми (Зыряна) асвеськӧдлан обласьтын Кулӧмдін районса
Сордйыв грездын 1931-ӧд вося йирым тӧлысь 6-ӧд лунӧ. Батьыс — Дмитрий Николаевич
Игнатов (1903—1943), мамыс — Вера Семеновна (1912—2000). Семьяас сідзжӧ вӧлі
Дина чой (1931), Ӧльӧш (1938–2007) да Игорь вокъяс (1938—2010).

1935 вося урасьӧм тӧлысьӧ бать-мамсӧ кулакалісны, керкасӧ да эмбурсӧ мырддисны.
Батьсӧ пуксьӧдісны 2 во кежлӧ ИТЛ-ӧ. Мамыслы ковмис кык кагакӧд мунны бать-мам
дорас да овны сэні верӧсыслӧн локтытӧдз. М.Д. Игнатовлысь батьсӧ
реабилитируйтісны мыжтӧг пуксьӧдӧмысь сӧмын 1956 воын.

1943 воын М. Игнатов помаліс Сордйывса 4 класса ичӧт школа. 1943—1946 воясӧ
уджаліс колхозын.

1947 вося лӧддза-номъя тӧлысь 6-ӧд лунӧ мыждӧма РСФСР-са УК-лӧн 162 г статья
серти да пуксьӧдӧма 2 во кежлӧ ИТЛ-ӧ. Михаил Игнатовӧс мыждӧмаӧсь колхоз
амбарысь 20 кг тусь гусялӧмысь. Кыдзи бӧрыннас тыдовтчӧма, сійӧс суклялӧма
ӧттшӧтшъя рӧдвужыс. Лӧддза-номъя тӧлысьсянь кӧч тӧлысьӧдз нуӧмаӧсь Уралӧ.
1947-ӧд вося арсянь 1948-ӧд вося арӧдз пукалӧма Верхотуръя карса тыр
арлыдтӧмаяслӧн исправительнӧй колонияын. Сэсся вуджӧдӧмаӧсь Свердловск карса
лагерӧ, кӧні пукалӧмаӧсь верстьӧяс. Пукаланінысь лэдзӧма 1949 вося лӧддза-номъя
тӧлысь 6-ӧд лунӧ.

1950-ӧд воӧдз слесаритіс Уква карбердса Крутянса са заводын. 1950-ӧд вося
тулыснас пырис велӧдчыны рытъя школаӧ. Кӧсйӧма пырны велӧдчыны Одесса карса
саридз училишӧӧ, но документъяссӧ абу босьтӧмаӧсь, сы вӧсна мый эм ИТЛ-ысь петӧм
йылысь справка. 1950-ӧд вося тулыссянь 1962-ӧд вося арӧдз уджаліс шахтёрӧн
Донбасс шахтаясын. Та кадӧ жӧ велӧдчӧ Зугресс карса рытъя школаын. 1952 воын
босьтӧма школа помалӧм йылысь аттестат да пырӧма велӧдчыны Донецк индустриальнӧй
институтса горнӧй факультетӧ. 1957 воын институт помалӧм бӧрын уджаліс
«Донецкуголь» комбинатын инженер должносьтъясын. Кутіс сниматны кинояс.

1962—1965 воясӧ велӧдчис ВГИК-лӧн режиссёр факультетын, помаліс гӧрд дипломӧн.
1966—1986 воясын уджаліс «Леннаучфильм» киностудияын документальнӧй да
научно-популярнӧй фильмъясын режиссёр-постановщикӧн. Кыдзи сценарист да режиссёр
дасьтіс 50 гӧгӧр фильм, кӧні висьталіс уна нималана йӧз йылысь — Никитинъяс
велӧдысь-гозъя йылысь, кодъяс лӧсьӧдісны челядьӧс аслыссяма быдтанног, енбиа
скульптор Д.Цаплин да саридзті ветлысь В. Беринг йылысь. Эм удж, кӧні петкӧдлӧма
Петыркарын Тӧвся Дворечлӧн 1917 воын бӧръя лун йылысь, кытчӧдз сійӧс эз босьтны
большевикъяс. Та кадӧ жӧ М.Д. Игнатов тӧдмасьӧ уна енбиа йӧзкӧд, торйӧн нин
серпасалысьяскӧд.

1974 восянь Россияса кинематографист котырын, 1997 восянь Россияса журналист
котырын.

1991 воын пенсия вылӧ петӧм бӧрын туялӧ чужан мусӧ, финн-йӧгра ономастика.
Лӧсьӧдіс «Ордпу» котыр.

Роч географическӧй котырӧ пырысь. Водзмӧстчис, лӧсьӧдіс да медводдзаӧн
веськӧдліс Петыркарын коми землячестволӧн «Неватас» котырӧн. Пырӧ «Покаяние»
республикаса матирологлӧн общественнӧй редколлегияӧ.

М.Д. Игнатов тӧдса кыдзи важ эмбур, серпасъяс и с.в. чукӧртысь. «Леннаучфильм»
студияын уджалігӧн вӧлі тӧдса Сӧвет кадся андеграундӧ (неофициальнӧй культураӧ)
пырысьяскӧд, дыр чукӧртіс суйӧр сайӧ мунысь художникъяслысь серпасъяссӧ.

Ньӧбӧм да чукӧрмӧм коллекция вӧзйис сетны Коми Республикаса Национальнӧй
галереялы, медым сэні лӧсьӧдны «неофициальнӧй культура музей». Коллекция подулас
2015–2016 воясын Национальнӧй галереяын дасьтӧма выставкаяс,. Сэні петкӧдлӧма
татшӧм серпасалысьяслысь уджъяссӧ, кыдзи Анатолий Зверев, Эрнст Неизвестный,
Вагрич Бахчанян, Виктор Кротов, Дмитрий Цаплин, Владимир Павлов, Александр
Исачев, Юрий Герасимов, Владимир Григоров, Сергей Алешин и с.в. Экспозицияын
ёнджыка мыччӧдӧма 1960-1970-ӧд воясся сӧвет кадся андеграундӧ пырысь Анатолий
Крынскийлы (живопись, графика, скульптура, небӧг серпасъяс, рельефъяс да
гравированнӧй пӧвъяс).



https://kv.wikipedia.org/wiki/%D0%AF%D0%BD%D0%BA%D0%B0_%D0%9A%D1%83%D0%BF%D0%B0%D0%BB%D0%B0

Я́нка Купа́ла (збыль ним – Ива́н Домини́кович Луце́вич, беларус Іва́н
Даміні́кавіч Луцэ́віч; 1882–1942) – беларус поэт, драматург, публицист; беларус
литературалöн классик, Беларусь ССР-са народнöй поэт (1925), Беларусь ССР-са
наукаяс академияын (1928) да Украинса ССР-са наукаяс академияын (1929) академик,
медводдза тшупöда Сталин премиа босьтысь (1941).

Бать-мамыс вöлi гöльмöм белорус шляхтичьясöн, кодъяс кöртымалiсны мусö
помещиклысь. Луцевич рöдыс тöдса XVII нэмcсянь. Поэтлöн пöльыс кöртымалiс мусö
Радзивиллалысь, но сiйö вöтлiс чужан му вывсьыс. Тайö лои «Бырöдöм поз»
(«Раскіданае гняздо») драмалы подулöн. Челядь дырйиыс поэтлы ковмис ёна отсасьны
батьыслы, кодi кöть и шляхтич вужъяса, но вöлi ас мутöгыс. Сылы ковмис
кöртымавны мукöдыслысь мусö да мынтысьны таысь.

Сöвет кад пуксьöм бöрын Янка Купалалöн лирическöй ловшыыс вежсис. Сылöн
кывбуръясын чужисны локтан югыд олöм йылысь мотивъяс: поэт кутiс лача, мый выль
эпохакöд öттшöтш вежсяс белорус войтырлöн олöм. Кызь гöгöр во чöж (Айму вӧсна
ыджыд тышöдз) поэтлöн петiсны татшöм кывбур чукöръяс: «Наследство» (1922),
«Нимтöм» (1925), «Кыпöдöмлы сьылан» (1936), «Ордена Белоруссиялы» (1937),
«Сьöлöмсянь» (1940); «Оресса ю весьтын (1933), «Тараслöн пай» (1939) поэмаяс да
мукöд.

Война кадö Янка Купала гижис публицистика, кодi вöлi ыззьöдö йöзсö вöрöгкöд тыш
вылö. Гижысь водзö лöсьöдiс выль патриотическöй кывбуръяс, кöнi вевтыртiс
фашистъясöс кедзовтан нырвизь. Минскысь мунöм бöрын Янка Купала овмöдчис Печищеö
– Казаньсянь сулалысь неыджыд овмöдчанiнö.

Янка Купалалöн кывбур гижан сямыс сöвмис XIX нэмся белорус литература да
фольклор традицияяс подув вылын, кор сöмын на тэчсисны литература канонъяс.
Сылöн лирика гижöдъясас бура тыдовтчöны йöзкостса сьыланкывъяслöн тональносьт,
мелодика да метафора.

Янка Купала зiля вуджöдчис. Сiйö медводдзаöн белорус кыв вылö вуджöдiс «Слово о
полку Игореве». Важ роч кывъя паметниклысь проза гижöдсö вуджöдiс 1919 воын.

Вуджöдiс сiдзжö мукöдтор: Александр Пушкинлысь «Ыргöн верзьöма» («Медный
всадник») поэма, Тарас Шевченколысь кывбуръяс да поэмаяс, Николай Некрасовлысь,
Иван Крыловлысь, Алексей Кольцовлысь, Адам Мицкевичлысь, Владислав
Сырокомлялысь, Мария Конопницкаялысь, Юзеф Крашевскийлысь, Владислав
Броневскийлысь, Ежи Жулавскийлысь да мукöдлысь гижöмторъяс.

Сiдзжö вуджöдiс «Интернационал» кып, В. Дунин-Марцинкевичлысь «Идиллия» да
«Залёты» пьесаясысь поляк кыв вылын гижöдъяссö, С. Манюшколысь «Галька» операысь
либретто.

1942 вося лӧддза номъя тöлысь 28 лунö Янка Купала, кодi сувтiс «Москва» морттуй
керкаö, виччысьтöг кулiс. Медводдза версия серти, коддзöм Луцевич шатовтчис да
усис пос вывсянь. Но йöзыс тöдiсны, мый висьöм вöснаыс гижысь некор эз юлы.
Лёктор лоöмöдзыс Янка Купала вöлi бур руа, тэчис бур планъяс, сёрнитiс
ёртъясыскöд, гöсьтитöдiс найöc пöжасъясöн да корис аслас 60 арöса юбилей вылö.
Некыдзи оз эскыссms, мый поэт усис 9-öд да 10-öд судтаяс костын да виччысьтöг
кувсис. Некод эз аддзыв сылысь кулöмсö.

Янка Купалаöс медводз гуалiсны Москваын Ваганьково шойна вылын. 1962 воын сылысь
колясъяссö вуджöдiсны Минскö да выль пöв дзебисны Военнöй шойнаö аслас мамыскöд
орччöн. Сылöн мамыс эновтiс му югыдсö Янкалöн кулöм бöрын мöд лунас
оккупированнöй Минскас да сiдз эз и тöдмав пи кулöм йывсьыс. Янка Купалалöн гу
вылас (кыдзи и неылын гуалöм Якуб Коласлöн гу весьтас) кыпöдöма паметник.



https://kv.wikipedia.org/wiki/%D0%A2%D0%B8%D0%BC%D0%B8%D0%BD_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Тимин Владимир Васильевич (комиӧн – Игӧ Вась Володь; 1937—2015) — нималана коми
гижысь, Коми Республикаса нимйӧза гижысь (2006).

Медводдза кывбурсö йöзöдiс 1963 воын «Войвыв кодзув» журналын, кор вöлi нин дась
гижысьöн. Кывбурыслöн нимыс – «Пöрысь вöв». Сёрöнджык коми гижысь Елена Козлова
гижис, мый Владимир Тимин пырис коми литератураö «Пöрысь вöв» вылын.

Гижан уджын эз тэрмöдлы асьсö. Гижысьлöн «Туйын да гортын» медводдза кывбур
чукöр петiс 1971 воын – пöшти дас во мысти. Выль кывбур чукöръяс («И öтнам, и
йöзкöд» (1979), «Йöзлань чужöмöн» (1987)) петкöдлiсны сылысь гижан сям
кыпöдöмсö.

«Мича Ёма» кывбур чукӧрысь 1997 вося вӧльгым тӧлысь 29 лунö Матиас Кастрен котыр
сетiс Владимир Тиминлы литератураысь премиа (Финляндия). Автор лои медводдзаöн,
кодлы сетiсны тайö премиасö финн-йöгра гижысьяс пöвстын.

1997—1998 воясын «Войвыв кодзув» журнал йöзöдiс Тиминлысь «Эжва Перымса зонка»
повесьт. 2000 воын повесьтсö йöзöдöма торъя небöгöн, а 2001 воын нин Коми небöг
лэдзанiнын петiс роч кыв вылö вуджöдöмöн «Мальчик из Перми Вычегодской» ним
улын. Вуджöдчысьыс — коми гижысь Елена Габова. Челядьлы лöсьöдöм историческöй
повесьтысь Владимир Тиминлы сетöма Иван Куратов нима канмуса премиа. Роч вылысь
2006 воын Арво Валтон повесьтсö вуджöдöма сiдзжö эст кывйö. 2016 воын Паула
Кокконен повесьтӧ фин кывйӧ вуджӧдӧма веськыда коми гижӧдсьыс «Tikö. Vähä-Permin
poika» ним улын.

2011 воын Владимир Тиминлӧн «Важ пӧльяслӧн му вылын» небӧг шуӧма 2011 вося
медбур небӧгӧн («коми кыв вылын» нимпасын).

Владимир Тиминлысь гижöдъяссö вуджöдöма роч, украина, эст, венгер да мукöд кыв
вылö. Вуджӧдчысьяс: Андрей Попов, Елена Габова, Александр Суворов, Юрий Ионов,
Надежда Мирошниченко, Александр Алшутов, Глеб Пагирев, Евгения Измайлова, Андрей
Канев, Виктор Кушманов, Лидия Обольсина, Игорь Михайлов, Григорий Гончаров.

Владимир Тимин уна во чӧж (2000—2010) велӧдіс Том гижысьяслӧн гожся
университетын. Дасьтіс том гижысьясӧс.



https://kv.wikipedia.org/wiki/%D0%9B%D1%83%D0%B7%D0%B4%D0%BE%D1%80_%D1%80%D0%B0%D0%B9%D0%BE%D0%BD

Луздор район (рочӧн Прилузский район) — тайӧ Коми Республикалӧн асвеськӧдлан
юкӧн, муниципалитет сяма район.

Луздор район пукалӧ Коми Республикаса рытыв-лунвыв пельӧсын. Сыкӧд орччӧнӧсь
Сыктыв да Койгорт районъяс, Кардор да Киров обласьтъяс. Мувывторйыс 13168 км2
ыджда.

Луздор район артмӧма 1929 вося сора тӧлысь 15-ӧд лунӧ. 1935 вося урасьӧм тӧлысь
10-ӧд лунӧ сыысь вӧлі торйӧдӧма Летка район, кодӧс бара пыртӧмаӧсь Луздор районӧ
1963 воын.

Олӧны районас 24,7 сюрс морт (2010). 60 прӧчентысь унджык — комияс. Наысь кындзи
олӧны нӧшта 19 чужанвужъя войтыр. Тані видз-му овмӧса 91 оланін.

Луздор районын уджалӧны Г. Горчаков нима Абъячойса йӧзкост театр да 40 культура
керка.

Луздорса библиотекаяссӧ ӧтувтӧма ӧти системаӧ (МЦБС), кытчӧ пырӧны В. В. Юхнин
нима шӧр библиотека, Челядьлы шӧр библиотека да 24 филиал. [39]



https://kv.wikipedia.org/wiki/%D0%9A%D0%BE%D0%BC%D0%B8_%D0%BD%D0%B0%D1%83%D0%BA%D0%B0_%D1%88%D3%A7%D1%80%D0%B8%D0%BD

Коми наука шӧрин – Россияса наукаяс академиялöн Урал юкöнö пырысь туясян шöрин,
кытчö 1988 воын öтувтöма Коми Республикаса некымын туясян институт, кодъяс вöлi
пырöны СССР-са наукаяс академиялöн Коми филиалö.

Коми наука шӧринлöн историяыс пансьö 1944 восянь, кор Сыктывкарын вöлi лöсьöдöма
СССР-са наукаяс академиялöн Войвыв база. Сы кадö танi уджалiсны академик Г.А.
Разуваев, кодi пуктiс Воднöй посёлокын радий перйöмлы подув, академик А.А. Баев,
кодi нуöдiс биохимическöй да химическöй туясьöмъяс.

1957-1965 воясö Коми филиалöн веськöдлiс П.П. Вавилов, кодi сэсся лоис наукаяс
академиялöн член-корреспондентöн, ВАСХНИЛ-са академикöн, видзму овмöс наукаясöн
Ставроссияса академиялöн президентöн.

1988 воын Урал туялан шöрин, Коми да Башкир филиалъяс подув вылын вöлi лöсьöдöма
СССР-са наукаяс академиялöн Урал юкöн.

Коми наука шӧринын уджалö 1050 сайö морт, на лыдын 80 доктор, 300 сайö кандидат.

Коми наука шӧринса веськöдлысь – Россияса наукаяс академиялöн член-корреспондент
Асхабов Асхаб Магомедович.



https://kv.wikipedia.org/wiki/%D0%9A%D0%BE%D0%B7%D0%BB%D0%BE%D0%B2%D0%B0_%D0%95%D0%BB%D0%B5%D0%BD%D0%B0_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%BD%D0%B0

Литератураӧ Елена Ветошкина (Козлова) пырӧдчис 1970-ӧд вояс помын. Медводдза
кывбуръясыс («Ош. Кӧч») петісны «Войвыв кодзув» журналын 1978-ӧд воын.

1988 воын сылӧн петіс челядьлы медводдза небӧг — «Лӧз клянича», кӧні восьтӧма
Аннуш нима нывкалысь олӧмсӧ. Гижӧдыс вӧлі йӧзӧдӧма комиӧн и рочӧн. Сэтысянь
петіс уна небӧг: «Лӧз клянича», «Ме да Ивук вокӧй», «Лым морт», «Гӧгыля-вугыля»
да с.в.

Елена Козловалысь висьтъяссӧ вуджӧдлісны роч, удмурт, мари, мордва, башкыр
кывъяс вылӧ.

Гижӧ медсясӧ посни челядьлы. 1991-ӧд восянь пырӧ СССР-са да Коми гижысь
котыръясӧ.

Е.В. Козлова — Россияса гижысь котыр правленньӧӧ пырысь 1996), Фин-йӧгра
гижысьяслӧн войтыркостса ассоциацияын веськӧдлысьӧс вежысь (1996).



https://kv.wikipedia.org/wiki/%D0%95%D1%81%D0%B5%D0%B2%D0%B0_%D0%92%D0%B0%D0%BB%D0%B5%D0%BD%D1%82%D0%B8%D0%BD%D0%B0_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%BD%D0%B0

Есева Валентина Васильевна (1923–1990) – нималана коми сьылысь, Коми АССР-са
народнӧй артистка (1967).

Валентина Есева чужис 1923 вося ода-кора тӧлысь 1-ӧд лунӧ Усть-Сысольскын.
Челядь дырйиыс ветлӧдлiс Сыктывкарса пионер керкаӧ сьылысьяслöн кружокö. 1938
восянь сьылö Коми АССР-са сьылан да йöктан ансамбльын (30 во чöж!! – öнi «Асъя
кыа» ансамбль), Концертно-эстраднöй бюроын, а сэсся Филармонияын. 1957 вося
сьылö да гастролируйтö «Эжва» эстраднöй ансамблькöд (веськӧдлӧ – верӧс да шылад
тэчысь Вацлав Мастеница).

Куліс 1990 вося тӧвшӧр тӧлысь 9-ӧд лунӧ Сыктывкарын. Гуалöма Сыктывкарын Шӧр
шойна вылын аслас верöс, шылад тэчысь Мастеница Вацлавкöд.

Валентина Есева йылысь вöлi нимкодьпырысь шуöны – «миян коми колипкай», «коми
Лидия Русланова да Валентина Зыкина». Сылысь мича гöлöссö – меццо-сопрано –
тöдiс став Коми му. Сылöн сьыланкывтöг эз коль ни öти концерт. Медмича
сьыланкывъясысь öти – «Коми ань» (кывъясыс – Юшков Геннадий Анатольевич), кодöс
шуöны коми аньяслы гимнöн.

Коми сьыланкывъяс кындзи, В.Есевалöн репертуарын вöлi удмурт, карел, роч да
болгар сьыланкывъяс.

1972 воын «Мелодия» фирма лэдзис «Поёт Валентина Есева» грампластинка. 1981 воын
воын вöлi сетöма 212 концерт.



https://kv.wikipedia.org/wiki/%D0%95%D0%BB%D1%8C%D1%86%D0%BE%D0%B2%D0%B0_%D0%95%D0%BB%D0%B5%D0%BD%D0%B0_%D0%92%D0%BB%D0%B0%D1%81%D0%BE%D0%B2%D0%BD%D0%B0

Ельцова Елена Власовна (1979) – коми кывбуралысь, Россияса гижысь котырö пырысь
(1998), коми литература туялысь, филологияса кандидат (2009).

Алёна Ельцова чужис 1979 вося тӧвшӧр тӧлысь 19 лунӧ Коми Республикаса Кулӧмдiн
сиктын. 1996 воын Кулӧмдiнса шöр школаын велöдчöм бöрын помалiс Коми
Республикаса Юралысь бердын Ю.А. Спиридонов нима искусствояс гимназия. 1998 воын
«Кассяна во» небöг йöзöдöм бöрын сійӧс босьтӧма Россияса гижысь котырö. 2001
воын помалiс Сыктывкарса канму университетысь финн-йöгра факультет, 2003 воын
Москваын А.М. Горький нима Литературнӧй институт. 2005 восянь уджалö Кыв,
литература да история институтын литература секторын туялысьöн. 2009 восянь
дорйис филология наукаяса кандидат ним вылö диссертация.

Е.В. Ельцова гижö Алёна Ельцова ним улын. Медводдза кывбуръясыс петiсны 1993
воын «Войвыв кодзув» журналын. Йӧзӧдiс сiдзжӧ «Арт», «Карелия», «Север»,
«Сятко», «Ончыко», «Парма» журналъясын, фин да венгер журналъясын.

Кывбуръяссö вуджöдлiсны роч, эст, фин, мари, мордва, венгер, узбек да англия
кывъяс вылö. Алёна Ельцова ачыс сідзжӧ комиӧдӧ роч, удмурт, фин, эст, вепс да
мукӧд кывбуралысьясӧс. Босьтчӧма гижны ритма проза.

Диссертациясö дорйис 2009 воын Н.П. Огарёв нима Мордва канмуса университетын.
Кандидатскöй диссертациялöн темаыс – «Ритмическая организация произведений В.Т.
Чисталева».



https://kv.wikipedia.org/wiki/%D0%92%D0%B0%D0%B6_%D1%81%D0%BA%D0%B0%D0%BD%D0%B4%D0%B8%D0%BD%D0%B0%D0%B2_%D0%BA%D1%8B%D0%B2

Важ скандинав кыв (dǫnsk tunga, dansk tunga — дан кыв, norrœnt mál — войвыв кыв)
— тайӧ бырӧм герман кыв, кутшӧмӧн сёрнитісны XIV нэмӧдз Скандинав кӧдж вылын;
татшӧм муясын, кыдзи Исландия, Дания, Англия, Шотландия, Уэльс, Ирландия;
Винландын (асыв-вой Канада) да Гренландияын; овмӧданінъясын Рочмуын (Ыджыд
Вылькар, овмӧданінъяс Волга ю пӧлӧн) да Нормандияын (войвыв Франция). Ӧнія
скандинав кывъяслӧн подув кыв. Анбур — важ герман рунаяс (футарк), сёрӧнджык
латин.

a, ȧ, ǫ, ǫ̇, e, ė, ę, ę̇, ı, i, o, ȯ, ø, ø̇, u, u̇, y, ẏ, b, ʙ, c, ᴋ, d, ᴅ, f,
ꜰ, g, ɢ, ǥ, h, l, ʟ, m, ᴍ, n, ɴ, p, ᴘ, r, ʀ, s, ꜱ, t, ᴛ, þ, x, z

Aa Ææ Bb Dd Ðð Ee Ęę Ff Gg Hh Ii Jj Kk Ll Mm Nn Oo Ǫǫ Øø Œœ Pp Rr Ss Tt Þþ Uu Vv
Xx Yy Zz



https://kv.wikipedia.org/wiki/%D0%90%D0%B2%D1%81%D1%82%D1%80%D0%B0%D0%BB%D0%B8%D1%8F_(%D0%BC%D1%83%D0%B2%D0%B5%D0%B6)

Австралия - тайö му юкöн да мувеж лунвыв шарджынйын. Австралиянас тшöтш шусьö и
мувеж вылас куйлан öтка канму - Австралияса Öтувъябур

Ыджда сертиыс Австралия – медся ичöт му юкöн, эськö Европа мувывтор серти сiйö
лоö 4/5 юкöныс ыджда-а. Йöз лыд серти сiйö кольччö Европаысь унапöв.

Австралия куйлö Лунвыв шарджынйын – ылын мукöд му юкöнъясысь. Неуна ичöтджык
войвыв юкöныс сылöн – тропикдорса климат вöньын, а ыджыдджыкыс, лунвыв юкöныс –
лунвыв шöркоддьöм климат вöньын. Австралия куйлö медся матын Азиясянь; Азиякöд
сiйöс йитö Малайя архипелаг; мукöд материкъясысь сiйöс торйöдöны гырысь
океанъяс.

Австралия материксянь лунвывланьын куйлö Тасмания дi. Торйöдö сiйöс паськыд, но
ляпкыд Басс вис, кöнi ва пытшкас эм уна кырт.

Материксянь асыввылын куйлö ыджыд кык торъя Выль Зеландi да Лöнь океан пасьтала
разалöм уна посни дi.

Австралияöс аддзисны-восьтiсны европасаяс став мукöд му юкöнъяс бöрын нин, ог кö
лыддьöй Антарктидаöс, кодöс восьтiсны сёрöнджык на.

Му гöгöр медводдзаысь ветлiгöн Магеллан (1521' воö) аддзис аслас туй вылын
Австралиялысь Марианна дiяс. Сы бöрын европаса саридзуйысьяслы сюри Выль Гвинея.

Но тайö восьтöмъяс йывсьыс дыр нинöм эз кывлыны Европаын, да XVIII нэм помын
англияса саридзуйысь Джеймс Кук восьтiс Австралияöс мöдысь. Лöнь океан вывтi
уялiгöн, сiйö аддзис Австралия материклысь асыввыв вадорсö. Бöрынджык сiйö нöшта
кыкысь ветлiс Лöнь океан кузя да восьтiс дiяс: Выль Каледония, Гавайи да уна
мукöд дi. Гавайи дiяс вылын Кукöс виöмаöсь сэтчöс олысьясыс. Кук ветлöдлöм бöрын
Англияса веськöдланiн кутiс мöдöдны Австралияö мыжмöм йöзöс, сэсся англичана
пондiсны и асьныс мунны сэтчö да регыдöн тöдмалiсны сылысь став вадор муяссö.
Сöмын пытшкöсса мутасъясыс дыр кольлiны тöдмавтöмöсь. Найöс вöлi тöдмалöма сöмын
ХIХ нэмын, сэнi уна ветлысь-мунысьяс кулiсны сэнi тшыгла.

Австралия дiясысь медсьöкыд вöлi тöдмавны Выль Гвинеяöс. Сiйöс тöдмалöмын ыджыд
удж вöчис ветлысь-мунысь роч Миклуха-Маклай, кодi дыр олiс папуасъяс пöвстын.

Австралияын сэтшöм местаясын, кöнi зэръяс овлöны гожöмын и тöлын, быдмöны
вöръяс. Но тайö вöръясыс аслыспöлöсöсь: найö абу сукöсь, ёнджыкасö сэнi быдмöны
пыр веж эвкалиптъяс.

Медся ёна паськалöм зептаяс – кенгуру. Найö лыддьысьöны Австралияын уна дас
сикасöдз, да олöны сэнi быдлаын. Öнi гырысьджык кенгурусö ёна бырöдöны сы вöсна,
мый найö сёйöны ыж лудъяс вылысь турун, а сiдзжö и ку вöснаыс.

Австралияын эмöсь на колькваян йöлöнвердысьяс: ехидна да чöжныра; веглясьысьяс
да пöткаяс моз найö вайöны колькъяс, но колькъяссьыс петöм пиянсö вердöны йöлöн.
Чöжныра олö гуясын ю доръясын, сёянсö корсьö вадор нюйт пытшкысь.



https://kv.wikipedia.org/wiki/%D0%A4%D1%80%D0%BE%D0%BB%D0%BE%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%90%D0%BD%D0%B4%D1%80%D0%B8%D0%B0%D0%BD%D0%BE%D0%B2%D0%B8%D1%87

Фролов Николай Андрианович (Сук Парма; 1909—1987) — коми гижысь,
математик-туялысь, физика-математика наукаясса доктор, профессор.

Николай Фролов чужис Вӧлӧгда губерняса Усть-Сысольскын 1909 вося косму тӧлысь
14-ӧд лунӧ. Батьыс став том кадсӧ вӧлӧма батракӧн, а мамыс быдмӧма сирӧтаӧн
рӧдвуж ордас.

Помаліс Тентюковса школа, мӧд тшупӧда сыктывкарса школа. 1923 воын пырис
комсомолӧ (Тентюков сиктса ячейка). 1927 восянь велӧдчис Перым университетын
физика-техническӧй юкӧнын. 1930—1931 воясӧ уджаліс Свердловскын. 1931—1935 воясӧ
— Москва канму университетса аспирантураын.

1935 восянь уджаліс Коми канмуса педагогика институтын, велӧдіс да веськӧдліс
физика-математика дисциплинаяслӧн кафедраӧн. 1938—1955 воясӧ уджаліс Горький
карса пединститутын, 1955 восянь — Ленин ордена Москваса энергетическӧй
институтын, сэсся вит во чӧж 1955 восянь — Сыктывкарса канму университетын.

Николай Фролов гижис комиӧн. Кывбуръяссӧ кутіс йӧзӧдны 1927 восянь школа помалӧм
бӧрын. Куим воӧн (1927—1930) «Ордым» журналлӧн «Гижны босьтчысьяс» юкӧнын
йӧзӧдіс 14 кывбур. Перым карӧ мунтӧдз мӧдӧдіс журнал редакциаӧ Ленин йылысь
кывбур да куим лирикаа миниатюра. Найӧс казяліс коми гижысь Нёбдінса Виттор.

Кыдзи ачыс казьтывліс Перымын велӧдчӧм йылысь: Велӧдчи ме физико-техническӧй
отделениеын, а лыдди унджыксӧ поэзия йылысь книгаяс да важ поэтъяслысь
произведенияес. Медводдза стихотворениеяс, кытӧн вӧлі тӧдчӧ нин поэзиялысь
законъяссӧ гӧгӧрвоӧм, ме гижи Пермын велӧдчигӧн. Сэки жӧ заводиті «Шыпичаӧс»
гижны.

Поэзияысь дзикӧдз эновтчыліс Москваын велӧдчигӧн да выльысь босьтчис гижан уджӧ
Сыктывкарӧ 1935 воын велӧдны воӧм бӧрын.

Гижис «Домна» лирико-эпическӧй поэма (1936), «Шыпича» историческӧй драма (1939).
«Шыпича» драма вӧлі йӧзӧдӧма сёрӧнджык нӧшта некымын вариантын, а сідзжӧ
лӧсьӧдӧма кыдзи либретто Коми национальнӧй театрлы.



https://kv.wikipedia.org/wiki/%D0%A2%D3%A7%D0%B2%D1%81%D1%8F_%D0%9E%D0%BB%D0%B8%D0%BC%D0%BF%D0%B8%D0%B0%D0%B4%D0%B0_%D0%B2%D0%BE%D1%80%D1%81%D3%A7%D0%BC%D1%8A%D1%8F%D1%81_(2014)

Тӧвся Олимпиада ворсӧмъяс (2014) (англичан 2014 Winter Olympics, франсуз Jeux
Olympiques d'hiver de 2014, официальнӧй ним 2014 воын Сочиын XXII Тӧвся
Олимпиада ворсӧмъяс (2014)) — войтыркостса спорт чукӧртчӧм, коді лоас Сочиын
(Россия) 2014 воӧ урасьӧм тӧлысь 7-ӧдзсянь урасьӧм тӧлысь 23-ӧд лунӧдз.

Традиция серти, 2013 воӧ Олимпиадалӧн би кытшовтас став Россиянымӧс, волас 83
регионлӧн 2900 овмӧдчанінӧ. Туйыслӧн кузьтаыс 65 сюрс километр, мый Олимпиада
историяын кутас лыддьысьны медкузьӧн.

123 лунӧн билы ковмас венны нёль этап. 2013 вося йирым тӧлысь 7 лунӧ Афинъяссянь
сійӧ лэбас Москваӧдз. Сэсся машинаӧн волас Шӧр да Рытыв-Войвыв федерал
кытшъяслӧн 15 карӧ. Медводдза этапыс шымыртӧ 23 лун да помасьӧ Петыркарын. Мӧд
юкӧн дырйи Олипиадалӧн би воас Владивостокӧдз: 30 лунӧн сійӧ кытшовтас 14 кар.
Коймӧд кадколастыс лоӧ медся озырӧн: 58 лунӧн биыс волас Россияса 45 карӧ. Бӧръя
юкӧн дырйи бисӧ ваясны Элистасянь Сочиӧдз: 12 лунӧн би воӧдчылас 10 карӧ.

Факелсӧ вӧчасны Красноярскса машина вӧчан заводын. Ставсӧ вӧчасны 16 сюрс ёрас.
Найӧс кутасны нуны нималана спортсменъяс: лызьӧн котралысьяс, биатлонистъяс,
хоккеистъяс да уна мукӧд.

Коми Республикаса юркар Сыктывкарӧ Тӧвся Олимпиада би воис вӧльгым тӧлысь 2-ӧд
лунӧ Кардорсянь самолётӧн. Би нуан эстафеталӧн кузьтаыс — 19 километра, би
нуисны карлӧн 30 уличаті. Ставнас вӧлі 90 би нуысь, кодъяс вежласисны быд 200
метра мысти.

Би нуисны татшӧм маршрут серти: 1. Аэропорт — 2. Сӧветскӧй ул. — 3. И.А. Куратов
ул. — 4. Киров ул. — 5. Горький ул. — 6. Сӧветскӧй ул. — 7. Орджоникидзе ул. —
8. В.И. Ленин ул. — 9. Мездлун ул. — 10. Интернациональнӧй ул. — 11. Энгельс ул.
— 12. Печора ул. — 13. Петрозаводскӧй ул. — 14. Тентюков ул. — 15. В.И. Лыткин
ул. — 16. Малышев ул. — 17. Октябр шӧртуй (Чкалов, Гӧрд партизан, Н. Оплеснин
уличаяс, Сыктывкарса канму университет). — 18. Коммунистическӧй ул. (Старовский
ул.) — 19. Кӧрттуй вокзал. — 20. Морозов ул. (Димитров, Станционнӧй уличаяс). —
21. Сыктыв шӧртуй (Марков, Гаражнӧй уличаяс). — 22. Октябр шӧртуй (И.А. Куратов
ул.). — 23. Коммунистическӧй ул. (Первомай ул.). — 24. Бабушкин ул. — 25.
Интернациональнӧй ул. (ЦУМ бокті) — 26. Пушкин ул. — 27. Ленин ул. — 28. Степан
изъэрд.

Медводдзаӧн аэропортын на би ӧзтіс да факелӧн нуис Коми Республикаса юралысь
В.М. Гайзер, мӧдӧн — Сыктывкарса мэр И.А. Поздеев. В.М. Гайзер киын
медводдзасяньыс биыс эз ӧзйы. Ковмис вайны запаснӧй лампадка да выльысь ӧзтыны
факелсӧ. На кындзи, би нуысьясӧн вӧліны: олимпиадаса кыкысь чемпион Николай
Бажуков, таэквондоысь ставмирса чемпион Анатолий Чиканчи, 1988-ӧд вося Олимпиада
вылӧ ветлысь Андрей Нутрихин, Лиллехаммерӧ да Наганоӧ Олимпиада ворсӧмъяс вылӧ
ветлысь Владимир Леготин, Ставмирса Сурдолимпиада ворсӧмъясын вермысь Наталья
Смирнова, самбоысь ставмирса чемпион Константин Лахтионов, лызьӧн котралӧмысь
россияса чемпион Антон Зюзев, Паралимпиадаса чемпион Мария Иовлева, Изьва сиктын
аэропортса начальник Сергей Сотников, Коми Республикаса спортагентствоӧн
веськӧдлысь Николай Гордеев, инвалидъяслӧн Ставроссияса котырӧ пырысь Юрий
Волков, «Ингострах» компанияын уджалысь Сергей Холмов да мукӧд. .

Бӧръяӧн олимпиада би нуис лызьӧн котралысь, олимпиада ворсӧмъясын нёльысь
вермысь Раиса Сметанина. Сійӧ ӧзтіс Степан изъэрдын чаша. Эстафета бӧрын чашасӧ
пуктісны Коми мулӧн спортивнӧй славаса Жырйӧ..

Степан изъэрдын вӧлі сувтӧдӧма павильон, кӧні быдӧн вермис фотографируйтчыны
Сочиын 2014-ӧд вося Олимпиада да Москваын 1980-ӧд вося Олимпиада факелъясӧн..

2014 вося тӧвся Олимпиадаын Комиысь петкӧдчисны куим спортсмен: лызьӧн
котралысьяс Юлия Иванова да Станислав Волженцев. На кыдзи вермасис Иван Бабиков,
коді ордйысис Канада нимсянь.

Юлия ИВАНОВА урасьӧм тӧлысь 13-ӧд лунӧ котӧртіс 10 км классикаӧн да воис 17-ӧн
(кад — 29:59.4)

Урасьӧм тӧлысь 15-ӧд лунӧ Юлия ИВАНОВА котӧртіс 1-дзаӧн 4x5 км эстафетаын.
Россияса командаын сідзжӧ котӧртісны: мӧдӧн — Ольга КУЗЮКОВА, коймӧдӧн — Наталья
ЖУКОВА, бӧръяӧн — Юлия ЧЕКАЛЕВА. Ю. Иванова котӧртіс классикаӧн да аслас 5 км
бӧрын локтіс медводдзаӧн (кад — 14:05.5). Но россияса мукӧд котралысьыс пыр
кольччисны вермысьясысь. Россияса команда тайӧ панъясьӧмын лоис квайтӧдӧн (кад —
54:06.3; кольччӧмыс +1:03.6).

Коймӧдысь Юлия Иванова сочиса олимпиада дырйи сувтіс лызь вылӧ вермасьны урасьӧм
тӧлысь 19-ӧд лунӧ да котӧртіс Анастасия Доценкокӧд командаса спринтын
классикаӧн. Ю. Иванова финишируйтіс квайтӧдӧн, кад —16:44.91 (кольччисны
Норвегия командаысь +40.86)

Урасьӧм тӧлысь 22-ӧд лунӧ 30 км котӧртігӧн Ю. Иванова воис 30-ӧдӧн, кад
—1:15:22.1 (кольччис масс-старт вермысь Норвегияысь Марит БЬЕРГЕНысь +4:16.9)

Станислав ВОЛЖЕНЦЕВ котӧртіс 15 км классикаӧн урасьӧм тӧлысь 14-ӧд лунӧ да воис
19-ӧн (кад — 40:15.0)

Иван БАБИКОВ лызь вылӧ сочиса олимпиада дырйи сувтліс нёльысь. Скиатлонын (15 км
классика да 15 км ас кӧсйӧс серти стиль) лои 25-ӧд мортӧн (кад — 1:10:14.6;
кольччис +1:59.2). 15 км классикаӧн котӧртігӧн И.Бабиков воис 39-ӧдӧн (кад —
41:49.2; кольччис +3:19.5). 4x10 км эстафетаын Канада команда, кӧні котӧртіс
Иван Бабиков, лои 12 местаын (кад — 1:33:19.0; кольччисны +4:37.0). Медся кузь
дистанция вылын (50 км масс-стартын) И.Бабиков воис сӧмын 20 мортӧн (кад —
1:47:41.8; кольччис +46.6).



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Владимир Попов уджаліс поэма жанрын. Гижис «Сьылiсны бабаяс, сьылiсны» (1963),
«Педöр Кирон» (1979) да «Мамöлöн югыдыс» (1984) поэмаяс.

Сійӧ гижö сiдзжö челядьлы лыддьöм вылö: «Катер» (1967) да «Медаль» (1969)
висьтъяс, «Как терялась Марина» (1976).

В.А. Попов тӧдса и кыдзи вуджӧдчысь. Комиӧдіс Александр Пушкинлысь, Михаил
Лермонтовлысь, Сергей Есенинлысь, Шандор Петефилысь кывбуръяссӧ, а сідзжӧ ӧнія
кадся роч да финн-йӧгра поэтъясӧс (А. Гидаш, А. Тот, Й. Фодор, А. Долдина, Н.
Кутов, А. Романов, В. Вьюхин).

1969 воын «Чуксасьöны вояс» да «Когда на Севере весна» кывбур чукöръясысь сылы
сетiсны Коми комсомоллысь премиа.



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%D0%90%D0%BB%D0%B5%D0%BA%D1%81%D0%B5%D0%B9_%D0%92%D1%8F%D1%87%D0%B5%D1%81%D0%BB%D0%B0%D0%B2%D0%BE%D0%B2%D0%B8%D1%87

Попов Алексей Вячеславович (1950) — коми гижысь, прозаик, драматург, Россияса
Журналист да Гижысь котыръясӧ пырысь, Россияса культураын да Коми Республикаын
нимӧдана уджалысь, Коми Республикаса нимйӧза гижысь (2014).

Ӧльӧш Поповлысь медводдза висьтсӧ вӧлі йӧзӧдӧма 1971 воын «Войвыв кодзув»
журналса нёльӧд номерын. Гижӧдъяссӧ йӧзӧдӧма республикаса уна журналын да ӧтувъя
чукӧръясын. 1991 воын сылӧн петіс медводдза «Олӧм олысьяс» небӧг, кытчӧ пыртӧма
висьтъяс да повесьтъяс.

1990-ӧд воясӧ гижысь шыӧдчис драматургияӧ. Сылӧн «Мыйсяма йӧз», «Ойя да ойя»,
«Сур лагун», «Йиркап», «Гӧтрась, пиӧ, гӧтрась» «Чудь мыльк» да мукӧд пьесаяс
серти спектакльяс мунӧны В.А. Савин нима драма театрын, Коми республикаса
вужвойтырлӧн шылада-драма театрын да Россияса мукӧд театрын. Став драмаа
гижӧдъяссӧ йӧзӧдӧма "Мывкыд парма" небӧгӧ (2011), кытчӧ пыртӧма 23 пьеса, на
лыдын нёльыс — челядьлы спектакльяс вылӧ.

Художествоа гижӧдъяссӧ вуджӧдӧма роч, мордва, удмурт, мари, перым коми, башкир,
калмык, тотара, чуваш, хакас да мукӧд кывъяс вылӧ.

2014 воӧ Коми Республикаса Юралысь сетіс сылы культура юкӧнын ыджыд уджысь Коми
Республикаса нимйӧза гижысь почёт ним.



https://kv.wikipedia.org/wiki/%D0%9F%D0%B5%D1%80%D1%8B%D0%BC%D1%81%D0%B0_%D0%A1%D1%82%D0%B5%D1%84%D0%B0%D0%BD

Перымса Стефан (рочӧн Стефан Пермский, чужан ним Штэпан Крап; ылӧсас 1340/45,
Югдiн — 26 апрель лунын 1396, Мӧскуа) — бурсьылысь, пыртӧма Кристослы эскӧмӧ
Коми войтырöс, лӧсьӧдӧма Коми анбур да комиодӧма некымын вичкоса гижӧд.
Лӧсьӧдӧма Перым епархия, и лоӧма сэн медводдза епископӧн.

Чужис кӧнкӧ 1340 воын Югдiнын. Сылӧн мамыс Мария вӧлі коми ань, айыс Симеон вӧлі
роч. Перымса Сьтепан, коді коми язычникъясӧс велӧдіс эскыны Кристослы, 1372–1375
воясӧ лӧсьӧдӧма коми гижӧд кыв да комиӧдӧма важ славян да эллин кывйӧн гижӧм
вичко небӧгъяс. Бӧрын сійӧ тані епископӧн лои — Буркывъя Кристос вичколӧн ыджыд
мортӧн. Вичко ног кӧ, сылӧн лои «Перымса» содтӧд ним. Кулӧм бӧрас тайӧ мортсӧ
дзебисны Мӧскуаса Кремльӧ, да, дыр мысти на, шуисны вежаӧн.



https://kv.wikipedia.org/wiki/%D0%9F%D0%B0%D1%80%D1%88%D1%83%D0%BA%D0%BE%D0%B2_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Паршуков Владимир Александрович (1946—2001) — вольнӧй ляскасьӧмын СССР-са,
Европаса да Ставмирса чемпион, СССР-са спортын заслуженнӧй мастер.

Спортын ляскасьны Владимир Паршуков босьтчис армияын служитігӧн Севастопольын
1965 воын, кор вермис «Первенство авиации Черноморского флота». Украинаса
нимӧдана тренер И.М. Бочаров веськӧдлӧм улын 1967 воын вермис Украинаса
чемпионат, СССР-са первенство (команднӧй зачётын) да лои СССР-са спортын
мастерӧн.

1968 воын В. Паршуков веськаліс СССР-са сборнӧй командалӧн медшӧр составас да
вуджис тренируйтчыны СССР-са нимӧдана тренер А.М. Дьякин дорӧ.

Владимир Паршуков (петкӧдчис 100 кг-ысь ыджыдджык категорияын) — СССР-са Кубок
куимысь босьтысь (1972, 1974, 1976 воясӧ), СССР-са куимысь чемпион (1971, 1972),
вермывліс Советскӧй Союзса абсолютнӧй первенство (1980), Ставмирса Кубокъяс
(1975, 1977 воясӧ) да Европаса чемпионат (1977). Та кындзи СССР-са
чемпионатъясын куимысь шедӧдліс мӧд места (1974, 1976, 1979), ӧтчыдысь — коймӧд
места (1973).

Сыктывкарын 2008 восянь В.А. Паршуков паметь кузя нуӧдӧны вольнӧй ляскасьӧм
серти «Ставроссияса Мемориал».



https://kv.wikipedia.org/wiki/%D0%9E%D0%B1%D1%80%D0%B0%D0%B7%D1%86%D0%BE%D0%B2_%D0%9F%D0%B0%D0%BD%D1%82%D0%B5%D0%BB%D0%B5%D0%B9%D0%BC%D0%BE%D0%BD_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Пантелеймон Образцов чужис Вӧлӧгда губерняысь Яренск уездса Гамын (ӧні — Коми
Республикаын Емдін районса Гам сикт) 1909 вося рака тӧлысь 16-ӧд лунӧ.

Сылӧн бать-мамыс вӧліны велӧдысьясӧн. Батьыс веськӧдліс школаса хорӧн. Мӧд
тшупӧда Емдінса школа помалӧм бӧрын П. Образцов пырис велӧдчыны Вӧлӧгдаса шылад
училишӧӧ. Сэсся вуджӧдчис Москваса консерваториа бердын училишӧӧ, велӧдчис
ворсны скрипкаӧн. Образцовлӧн медшӧр профессиаыс — шылад велӧдысь. 1936 восянь
Айму вӧсна Ыджыд тышӧдз уджаліс Москваын челядьлы шылад школаясын. Сэсся вуджис
Сыктывкарӧ, велӧдіс шылад школаын, коді сёрӧнджык кутіс шусьыны Сыктывкарса
шылад училишӧӧн, сэсся вуджис уджавны Педагогика училишӧӧ.

Пантелеймон Образцов ёнджыкасӧ тӧдса кыдзи поэт, коді гижӧ ичӧт челядьлы. Сійӧ
водз босьтчис гижны. Челядь дырся кывбуръясыс петавлісны школаса газетын. 1942
воын на йылысь тӧдмалісны унджыкӧн — найӧс йӧзӧдіс «За новый Север» республикаса
газета (ӧні — «Красное знамя». 1948 восянь кывбуръясыс кутісны петны «Войвыв
кодзув» журналын (комиӧдліс И.М. Вавилин), СССР-са мукӧд журналын.

1945 воын челядьлы медбур художествоа небӧг серти Ставсоюзса конкурс вылын
Образцовлысь кывбур чукӧрсӧ вӧлі донъялӧма торъя премиаӧн. Сэки сылӧн
кывбуръясыс кажитчисны нималана челядь гижысьяслы: Самуил Маршаклы да Корней
Чуковскийлы. Маршак весиг гижис Коми небӧг лэдзанінӧн веськӧдлысьлы да шуис
Образцовӧс енбиа гижысьӧн. 1950 воын петіс сылӧн медводдза кывбур чукӧр —
«Весна». Сэксянь гижысьлӧн петавліс 20 сайӧ небӧг, а на пиысь ӧти — весиг
Москваса «Малыш» небӧг лэдзанінын.

П.А. Обрезцов гижис сідзжӧ проза. Челядьлы петавліс «О чем верещали сороки»
небӧг (1982), кытчӧ вӧлі пыртӧма висьтъяс да мойдъяс.



https://kv.wikipedia.org/wiki/%D0%9C%D0%B0%D1%80%D0%BA%D0%BE%D0%B2_%D0%92%D0%B0%D0%BB%D0%B5%D1%80%D0%B8%D0%B9_%D0%9F%D0%B5%D1%82%D1%80%D0%BE%D0%B2%D0%B8%D1%87

Марков Валерий Петрович (1947) — фин-йӧгра мирын нималана морт, физик-туялысь,
физика-математика наукаясса кандидат (1975), общественнӧй удж вӧчысь, депутат,
политик.

Валерий Марков чужис 1947 вося сора тӧлысь 11-ӧд лунӧ Коми АССР-лöн Удора
районса Кослан сиктын. 1972 воын помаліс А.А. Жданов нима Ленинградса канму
университет, уджсикас сертиыс — «физик».

Ленинградса канму университет помалӧм бӧрын 1972 восянь 1991 воӧдз В.П. Марков
уджаліс Сыктывкарса канму университетын: экспериментальнӧй физика кафедраса
лаборант, ассистент, старшӧй велӧдысь, доцент (1981 восянь), кафедраса
веськöдлысь.

1991 вося ода-кора тӧлысьсянь 1995 вося урасьöм тöлысьöдз — Коми войтыр сöвмöдан
комитетса веськöдлысь. 2004 вося тӧвшӧр тӧлысьсянь 2008 вося рака тöлысьöдз —
«Коми войтыр» регионкостса общественнöй öтмунöмлысь могъяс збыльмöдысь комитетса
веськöдлысь, Коми Республикаса Веськöдлан котырö пырысь. 2008 вося рака
тöлысьсянь — «Коми войтыр» ӧтмунӧмлӧн веськӧдлысьӧс вежысь.

«Олантуйяслӧн Ыджыд энциклопедиаын» коми войтыр ӧтувтӧмӧ сылӧн пай йылысь
пасйӧма: «Возглавив национальное движение Коми народа, проявил высокие
организаторские способности, сумел сплотить вокруг себя
единомышленников-сторонников цивилизованных методов национального строительства.
Возглавляемый им Комитет возрождения Коми народа пользуется большим авторитетом
у населения республики, активно участвует в законотворческом процессе: по его
инициативе представительным органом власти Республики Коми принят ряд
законодательных актов, направленных на защиту прав коренного населения
республики. В. П. Марков уделяет большое внимание развитию международных
контактов Республики Коми, укреплению конструктивного сотрудничества
национальных движений».

1993 вося урасьöм тöлысьсянь öнiя кадöдз — Финн-йöгра войтырлöн войтыркостса
Консультативнöй комитетӧн веськöдлысь.

Сыктывкарса канму университет бердса Коми республикаса физико-математическöй
лицей-интернат лöсьöдöмын водзмöстчысь, лицейса Веськöдлан Сöветö пырысь. 2003
восянь Марковлöн семьяыс быд во сетö стипендияяс медбур велöдчысьяслы,
Республикаса да Ставроссияса олимпиадаясын вермысьяслы.

1995 восянь 1999 воöдз вöлi Коми Республикаса I бöрйöм Каналан Сöветлöн
депутатöн да уджалiс Коми Республикаса Каналан Сӧветын Веськöдлысьöс вежысьöн
пыр профессиональнöй подув вылын.

1999 вося урасьöм тöлысьын бöрйöма Коми Республикаса II бöрйöм Каналан Сöветлöн
депутатöн да 1999 вося урасьöм тöлысьöдз уджалiс Коми Республикаса Каналан
Сöветöн Веськöдлысьöс вежысьöн пыр профессиональнöй подув вылын.

1999 вося öшым тöлысьсянь 2003 вося öшым тöлысьöдз вöлi Россия Федерацияса
Федеральнöй Собраниелöн III бöрйöм Каналан Думаса депутатöн: «Народный депутат»
чукӧрӧ пырысь, Войвыв да Ыліса Лунвыв мытшӧдъяс кузя комитетӧ пырысь. Депутатӧн
вӧлі бӧрйӧма 17 №-а ӧти манада кытшсянь.

2007 вося косму тӧлысьсянь 2011 вося рака тöлысьöдз вöлi Коми Республикаса IV
бöрйöм Каналан Сöветлöн депутатöн да уджалiс пыр профессиональнӧй подув вылын
Коми Республикаса Каналан Сöветöн Веськöдлысьöс Медводдза вежысьöн.

2011 воын бӧрйӧма 13 №-а ӧти мандата Рытыввыв бӧрйысян кытшсянь Коми
Республикаса Каналан Сöветӧ депутатӧн. Пырӧ «Ӧтувъ Россия» Ставроссияса кансяма
ютырлӧн Коми дінму юкӧнса фракцияӧ. 2011 вося рака тöлысь 28 лунö бöрйöма Коми
Республикаса V бöрйöм Каналан Сöветöн Веськöдлысьöс Медводдза вежысьöн. Коми
Республикаса Каналан Сöветын уджалö пыр профессиональнöй подув вылын.



https://kv.wikipedia.org/wiki/%D0%9A%D1%83%D0%BB%D3%A7%D0%BC%D0%B4%D1%96%D0%BD_%D1%81%D0%B8%D0%BA%D1%82_%D0%BE%D0%B2%D0%BC%D3%A7%D0%B4%D1%87%D3%A7%D0%BC%D0%B8%D0%BD

Кулӧмдін сикт овмӧдчӧмин — Коми Республикаса Кулӧмдін районын сикт овмӧдчӧмин.
Артмӧдӧма 2007 воын.

Кулӧмдін сикт овмӧдчӧминса Сӧветӧн веськӧдлысь: Тимошина Татьяна Витальевна
(2012 восянь).

Сӧветӧ 2012 воын вӧлі бӧрйӧма 11 депутат: Арестенко Олег Валериевич; Кузнецова
Елена Дмитриевна; Нестеренко Валентина Петровна; Шахов Александр Иванович;
Эрдни-Араев Валентин Николаевич; Береснева Светлана Альбертовна; Гичева Елена
Дмитриевна; Морохин Иван Тимофеевич; Ракин Иван Васильевич; Тимошина Татьяна
Витальевна.

2007 восянь Кулӧмдін сикт овмӧдчӧминса Веськӧдланін да Сӧвет лэдзӧ «Миян
Кулöмдiн» газет.



https://kv.wikipedia.org/wiki/%D0%9A%D0%BE%D0%BC%D0%B8_%D0%B3%D0%B8%D0%B6%D1%8B%D1%81%D1%8C_%D0%BA%D0%BE%D1%82%D1%8B%D1%80

Коми гижысь котыр (рочӧн: Союз коми писателей) — «Россияса гижысь котыр»
ставроссияса общественнӧй котырлӧн регионса юкӧн. Артмӧдӧма 1934 воын.

1932 воын Коми (Зыряна) асвеськӧдлан обласьтын вӧлі лӧсьӧдӧма гижысь котырлӧн
оргкомитет. Коми гижысь котыр лӧсьӧдӧма 1934 вося косму тӧлысьӧ Нёбдінса Виттор,
Тима Вень да Николай Попов (Жугыль) водзмӧстчӧмӧн. Коми гижысьяслӧн обласьтса
медводдза конференция дырйи правленньӧса медводдза веськӧдлысьнас вӧлі бӧрйӧма
Николай Попов (Жугыль).

1936 воын обласьтлысь ним вежӧм вӧсна гижысьясӧс ӧтувтысь котыр кутіс шусьыны
Коми АССР-са гижысь котыр. 1930-ӧд воясся репрессияяс бӧрын Коми гижысь котырын
коли ӧти пырысь да ӧти пырны кӧсйысь.

Гижысь котырлӧн эм «Войвыв кодзув» литературно-политическӧй журнал, коді петӧ
тӧлысьнас ӧтчыдысь комиӧн. 1969-ӧд восянь мукӧдкӧд ӧттшӧтш лэдзӧ «Север»
литературно-художественнӧй да общественнӧ-политическӧй журнал (петӧ рочӧн
Петрозаводскын). 1986 восянь ВЛКСМ-лӧн Коми реском да Йӧзӧс велӧдан
министерствокӧд ӧтвылысь лэдзӧ «Би кинь» челядь журнал.

Коми Республикаса гижысь котырлӧн правленньӧса веськӧдлысь 1995-ӧд вося вӧльгым
тӧлысьсянь Елена Козлова.



https://kv.wikipedia.org/wiki/%D0%9A%D0%BE%D0%BB%D0%B5%D0%B3%D0%BE%D0%B2_%D0%95%D0%B3%D0%BE%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Водз босьтчис гижны кывбуръяс. Но найӧс вӧлі йӧзӧдӧма сӧмын Октябрса революция
бӧрын, кор лоис нарсудын секретарӧн. 1921 восянь сійӧ йӧзӧдчӧ «Удж», а сэсся
«Югыд туй» газетъясын да «Ордым» журналын. Ёнджыкасӧ тайӧ политическӧй да
антирелигиознӧй темаа кывбуръяс. 1921 вося косму тӧлысь 7 лунӧ «Удж» газетын
петӧ «Коми му босьтчас» кывбур.

1925-1927 воясӧ Егор Колегов гижис челядьлы лыддьӧм вылӧ «Шор», «Ичӧтдырся
олӧм», «Посни челядьлы сьыланкыв», «Йи чойӧд ислалӧм» кывбуръяс да мукӧд.

Ёнджыкасӧ гижис серамбана нырвизьын. Гижліс фельетонъяс: «Ловъя гира» (1933),
висьтъяс. Босьтчылӧма гижны пьеса, но абу помалӧма. Зэв паськыда нимавліс сылӧн
«Пӧсь пывсян» кывбур, кӧні шмонитӧмпырысь серпасалӧма сиктса нывбабаясӧс да
налысь сёрнисӧ.

Коми небӧг лэдзанінын уджалігӧн Егор Колегов мӧвпаліс йӧзӧдны аслас бӧрйӧм
гижӧдъяслысь сборник. Ставнас сылӧн матӧ 100 кывбур да фельетон, но ни ӧти торъя
небӧг олӧм дырйиыс эз петавлы.



https://kv.wikipedia.org/wiki/%D0%9A%D0%B0%D0%BB%D0%B8%D0%BA%D0%BE%D0%B2%D0%B0_%D0%94%D0%BE%D0%BC%D0%BD%D0%B0_%D0%A4%D1%91%D0%B4%D0%BE%D1%80%D0%BE%D0%B2%D0%BD%D0%B0

Домна Каликова чужис Вӧлӧгда губернияын Усть-Сысольск уездса Выльгорт сиктын
(ӧні Сыктывдін районса Выльгорт сикт).

Челядь дырйиыс батрачитӧма озыръяс дорын, уджалӧма кирпич вӧчан заводын. Том
дырйиыс уджалӧма Кардорса, Вӧлӧгдаса да Петроградса заводъясын. Петавлӧма
демонстрацияяс вылӧ Временнӧй правительстволы паныд, венласьӧма полициякӧд.

1918 вося ода-кора тӧлысьӧ бергӧдчӧма Выльгорт сиктӧ, зільӧма Выльгортса
гӧльяслӧн комитетын (комбед) .

1919 вося вӧльгым тӧлысьӧ пырӧма Усть-Сысольскса партизанъяслӧн котырӧ. Унаысь
ветлӧма враглӧн тылӧ да вайӧма колана юӧрръяс. Ӧшым тӧлысьӧ Домна Каликоваӧс
еджыдъяс кыйисны Кулöмдiн районса Аныб сикт дорын разведка дырйи да ёна
нӧйтісны. Сійӧс вӧлі лыйлӧма ӧшым тӧлысь 22-ӧд лунӧ Помӧсдін сиктсянь неылын
Эжва ю вылын.

Уна во чӧж Домна Каликова вӧлі коми серпасалана искусствоын тӧдчана образӧн.
Сылы вӧлі сиӧма серпасъяс, скульптураяс, графика и с.в.



https://kv.wikipedia.org/wiki/%D0%98%D0%B3%D1%83%D1%88%D0%B5%D0%B2_%D0%95%D0%B2%D0%B3%D0%B5%D0%BD%D0%B8%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Игушев Евгений Александрович (1939) — коми кыв туялысь, филология наукаясса
доктор (1991).

Евгений Игушев чужис 1939 вося рака тӧлысь 11-ӧд лунӧ Изьва районса (ӧні —
Сӧснагорт район) Пожня грездын.

1953 воын помаліс Уквавомса 7 класса школа, 1957 воын — Укваса горно-нефтянӧй
техникум.

1963 помаліс Коми канмуса педагогика институт. Уджаліс коми кыв да литература
велӧдысьӧн Кедвавомса 8 класса школаын. Армиаын служитӧм бӧрын водзӧ велӧдіс
коми кыв да литература Изьва районысь Гамса 8 класса школаын.

1969 восянь уджаліс СССР-са наукаяс академиалӧн Коми филиалын младшӧй научнӧй
сотрудникӧн. 1973 воын филологиаса кандидат ним вылӧ диссертациа дорйӧм бӧрын
вуджис уджавны Сыктывкарса канму университетлӧн коми кыв да литература кафедраӧ.

1991 воын Тарту университетын дорйис филологиаса доктор ним вылӧ диссертациа
(коми кывйын морфологиа категориаяслӧн стилистика). Некымын во велӧдіс коми кыв
Уппсала университетын фин-йӧгра факультетса студентъяслы да аспирантъяслы.

Кӧкъямыс во деканаліс Сыктывкарса университетлӧн филологиа факультетын
(1978—1986). Коми да фин-йӧгра кывтуялӧм кафедраын веськӧдлысь (1992—1996) да
пропессор.

2003—2014 воясӧ вӧлі Йӧгра канму университетысь гуманитарнӧй факультетса
филологиа кафедраын пропессор. Та кадӧ жӧ уджаліс ведушӧй научнӧй сотрудникӧн
Обдорса йӧгра войтырлысь кыв велӧдан да видзан Лабораториаын. 2014 вося кӧч
тӧлысьсянь — Канму службаӧ да веськӧдлыны велӧдан Коми Республикаса академияын
пропессор, та кадӧ жӧ — Кыв, литература да история институтын ведушӧй научнӧй
сотрудник.

Евгений Игушев — фин-йӧгра туялысьяслӧн войтыркостса котырӧ пырысь (Хельсинки,
Финляндия), Хунгарологъяслӧн войтыкостса котырӧ пырысь (Будапешт, Венгрия).



https://kv.wikipedia.org/wiki/%D0%96%D1%83%D0%BA%D0%BE%D0%B2_%D0%93%D0%B5%D0%BE%D1%80%D0%B3%D0%B8%D0%B9_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD%D0%BE%D0%B2%D0%B8%D1%87

Жуков Георгий Константинович (1896—1974) — Сӧветскӧй Союзса маршал (1943),
нёльысь Сӧветскӧй Союзса Герой (1939, 1944, 1945, 1956).

Георгий Жуков чужис 1896 вося ӧшым тӧлысь 1-ӧд лунӧ (важ стиль серти — вӧльгым
тӧлысь 19-ӧд лунӧ) Калуга губерняысь Малоярославец уездса Стрелковка грездын.

Медводдза ставмирса тыш дырйи сійӧс наградитісны кык Георгиевскӧй крестӧн. Гӧрд
Армиаын — 1918 восянь. Тышкасис Гражданскӧй тышын.

1939 воын сылӧн веськӧдлӧм улын лӧсьӧдӧма да олӧмӧ пӧртӧма Монголия вылӧ
уськӧдчӧм японияса войскаяс пасьвартӧм кузя операциа.

1941 вося лӧддза-номъя тӧлысь 29 лунсянь — Медвылыс Главнокомандованиелӧн
Ставкаӧ пырысь, 1942 вося моз тӧлысьсянь — СССР-са оборона наркомлӧн 1-дза
вежысь да Медвылыс Главнокомандуюшӧйлӧн вежысь. 1941 воын веськӧдліс Резервнӧй
фронтӧн, мый отсӧгӧн Ельня кар дорын вӧлі нуӧдӧма гитлерса войска вылӧ медводдза
уськӧдчӧм да вермӧм. 1942—1943 воясӧ координируйтіс фронтъяслысь тышкасьӧмсӧ
Сталинград улын, Ленинград гӧгӧрысь блокада орӧдігӧн, Курск улын да Днепр ю
вӧсна. 1944 вося рака—ода-кора тӧлысьясӧ веськӧдліс Украинаса 1-дза фронтлӧн
войскаясӧн, гожӧмнас координируйтіс Беларусьса 1-дза да Мӧд фронтъяслысь
тышъяссӧ, кор дасьтісны «Багратион» нима уськӧдчан операциа. Айму вӧсна Ыджыд
тыш помасигӧн веськӧдліс Беларусьса 1-дза фронтӧн, мый вынъясӧн тышкасисны
Висла-Одер операциаын да босьтісны Берлин.

Медвылыс Главнокомандование тшӧктӧм серти 1945 вося ода-кора тӧлысь 8-ӧд лунӧ
Берлинсянь неылын — Карлсхорстын — кырымаліс нацистскӧй Германиялӧн вооруженнӧй
вынъяс капитуляция йылысь документ. Фашистскӧй Германия пасьвартӧмӧ ыджыд пай
пуктӧмысь сылы кыкысь сетлісны СССР-са медвылыс военнӧй орден — «Победа» орден.
1945 вося лӧддза-номъя тӧлысь 24-ӧд лунӧ принимайтіс Москваын Победа парад.

Война бӧрын 1953 воӧдз командуйтіс некымын военнӧй кытшын войскаясӧн. 1953—1955
воясӧ — оборона министрлӧн 1-дза вежысь. 1955—1957 воясӧ — СССР-са оборона
министр.



https://kv.wikipedia.org/wiki/%D0%94%D0%BE%D1%80%D0%BE%D0%BD%D0%B8%D0%BD_%D0%9F%D0%B0%D0%B2%D0%B5%D0%BB_%D0%93%D1%80%D0%B8%D0%B3%D0%BE%D1%80%D1%8C%D0%B5%D0%B2%D0%B8%D1%87

Доронин Павел Григорьевич (1904–1967) — коми гижысь, критик, фольклор да история
туялысь.

Павел Доронин чужис Вӧлӧгда губерняысь Усть-Сысольск уездса Проньдор грездын
1904 вося тӧвшӧр тӧлысь 25-ӧд лунӧ. 1915—1918 воясӧ велӧдчис Гамса кык класса
велӧдысьяслӧн школаын. 1921 воын велӧдчис Йӧзкостса велӧдӧмлӧн Усть-Сысольскса
институтын, сэсся — Москваса канму университетлӧн история-этнография
факультетын. Уджаліс велӧдысьӧн, Коми небӧг лэдзанінын редакторӧн.

Вуджис Айму вӧсна Ыджыд тыш. Война бӧрын уджаліс Германияын сӧветскӧй
комендатураясын. Коми муӧ воӧм бӧрын вӧлі СССР-са наукаяс академиялӧн Коми
филиалын научнӧй сотрудникӧн. Уджаліс «Войвыв кодзув» журналын, вӧлі СССР-са
Литфондлӧн уполномоченнӧйӧн Коми АССР-ын.

1927 восянь йӧзӧдліс кывбуръяс, 1930 восянь — висьтъяс, 1935-сянь —
литературно-критическӧй гижӧдъяс. 1936 воын йӧзӧдіс «Парма сьӧлӧмын» медводдза
коми романлысь юкӧнъяссӧ. Павел Доронинӧс шуӧны коми литератураын роман жанрын
медводдза гижысьӧн. 1939 восянь пырӧ СССР-са гижысь котырӧ.

Туяліс Иван Куратовлысь олӧмсӧ, Коми мулысь история да фольклорсӧ. Павел
Доронинӧн чукӧртӧм коми мойдъяссӧ вӧлі йӧзӧдӧма 2004 воын «Мойд небӧг. Книга
сказок» небӧгын.



https://kv.wikipedia.org/wiki/%D0%92%D3%A7%D0%B3%D1%83%D0%BB_%D0%BA%D1%8B%D0%B2

Вӧгул кыв, сiдзжӧ Манси кыв либö Маньси кыв (маньси либӧ моаньсь) – тайӧ
чудь-йӧгра кыв. Сёрнитысьыс – матö 3 сюрс морт, кодъяс олöны медсясö Ханты-Вӧгул
(Йöгралöн) асвеськöдлан кытшын.

Асьсö вöгулыс шуö маньси (маньси маа хум 'вöгул мувывса морт'), ассьыс кывсö –
маньси латынг. Манси ним артмöма 'сёрнитны' вежöртаса маньсиӈкве кадакывйысь.
Сiдзкö, манси – морт, кодi кужö сёрнитны.

Тöдувса гижöдъясын манситö нимтöны тшöтш вöгулöн. Вöгул кывсö гöгöрвоöдöны Вийя
‘Воль ю’ нимысь, хант ног сiйö лоö: Вогаль ёган ‘Вогаль ю’. Татысь пö артмöма
комилöн вöгул ним дай роч вогул. Манси кывйын воль ‘вомын’ – кык чукыльтанiн
костын веськыда визувтысь юлöн юкöн. Тадзикöн вöгул кывйöн кутöмаöсь нимтыны ю
дорын олысь чери кыйöмöн кынöмпöтсö перйысь маньсиöс комияс да орччöн олысь
мукöд войтыр.

Медводдзаысь торъякывъяс манси сёрниысь вöлi пасйöма ХVIII нэмын. Найöс
гижалiсны ветлысь-мунысьяс, Сибырын олысь войтырлысь культурасö, йöзкостса
сёрнибурсö туялысьяс: П. Паллас, Й. Фишер, Регули Антал, Хунфальви Пал, Август
Альквист, Мункачи Бернат, Арттури Каннисто да мукöд .

Мансияс пöвстысь паськыдджыка тöдса кывтуялысьяс - А.Н. Баландин да Е.А.
Ромбандеева.

Манси кыв юксьылöма нёль сёрнивож вылö: войвывса (Сосьва пöлöн да Лозьва йылын),
рытыввывса (Лозьва горулын, Пелым да Вагиль юяс пöлöн), асыввывса (Конда ю
пöлöн), да лунвывса (Тавда ю вожын). Эськö бöръя куим сёрнивожйыс öнi бырöмаöсь
нин.

Медводдза манси небöгыс петiс ХIХ нэм помланьын. Гижöд кыв вöлi артмöдöма 1931’
воö Сосьва дорса сёрнисикас подув вылын. Петö ас кывъя газет «Луима сэрипос»
(«Войвыв кыа»).

Ы-ыс (сiйö, збыльысьсö, коми ö моз юргö) оз овлы воддза шыгарын. Тайö вель жеб
шыыс: тшöкыда вежлало пертассö ордча шумшыяс тöдчöмысла, либо дзикöдз бырö.

Гора шумшыяс абуöсь, рочлысь босьтöмын тшöтш, видлöс пыдди: косутарства ‘канму’…

Кыв помын зыртчана шы (с, сь х) водзысь нузган н, ӈ вошлö: лёнхыт ‘туйын’ – лёх
‘туй’…

Манси анбурыс неважöн на вöлi вежöма. Водзджык кö кузь тыргора шыяс эз
тодчöдлыны, öнi - петкöдлöны кузь визьöн шыпас весьтын. Талунъя анбурыс
маньсилöн абу на дзик стöч, сiйöн век на кыптылö сёрни орфографиясö бурмöдöм
кузя.

Лыдмытöм пертасысь (öтка лыдсьысь) кындзи эм кыкöдз и унджыкöдз лыдмöдан пасъяс:
кыкöдз лыдмöдö содтöс -г, -ыг,-гыг: нэгыг ‘кык ань’(нэ ‘ань’), мисыг ‘кык мöс’
(мис ‘мöс’), ойкаг ‘кык верöс’ (ойка ‘верöс’); унаöдз лыдман пасыс – -т, -ыт:
мат ‘муяс’ (ма ‘му’), йивыт ‘пуяс’ (йив ‘пу’).

Аккузатив пыдди вöдитчöны медсясö вежлытöм пертасöн, а вöчанатор тöдчöдöм могысь
– инструментальöн: Ам агим супыл варилум. ‘Ме нылöйлы платтьö вура’ (мш. ‘ме
ныл[öc] платтьööн вурöда’) .

Мансилöн эмöсь артикльяс, эськö вöдитчыны наöн шочиника, медсясö мойдiгöн:
урчитöм артiкльыс ань, урчиттöм акв: ань кати ‘[тайö] каньыс’, акв кати ‘[öти]
кань’.

Нимбердлöн орччöдан тшупöд петкöдлö -нув содтöс: хосанув ‘кузьджык’, а ‘вывтi’
вежöртас тöдчöдöны -кве содтöсöн: хосакве ‘кузёват’.

Инфинитив пас – -нкве: минункве 'мунны'. Шöркыв öнiя кадын лоö -нэ содтöса,
колян кадын – -м: миннэ ’мунан, мунысь’, артмум ’артмöм’.

Кадакывлöн куим сикас вежласьöм: объекттöм, объекта (-л, -яг, -ян паса) да
пассива (-аве-, -ве- содтöсыс).

Кык кад – öнiя да колян: мины ‘мунö’, минас ‘мунiс’. Локтан кад пыдди вöдитчöны
öнiя кад пертасöн + тах кывторйöн (< таях ‘сэсся’): хансэгум тах ‘гижа на
сэсся’.

Индикативысь кындзи эм нöшта нёль синöм: Императив -н содтöса: тотэлн ‘ну
[сiйöс]’, ул тотэлн ‘эн ну’. Конъюктив -нув- паса: тотнувлум ‘ме нуи эськö’
Кондичональ: ке (= коми кö) кывтор отсöгöн артмö: тотсын ке ’нуин кö’
Эвиденчаль: öнiя кадын -нэ-, колян кадын – -м- содтöса: тэнэн ‘тэ сёян тай
вöлöм’, тэмун ‘тэ сёйöмыт’.

Суськан кадакывнас мансиыс, мукöд йöгра моз жö, оз вöдитчы. Та пыдди кадакыв
бердö содтöны вежласьтöм ат кывтор: ам ат вислум ‘ме эг босьт’ , ат ке вислын
‘эн кö босьт’…; кадакывтöг соссигöн шуöны ати ‘абу’.

Манси важысянь волысьöма коми йöзкöд (Х-ХIХ нн.). Сiйöн манси сёрниö пырöма
культура юкöнысь уна коми кыв: мöс > мис, ыж > ош, баля > паля, порсь > пурысь,
нянь > нянь, кöрт > кер, акань > акань, видза олан! > пася олэн! (чолöмасьöм),
роч > русь…

Ромбандеева, Е. И., Кузакова Е. А. Словарь мансийско-русский и
русско-мансийский. Л., 1983.

Veenker, W. Rückläufiges Wörterbuch der wogulischen Schriftsprache. Wiesbaden,
1971.

Баландин, А. Н. Изучение обско-угорских языков в советский период // Учен. зап.
Ленингр. гос. пед. ин-та им. А. И. Герцена. Т. 167. Л., 1960, с. 47–70.

Баландин, А. Н. Мансийско-хантыйские соответствия сложноподчиненным предложениям
русского языка // В помощь учителю школ Крайнего Севера. Вып. 6. Л., 1955, с.
111–121.

Баландин, А. Н. О происхождении самоназвания маньси // Учен. зап. Ленингр. гос.
пед. ин-та им. А. И. Герцена. Т. 132. Л., 1957, с. 65–68.

Баландин, А. Н. Основные правила произношения и правописания мансийского языка.
Л., 1959.

Баландин, А. Н. Русские элементы в обско-угорских языках // Опыт работы школ
Крайнего Севера. Вып. 1. Л., 1949, с. 73–93.

Баландина М. П. Многозначные слова в лексике мансийского языка //
Лексико-грамматические исследования языков народов Севера СССР. Л., 1980, с.
56–66.

Баландина, М. П. Падежная система существительного в языках обских угров // XXV
Герценовские чтения: Филол. науки. Лингвистика. Л., 1972, с. 161–163.

Баландина, М. П. Словоизменение существительных в обско-угорских языках // XXIII
Герценовские чтения: Филол. науки. Лингвистика. Л., 1970, с, 177–179.

Баландина, М. П. Сложные слова мансийского языка // Учен. зап. Ленингр. гос.
пед. ин-та им. А. И. Герцена. Т. 353. Л., 1967, с. 108–207.

Баландина, М. П. Формирование сложных слов мансийского языка на базе
соматической лексики (на материале кондинского диалекта): Автореф. канд. дис.
Л., 1965.

Вавра, К. Семантический анализ терминов родства угорских языков // Сов.
финно-угроведение, т. 2, 1966, № 3, с. 217–226.

Вахрушева, М. П. Сложные слова мансийского языка // В помощь учителю школ
Севера. Вып. 13. М.; Л., 1965, с. 71–79.

Вахрушева, М. П. Тюркские элементы в языке южных манси //Учен. зап. Ленингр.
гос. пед. ин-та им. А.'И. Герцена. Т. 167. Л., 1960, с. 85–94.

Вуоно, Г. П. О некоторых звуковых вариантах мансийских топонимов //Учен. зап.
Томского пед. ин-та. Т. 22. Томск, 1965, с. 154–161.

Вуоно, Г. П. Семантическая характеристика топонимов мансийского происхождения //
Учен. зап. Томского пед. ин-та. Т. 21, вып. 1. Томск, 1964, с. 103–113.

Герасимова, Д. В. Лексика, связанная с охотничьим и рыбным промыслом, в
мансийском языке: Автореф. канд. дис. Л., 1988.

Герасимова, Д. В. Названия, связанные с охотничьим промыслом, в мансийском языке
// XXVIII Герценовские чтения: Филол. науки. Лингвистика. Л., 1975, с. 131–136.

Герасимова, Д. В. О названиях промысловых животных в мансийском языке //
Лексико-грамматические исследования языков народов Севера СССР. Л., 1980, с.
71–78.

Герасимова, Д. В. Табуистические наименования медведя в мансийском языке //
Вопросы лексики и грамматики языков народов Крайнего Севера. Л., 1983, с. 29 —
31.

Картина, А. И. Именное словообразование в мансийском языке: Автореф. канд. дис.
Л., 1955.

Картина, А. И. Словосложение имен в мансийском языке // Просвещение на советском
Крайнем Севере. Вып. 8. Л., 1958, с. 280–295.

Картина, А. И. Суффиксальное словообразование имен в современном мансийском
языке // Тр. Марийского НИИ яз., лит. и ист. Вып. 13. Йошкар-Ола, 1960, с.
79–99.

Кочнев, В. В. О кличках собак в мансийском языке // Вопросы ономастики. Вып. 7.
Свердловск, 1974, с. 98–100.

Кузакова, Е. А. Имя прилагательное южно-мансийского диалекта // В помощь учителю
школ Крайнего Севера. Вып. 10. Л., 1962, с. 72–87.

Кузакова, Е. А. Причастия в языке восточных манси // Сов. финно-угроведение, т.
24, 1988, № 1, с. 40 –42.

Кузакова, Е. А. Система гласных в языке восточных манси // Сов.
финно-угроведение, т. 17, 1981, № 1, с. 42–48.

Кузакова, Е. А. Служебные части речи южно-мансийского диалекта.// Просвещение на
советском Крайнем Севере. Вып. 8. Л., 1958, с. 307—318.

Кузакова, Е. А. Топонимия восточных манси // Сов. финно-угроведение, т. 15,
1979, № 2, с. 84–88.

Кузакова, Е. А. Южно-мансийский (кондинский) диалект (в сопоставлении с
северомансийским диалектом): Автореф. канд. дис. Л., 1963.

Майтинская, К. Е. Угорские языки // Советское языкознание за 50 лет. М., 1967,
с. 231–233.

Ромбандеева, Е. И. Вопросы совершенствования алфавита, графики и орфографии
мансийского языка // Просвещение на Крайнем Севере. Вып. 22. Л., 1985, с. 3–8.

Ромбандеева, Е. И. Каузативные глаголы в мансийском языке: Автореф. канд. дис.
Л., 1964.

Ромбандеева, Е. И. Каузативные формы мансийского глагола // Учен. зап. Ленингр.
гос. пед. ин-та им. А. И. Герцена. Т. 167. Л., 1960, с. 71–83.

Ромбандеева, Е. И. К вопросу о долгих и кратких гласных фонемах в мансийском
языке // Сов. финно-угроведение, т. 8, 1972, № 4, с. 277–281.

Ромбандеева, Е. И. К вопросу о противопоставлении определенности и
неопределенности в мансийском языке.— Сов. финно-угроведение, т. 2, 1966, № 4,
с. 273–278.

Ромбандеева, Е. И. К вопросу об усовершенствовании алфавита, графики и
орфографии мансийского языка.// Опыт усовершенствования алфавитов и орфографий
языков народов СССР. М., 1982, с. 80–85.

Ромбандеева, Е. И. Мансийский (вогульский) язык: Фонетика и морфология. М.,
1973.

Ромбандеева, Е. И. Мансийский язык // Языки народов СССР. Т. 3. М., 1966, с.
50–64.

Ромбандеева, Е. И. Сложные слова в мансийском языке // Вопросы
финно-угроведения. Вып. 6. Саранск, 1976, с. 166–171.

Ромбандеева, Е. И. Фонетические особенности в диалектах северных манси //
Вопросы финно-угорского языкознания. М.; Л., 1964, с. 51 – 58.

Сайнахова, А. И. Местоименные частицы в мансийском языке // Сов.
финноугроведение, т. 1, 1965, № 4, с. 273–279.

Сайнахова, А. И. Несерийные послелоги в мансийском языке // Вопросы языка и
литературы. Вып: 2, ч. 1. Новосибирск, 1968, с. 171–185.

Сайнахова, А. И. Простые серийные послелоги мансийского языка // Проблемы
лингвистического анализа. М., 1966, с. 30–42.

Сайнахова, А. И. Служебные слова в мансийском языке: Автореф. канд. дис. М.,
1966.

Тамбовцев, Ю. А. Сочетания фонем в мансийском языке // Теоретические вопросы
фонетики и грамматики языков народов СССР. Вып. 1. Новосибирск, 1979, с. 30—39.

Чернецов, В. Н. Мансийский (вогульский) язык // Языки и письменность народов
Севера. Вып. 1. М.; Л., 1937, с. 163–192.

Чернецов, В. Н. Термины средств передвижения в мансийском языке // Памяти В. Г.
Богораза. М.; Л., 1937, с. 349–365.

Honti, László. Die Wogulische Sprache // The Uralic Languages. Description,
History and Foreign Influences / ed. by Denis Sinor. Leiden, 1988. S. 147–171.

Keresztes, László. Mansi // The Uralic Languages / ed. by Daniel Abondolo.
London, New York, 1998. S. 387-427.

Liimola, M. Zur Historischen Formenlehre des Wogulischen. I. Flexion der nomina,
Helsinki, 1963.

Murphy, Lawrence Walter. 1968. Sosva Vogul Grammar. Indiana University.
[unpublished Ph.D. Dissertation]

Riese, Timothy. Vogul: Languages of the World / Materials 158. Lincom Europa [2]
, 2001. ISBN 3-89586-231-2

Rombandeeva, E. I. Wogulische Syntax. (aus dem Russischen ubertragen von
Katharina Oestreich-Gelb). [Ромбандеева Е.И. Синтаксис мансийского (вогульского)
языка. 1975 München: L. und E. Schiefer, 1984.



https://kv.wikipedia.org/wiki/%D0%92%D1%8B%D0%BB%D1%8C_%D0%B2%D0%BE

Водзынсö мирын олысь войтырлöн Выль во пансьылöма тулысын либö арын, а та вылö
тöдчöма тӧлысь либö шондi серти оласног. Миян нэмöдз 45-öд воын римса император
Юлий Цезарь вуджöдöма Выль восö тöвшöр 1-öд лунö

Важ Рочмуын во заводитчöмсö пасйöмаöсь рака тöлысьын, кор тулыс вайö аскöдыс
шондi, шоныд да бур урожай вылö лача.

Кор Русь 10 нэм помын пыртчö Кристос эскöмö, Выль во пондöны пасйыны византияса
календар серти арнас – кӧч тöлысь öтиöд лунсянь.

1699 воын Петр I сетö индöд выльвоасьны Европаса странаясын моз тöвшöр 1-öд
лунö. Россияын кö сэки виччысисны нин мир артмöмсянь 7207 во, то Европаын 1699
во Иисус Кристос чужöмсянь.

Сiдзжö император тшöктö мичмöдны керкаяссö пожӧм да коз увъясöн, чолöмавны да
козьнавны рöдвужсö да тöдсаяссö, гажöдчыны войшöр каднас бипур гöгöр.

Кристос эскöмö пырттöдз комияс олiсны вöралан календар серти, кöнi тöдчöдöма
кутшöм кадö позьö кыйны-вийны дона куа вöрса пемöсъясöс. Тайö календарыс важöн
петiс олöмсьыс, и öнi комияс, кыдзи и мукöд войтыр, пасйöны Выль восö тöвшöр
öтиöд лунö.

Во йылысь эм коми нöдкыв: Кузь-кузь пу, дас кык йöзви, нёль ув и сизим коль.
(Во, тӧлысь, вежон, лун).



https://kv.wikipedia.org/wiki/%D0%AE%D1%85%D0%BD%D0%B8%D0%BD_%D0%92%D0%B0%D1%81%D0%B8%D0%BB%D0%B8%D0%B9_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Юхнин Василий Васильевич (комиӧн Луздор Вась, Öнчу Вась; 1907–1960) – коми
гижысь.

Гижысьлӧн литератураын сайним — Луздор Вась. Ассьыс медводдза гижӧдсӧ йӧзӧдіс
1927 воын.

1939–öд воö «Ударник» журналын йöзöдiс коми литератураын «Алöй лента» медводдза
роман, кöнi висьтавсьö ХХ–öд нэм пансигöн коми крестьяналöн олöм йылысь. 1941–öд
воын тайö романыс петiс торъя небöгöн. Роман йӧзӧдӧмысь сьӧмсӧ Луздорса Вась
сетіс чужан сиктыслы пилорама ньӧбӧм вылӧ. 1954 воын романсӧ вӧлі неуна
вежлалӧма, лоины выль геройяс — большевикъяс. Роман лои идеологизированнӧйӧн.

Ыджыд ин Василий Юхнин творчествоын босьтӧ Айму вӧсна Ыджыд тыш тема. Сылы сиӧма
«Менам Москва» кывбур (1941),«Герой йылысь сказ» поэма (1942), кӧні висьтавсьӧ
Сӧветскӧй Союзса В.П. Кисляков подвиг йылысь, «Сöветскöй Союзса герой Николай
Оплеснин» очерк (1942), «Ухта карса пионер» очерк (1943) бурӧвӧй мастер
Косолапкин йылысь, вермӧмӧ тыллӧн пай пуктӧм йылысь. Гижысь уджалiс публицистика
жанрын.

1950–öд воö сiйö йöзöдiс ылi Войвылын Сöвет власьт воясö выль олöм пуксьöм
йылысь «Тундраса бияс» роман да заводитiс гижны мöдöс – «Шувгöны пожöмъяс»,
кодöс эз удит помавны висьöм вöснаыс. «Войвыв кодзув» журналын вӧлі йӧзӧдӧма
помавтӧм романысь 4 юкӧн (2007 во, 8-10 №№ 8).

Ёна тöдсаöсь В. Юхнинлöн челядьлы гижöм небöгъясыс: «Зарни кыв» пьеса–мойд да
«Биа нюр» повесьт. «Биа нюр» медводдзаысь петавліс 1952 воын. Тайӧ кык велӧдчысь
Сеня Майбыров да Митя Кушманов йылысь гижӧд, кыдзи найӧ тӧдмалісны Биа нюлысь
гусяторсӧ. Гижöдъяссö сылысь вуджöдöма роч кыв вылö да йӧзӧдӧма торъя небӧгӧн
1959 воын. Тайӧ вӧлі коми челядьлы лӧсьӧдӧм медводдза гижӧд, коді петіс
Ставсоюзса тшупӧдӧ.



https://kv.wikipedia.org/wiki/%D0%AB%D0%B4%D0%B6%D1%8B%D0%B4%D0%B2%D0%B8%D0%B4%D0%B7_(%D0%9A%D3%A7%D1%80%D1%82%D0%BA%D0%B5%D1%80%D3%A7%D1%81_%D1%80%D0%B0%D0%B9%D0%BE%D0%BD)

Ыджыдвидз (рочӧн Большелуг) — Коми Республикаса Кöрткерöс районын коми сикт,
Ыджыдвидз сикт овмӧдчӧминлöн шöрин.

Кыдзи и став Висер вожын, эмӧсь Тювӧ йылысь висьтъяс. Сідзжӧ 1939 воын волӧма
фольклор чукӧртысь Осипов Иван Александрович. Сылы сьылӧмаӧсь Васильева Домна
Максимовна, Габова Фекла Вонифатиевна, Никифорова Евдокия Вонифатиевна;
бӧрдӧдчанкывъяс оллялӧма Мишарина Парасковья Ивановна (Калик Иван Парась);
мойдӧмаӧсь Джиянысь Мефодий Романович Попов, Макарсиктысь Филипп Тимофеевич
Мишарин да Аврам Степанович Мишарин.

Пуксьöма Висер юлöн веськыд берегас. Ыджыдвидз овмöдчöминö пырöны Выльыб, Джиян
да Зулӧб грездъяс. Ыджыдвидзсянь Кӧрткерӧсöдз – 75 км, Сыктывкарöдз – 123 км.

Ыджыдвидзлöн историяыс йитчöма Выльыб грезд артмöмкöд. Медводдзаысь Ыджыдвидз
Вишера погостыс казьтывсьö 1585 воö. Вöлöма 3 керка, олöмаöсь Висер юлöн шуйга
берегас, öнiя Выльыб весьтын, а местасö шулöмаöсь Кöсьта керöсöн. Мöдар берегас
вöлöма паськыд видз. XVII нэмын Висер ю писькöдöма сэтi выль ва туй.

Кирпичысь вичко кыпöдöмаöсь 1914-1918-öд воясö. Уджалöма 1932-öд воöдз. Сэк
арестуйтöмаöсь священник Мысов Алексей Григорьевичöс, кодi велöдлöма «Закон
божий» Ыджыдвиддзын, Выльыбын и Джиянын.



https://kv.wikipedia.org/wiki/%D0%A5%D0%B0%D0%BD%D0%BA%D0%B5%D0%BD%D0%B4%D0%B8_(%D0%A1%D1%82%D0%B5%D0%BF%D0%B0%D0%BD%D0%B0%D0%BA%D0%B5%D1%80%D1%82)

Степанакерт (армяна Ստեփանակերտ азербайджан Xankəndi тайӧ Керӧс Карабахса кар,
Керӧс Карабахлӧн юркар. Промышленнӧй, научнӧй да культурнӧй шӧрин.

1822 восянь — Роч империа улын (Елисаветполе губерняын Шушинскӧй уезд), сэк жӧ
Карабахса ханство бырӧдӧма. 1847 восянь овмӧдчанінсӧ кутісны шуны Ханкенди [4],
мый вуджӧдсьӧ кыдзи «хан грезд» [10].

1847 воын сиктын вӧлі 80 армяна керка, 52 керка роч йӧзлӧн, а сідзжӧ армяна
вичко да шойна.

1923 воын Ханкенди нимсӧ вежисны Степанакерт вылӧ — Бакинскӧй коммунана
веськӧдлысь Степан Шаумян ним серти. Кар лои Азербайджан ССР-ын Керӧс Карабах
асвеськӧдлан обласьтлӧн юркарӧн.

1926 воын Степанакерт оліс 3,2 сюрс морт (на лыдын 85,4 % армяна да 10,8 %
азербайджанеч).



https://kv.wikipedia.org/wiki/%D0%A2%D0%BE%D1%80%D0%BE%D0%BF%D0%BE%D0%B2_%D0%92%D0%B0%D1%81%D0%B8%D0%BB%D0%B8%D0%B9_%D0%9F%D0%B0%D0%B2%D0%BB%D0%BE%D0%B2%D0%B8%D1%87

Василий Торопов чужис 1929 вося ӧшым тӧлысь 29-ӧд лунӧ Коми (Зыряна)
асвеськӧдлан обласьтса Койгорт сиктын.

Шӧр школа помалӧм бӧрын велӧдчис Коми канмуса педагогика институтысь
история-филология факультетын. Уджаліс школаын история велӧдысьӧн, Койгорт
районса йӧзӧс велӧдан юкӧдын инспекторӧн, школаса директорӧн.

«Туробкӧд мӧс видзигӧн» да «Кӧч йылысь» ассьыс медводдза висьтъяссӧ йӧзӧдіс
«Войвыв кодзув» журналын 1977 воын (8 №). Вӧр-ва йылысь висьтъясыс да очеркъясыс
петісны торъя небӧгӧн 1980 воын. Наын петкӧдлӧма збыль лоӧмторъяс. Гижӧдъясыс
корӧны пыдди пуктыны да видзны вӧр-ва, чужанін. Василий Тороповлӧн петавліс кык
торъя небӧг: «Менам вӧр-ва» (1980) да «Медбӧръяысь вӧралӧм» (1990).



https://kv.wikipedia.org/wiki/%D0%A2%D0%B8%D0%BC%D1%83%D1%88%D0%B5%D0%B2_%D0%94%D0%BC%D0%B8%D1%82%D1%80%D0%B8%D0%B9_%D0%90%D0%BD%D0%B4%D1%80%D0%B5%D0%B5%D0%B2%D0%B8%D1%87

Дмитрий Тимушев чужис 1900 вося йирым тӧлысь 12-ӧд лунӧ Кулӧмдін районса
Керчомъя сиктын. 1916 воын школа помаліс, 1917—1918 воясын Югдінын
псаломщикаліс. 1918—1919 воясӧ Керчомъя вӧлӧсьтса исполкомын секретараліс,
школаын велӧдіс. 1920 воын еджыдъяслӧн рота штабын, мый овмӧдчис Керчомъяӧ
Гражданскӧй тыш кадӧ, переписчикаліс.

1921—1925 воясӧ уджаліс Кулӧмдінса РОНО-ын веськӧдлысьӧн, 1925—1927 воясӧ — Коми
обласьтса ОНО-ын веськӧдлысьӧс вежысьӧн. 1927—1928 воясӧ — Кажымса чугун сывдан
заводын управляюшӧй, 1929—1931 воясӧ — Кывтываса челядь карӧн веськӧдлысь.
1931—1932 воясӧ — Сыктывкарса строительнӧй техникумын директорӧс вежысь,
1932—1935 воясӧ — Керчомъя школаса директор, 1935—1936 воясӧ — Сыктывкарын
вӧррабфакын да вӧртехникумын старшӧй бухгалтер да велӧдысь, 1936—1937 воясӧ —
бухгалтер курсъяс вылын велӧдысь.

1938 воын Сыктывкарын Велӧдысьяслӧн институтысь кыв да литература факультет
помалӧм бӧрын велӧдіс Сыктывкарса педучилишӧын (1938—1942), Велӧдысьяслысь
тӧдӧмлун сӧвмӧдан институтын методисталіс (1941—1942).

Фронт вылысь воӧм бӧрын пырис уджавны СССР-са наукаяс академиялӧн Коми Базаысь
коми кыв, письменносьт да история юкӧдӧ младшӧй научнӧй сотрудникӧн. 1948 вося
моз тӧлысь 23-ӧд лунсянь ӧшым тӧлысь 16-ӧд лунӧдз — старшӧй лаборант, сэсся —
младшӧй научнӧй сотрудник. 1962 вося косму тӧлысь 23-ӧд лунсянь — СССР-са
наукаяс академиялӧн Коми филиалын обшественнӧй наукаяс серти туялысь секретар.

1967 вося йирым тӧлысь 1-ӧд лунсянь пенсионераліс. Куліс 1970 вося ӧшым тӧлысь
10-ӧд лунӧ.

Туяліс лексикография. Ветліс некымын экспедицияӧ, кӧні гижис кывйысь да
фольклорысь материал. Коми филиалын уджалігӧн йӧзӧдіс 10 туясян удж, велӧдан да
методическӧй небӧг. Медыджыд уджъяс пиын — «Коми-роч кывкуд» (1961), «Роч-коми
кывкуд» (1966), кодӧс тшӧтш редактируйтіс. Коми кывйысь синонимъяс кывкудлы
материал чукӧртіс.



https://kv.wikipedia.org/wiki/%D0%A1%D0%B8%D0%BC%D0%B0%D0%BA%D0%BE%D0%B2_%D0%98%D0%B2%D0%B0%D0%BD_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Симаков Иван Николаевич (комиӧн: Сим Вань; 1906—1943) — коми поэт, фельетонист,
критик, публицист.

Иван Симаков чужис 1906 вося косму тӧлысь 12-ӧд лунӧ Вӧлӧгда губерняысь
Усть-Сысольск уездса Лӧзым сиктын (ӧні — Сыктывдін районын).

Помаліс чужан сиктас начальнӧй школа. Сэсся велӧдчис сапӧг вӧчысьӧ. 1924—1926
воясӧ велӧдчис Коми обласьтса совпартшколаын. Совпартшкола помалӧм бӧрын уджаліс
избачӧн Изьва районса Сизяыб сиктын. 1929 восянь уджалӧ Красная Печора газет
редакцияын, а 1930-сянь — Вӧрлэдзысь газетын.

1932—1935 воясӧ Иван Симаков велӧдчис Москваын, а 1935 восянь уджаліс Коми
гижысь котырлӧн веськӧдланінын. 1936 вося моз тӧлысьӧ сійӧс репрессируйтісны,
1939 вося моз тӧлысьӧ бӧр лэдзисны помкаяс тырмытӧм вӧсна.

Айму вӧсна Ыджыд тыш вылын медводдза лунсяньыс. Фронт вылын тышкасис Курск мегыр
вылын, дорйис Воронеж. Усис Мариуполь кар вӧсна тышын 1943 вося йирым тӧлысь 15
лунӧ.



https://kv.wikipedia.org/wiki/%D0%A1%D0%B8%D0%B4%D0%BE%D1%80%D0%BE%D0%B2_%D0%90%D0%BB%D0%B5%D0%BA%D1%81%D0%B5%D0%B9_%D0%A1%D0%B5%D0%BC%D1%91%D0%BD%D0%BE%D0%B2%D0%B8%D1%87

Сидоров Алексей Семёнович (комиӧн Семен Ӧльӧш, 1892—1953) — нималана коми
учёнӧй–энциклопедист, филологияса доктор, коми кыв, литература, фольклор да
археология туялысь.

Сылӧн научнӧй корсьысьӧмъясыс вӧлі йитчӧмаӧсь литературоведениекӧд,
археологиякӧд, фольклоркӧд, этнографиякӧд, историякӧд. Буретш тайӧ мортыс
тӧдмӧдіс коми войтырӧс медводдза коми поэт И.А. Куратовлӧн гижӧдъясӧн. Сійӧ вӧлі
Комиын чужан му туялӧмлы подув пуктысьӧн. Таысь ӧтдор А.С. Сидоров гижис
школаяслы да вузъяслы учебникъяс.

Семен Ӧльӧш чужлӧма 1892 вося йирым тӧлысь 10-ӧд лунӧ (важ стиль серти — кӧч
тӧлысь 28-ӧд лунӧ Вӧлӧгда губерняысь Яренск уездса Пальын (ӧні — Сыктывдін
районса Паль сиктын. Помавлӧма Пальын кык класса училище. 1907 воын пырӧма
велӧдчыны Тотьма велӧдысьяслӧн семинарияӧ, кӧні сійӧ медъёна велӧдіс кывъяс.
1911 воын Сидоров помаліс семинария, сы бӧрын вит во чӧж велӧдіс Емва вожын
Кониса школаын.

Водзӧ тӧдӧмлунъяс босьтӧм могысь 1915 воын А.С. Сидоров пырис велӧдчыны
Вӧлӧгдаса учительскӧй институтӧ и велӧдчис сэні куим во.

1918 воӧ институт помалӧм бӧрын Семен Ӧльӧш воис чужанінӧ. А сэк, 1918 воын,
Коми муын ёся сулаліс йӧзӧс велӧдан проблема: колісны грамота йӧз. Комияс
пӧвстысь петісны и гырысь учёнӧйяс, аслыссяма гижысьяс и поэтъяс. Но сэки, кор
коми войтыр водзын сувтісны могъяс артмӧдны выль национально-государственнӧй,
культурнӧй органъяс, грамотнӧй йӧз эз тырмыны.

Йӧзӧс велӧдӧм да местаяс вылын интеллигенция котыртӧм могысь 1918 вося
лӧддза-номъя тӧлысь 22-ӧд лунӧ Яренскын А.С. Сидоров лӧсьӧдіс велӧдысьясӧс
дасьтан курсъяс вылын «Коми котыр» чукӧр. Тайӧ вӧлі культурно-просветительскӧй
общество, коді зілис котыртны вӧр–ва велӧдан экспедицияяс, лӧсьӧдавны сиктъясын
библиотекаяс, музейяс, петкӧдлыны спектакльяс, паськӧдны тӧдӧмлунъяс лекцияяс да
печать пыр. Но «Коми котыр» эз дыр уджав: гражданскӧй война дырйи сійӧ разаліс.

1918 воын Емдінын воссис велӧдысьяслӧн семинария. Яренск уездса Сӧвет ыстіс
сэтчӧ велӧдны Семен Ӧльӧшӧс. Та бӧрын сійӧ бара 1920 во помӧдз велӧдіс
учительясӧс дасьтан курсъяс вылын Яренскын. Тайӧ кадӧ сійӧ кутіс пырӧдчыны
наукаӧ.

1920 вося ӧшым тӧлысьын А.С. Сидоров котыртіс, кыдзи комиссияса член,
Усть-Сысольскын ПИНО (Практический институт народного образования), 7–ӧд
классӧдз велӧдчысьясӧс дасьтан институт. Семен Ӧльӧшыд институтын лои медводдза
правлениеса председательӧн, лыддис этнография курс, веськӧдліс студентъяслӧн
кружокӧн. 1921 воын сійӧ гӧтрасис Людмила Степановна Куратова вылӧ, коми
литературалы подув пуктысь И.А. Куратовлӧн племянница вылӧ. Сентябрын А.С.
Сидоров муніс научнӧй командировкаӧн Ленинградӧ (ӧні Санкт-Петербург), кӧні
велӧдіс археология Археологическӧй институтса география факультетын. Во мысти
сійӧ бара воис ПИНО–ӧ уджавны, и лоис ректорӧн. Но административнӧй удж сылы эз
кажитчы. Сы вӧсна 1923 воӧ, ПИНО–ӧс педтехникумӧ вуджӧдӧм бӧрын, Семен Ӧльӧш
бара лоӧ велӧдысьӧн.

1923 воын Визин сиктын олысь тестьыслӧн архивысь сійӧ аддзис И.А. Куратовлысь
гижӧдъяс, и сійӧ жӧ воӧ «Парма ёль» журналын йӧзӧдіс поэтлысь кык неыджыд кывбур
да поэт йылысь статья. Тайӧ вӧлі сӧветскӧй печатьын И.А. Куратов йылысь
медводдза гижӧдӧн.

1926 вося рака тӧлысьын А.С. Сидоров бара мунӧ велӧдчыны Ленинградӧ. Кык воысь
унджык сійӧ велӧдӧ археология да лингвистика Н.Я. Марр юрнуӧдӧм улын. Тайӧ вӧлі
нималана кыв велӧдысь, археолог да этнограф. Сійӧ чуйдіс коми учёнӧйясӧс гижны
вель уна удж археология кузя. Семен Ӧльӧш йӧзӧдіс ыджыд небӧг — «Знахарство,
колдовство и порча у народов коми» (1928 во).

1929 воын А.С. Сидоров лои Ленинградса Герцен нима педагогика институтса
доцентӧн. Сійӧ лыддис сэні велӧдчысь студентъяслы лекцияяс, коми этнография,
археология, кыв йылысь, гижис ассьыс научнӧй уджъяс.

1934 вося кӧч тӧлысьын А.С. Сидоров вуджис овны Ленинградӧ. Сійӧ сэні куим во
чӧжӧн вӧчис унатор: дасьтіс И.А. Куратовлысь кывбуръяс чукӧр, пыдіа пырӧдчис
сэсся нин официальнӧй кывлӧн «яфетическӧй теорияӧ», кодӧс лӧсьӧдіс Н.Я. Марр.

1937 вося кӧч тӧлысь 21 лунӧ локтӧны и сы дорӧ, шобӧны патерасӧ, асьсӧ нуӧны.
Лагерысь бӧрсӧ воис куим во мысти. Но учёнӧй эз ланьтӧдчы, эз лэдзчысь.

Уна во Семен Ӧльӧш сетіс и чужан коми кыв туялӧмлы. В.А. Молодцов, Илля Вась,
А.С. Сидоров гӧгӧрвоӧдісны чужан кывйӧс кедзовтӧмлысь лёксӧ, лӧсьӧдісны графика,
литературнӧй нормаяс. Семен Ӧльӧш чуксаліс пыртны сэтчӧ став сёрнисикасъяслысь
озырлунсӧ, та вӧсна и пондіс найӧс велӧдны. 1924 воын сійӧ вӧлі Изьва да Печора
вожъясын. А.С. Сидоров медводдзаяс лыдын кутіс лыддьыны педтехникумса
студентъяслы лекцияяс комиӧн.

Пансис нин Айму вӧсна Ыджыд тыш. 1941 во помӧдз сійӧ уджаліс Новгород обласьтын
топографическӧй экспедицияын техникӧн да совхозса рабочӧйӧн. Сӧмын 1942 воӧ
Семен Ӧльӧш локтӧ Сыктывкарӧ да уджалӧ научнӧй сотрудникӧн Коми туялан
институтын.

1944 воӧ А.С. Сидоров лоӧ СССР-са наукаяс Академиялӧн Коми базаын старшӧй
научнӧй сотрудникӧн. Кык во мысти лои филология наукаясса кандидатӧн, во мысти –
докторӧн.

1952 воын муніс Сыктывкарын кыв туялӧмысь конференция. Сы бӧрын, во мысти, А.С.
Сидоров муніс командировкаӧ Мӧскуаӧ, библиотекаын да архивъясын уджавны. Рака
тӧлысь заводитчигӧн сійӧ висьмис. 1953 вося рака тӧлысь 5-ӧд лунӧ Семен Ӧльӧш
кувсис. Сійӧс дзебӧма Мӧскуаса Введенньӧ шойнаын.

Зэв сьӧкыд гӧгӧрвоны А.С. Сидоровлысь кыв велӧдан уджсӧ марристскӧй теориятӧг.
Марризм выналігӧн коми муын чужан кывйӧс история боксянь зэв омӧля велӧдісны, эз
чайтны збыльӧн финно-угорскӧй кывъяслысь история боксянь ӧткодьлунсӧ. Марристъяс
серти, став кывйыс сӧвмис сӧмын скрещивайтчӧмӧн. Быттьӧкӧ важӧн вӧлі сӧмын 4
яфетическӧй племя – сал, бер, рош, йон, и тайӧ нимъяс сорласьӧмысь пӧ артмис
став лексикалӧн озырлуныс. Тайӧ теорияыс вӧлі зэв примитивнӧйӧн да вульгарнӧйӧн.
Мый жӧ кыскис медъёна Семен Ӧльӧшӧс тайӧ теорияас? Тыдалӧ, сійӧ, мый яфетическӧй
теория топыда йитліс кывсӧ обществоын мунан вежсьӧмъяскӧд. Марризм чуксаліс уна
сикас ичӧт войтыръяслысь кывъяс, и не видлавны найӧс дась меркаясӧн, мукӧд
кывъяс велӧдӧмын артмӧм канонъяс отсӧгӧн. Вермас лоны, мый та вӧсна медъёна А.С.
Сидоров и сулаліс яфетическӧй теория дор.



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%D0%A1%D0%B5%D1%80%D0%B0%D1%84%D0%B8%D0%BC_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Попов Серафим Алексеевич (комиöн Öльöш Сим; 1913—2003) — коми гижысь, Коми
АССР-са нимйӧза поэт (1984), РСФСР-са культураын нимӧдана уджалысь (1972).

Гижны Серафим Попов заводитӧма школаын велöдчигöн, но тайö кывбуръясыс эз воны
миян кадöдз. Ачыс гижысь нимтывлӧма найöс «шуточные опыты». Медводдза кывбур
(«Томлун» нима) йöзöдöма 1937 воын. Лирика геройöн медводдза кывбуръясын лоö
«выль морт», быдмысь да ставсö окотитысь тöдны партиялöн воспитанник.

Айму вӧсна Ыджыд тышöдз Серафим Поповлöн тыдалö куим тематическöй визь: томлун,
удж да оборона. Тайö визьö пырöны «Гожöмын» (1938), «Рöдиналы» (1938), «Майскöй»
(1940), «Тувсов асылö» (1940), «Бригада» (1941) да мукöд кывбур.

С.Попов вöлӧма Айму вӧсна Ыджыд тыш вылын, и тайö визьыс пырö сылöн творчествоö
дыр кад кежлö. Сiйӧ висьталö и солдатлöн быдлунъя олöм йылысь, и кыдз найö öти
ыджыд вынöн тышкасьöны вӧрӧгкöд, и кыдзи усьöны том зонкаяс, а юрас налöн сöмын
рöдина, ас сикт да мамлöн чужöм.

Война кольӧма ыджыд дой гижысьлöн сьöлöмас. 1953 воын йӧзӧдӧма «Сталинградскöй
баллада», кодi сиöма дас квайт гвардеечлы, кодъяс сетӧмаӧсь ассьныс вынсӧ Рöдина
дорйигӧн. Гижысь петкöдлӧма выль героическöй баллада прöст салдатъяс йылысь.
Балладаяс босьтöны ыджыд юкöн гижысьлöн творчествоын. На лыдö тшöтш пырöны
«Баллада о партийном билете», «Куслытöм би йылысь баллада» (1975), «Квайт сус пу
йылысь баллада» (1973) да мукöд.

Серафим Попов кывбуръяс кындзи тшöтш уджавлӧма и поэма жанрын: «Машук» (1958),
«Вошлытöм морт» (1958), «Вöрса мойд», «Учитель» (1960).

1960-öд воясö Серафим Попов гижис историко-патриотическöй поэмаясысь цикл, кöнi
восьтöма куим том мортлöн образ: Костя Никифоровлöн, Вася Шахтаровлöн да Дима
Бушуевлöн. Тайö характеръясыс аддзисны аслас олöмсö «Щугöрса зон» (1966), «Варыш
Вась» (1966), «Ме вöлi ракетчикöн мама» (1967) поэмаясын.

Гижысьлöн корсьöмъясыс тыдалöны «Мирон мыльк» (1963), «Мам» (1963), «Пыста ыб»
(1964), «Илыдз йылын» драмаын. Сiйö жö кадö петö уна кывбур разнöй тематика
вылö. 1960 воö петö «Лöз енэж улын» сборник, кытчö пыртöма уна выль кывбур.

Война бöрын морт мöд ногöн заводитö видзöдны олöм вылö. Война колис дой гижысь
сьöлöмын, и кор гижысь аддзис мый му пасьта киссьö морт вир, сiйö ёна
переживайтис, тöждысис йöз вöсна. Тайö тыдалö «Лулумбалöн сьöлöм» кывбурысь
(1964), кöнi пасйысьö, мый быд вир тусьыс, кодi усис Лулумбалöн, сэтысь петас
вöлялöн дзоридз. Кор ылi муын, Чилиын ыпнитiс фашистскöй террор, гижысь аслас
сьöлöмкылöмъяссö лэдзис «Пабло Нерудалы» (1974) кывбурын.

Серафим Попов йӧзӧдіс 18 кывбур да поэма чукӧр верстьӧяслы, 9 небӧг челядьлы.
Кывбуръяссӧ вуджӧдӧма роч, фин, украина, венгер, болгар, немеч да мукӧд кыв
вылӧ.



https://kv.wikipedia.org/wiki/%D0%9F%D0%BE%D0%BF%D0%BE%D0%B2%D0%B0_%D0%AE%D1%81%D1%82%D0%B8%D0%BD%D0%B0_%D0%90%D0%B2%D0%B5%D1%80%D0%BA%D0%B8%D0%B5%D0%B2%D0%BD%D0%B0

Юстина Попова гижис Войт ним улын. Кыдзи ачыс шуліс: «Гижа этша, но сьӧлӧмсянь.
Сэксянь и артмӧ менам этшаникӧн, войт мындаӧн».

Юстина Поповалӧн медводдза кывбуръясыс петісны 1920—ӧд воясӧ «Коми просвещенец»
да «Ордым» журналъясын. Гижны босьтчӧма 1923-ӧд воын на, кор велӧдіс Кӧрткерӧсса
школаын. Сэки Юстина Попова гижӧма быдса тетрадь тыр кывбур да ыстӧма Сыктывкарӧ
нималана гижысь Нёбдінса Витторлы. Виктор Савин ошкыштӧма, ӧд тайӧ вӧлі коми
нывбабасянь медводдза кывбур чукӧр. Та бӧрын том нывлӧн петіс «Югыд туй» газетын
«Коми аньлы» кывбур. Медводдза кывбуръясын петкӧдлӧ мича вӧр-ва серпасъяс
(«Тӧвся вӧрын», «Ар»), челядьлысь быдлунъя олӧм.

Водзӧ гижны кутіс челядьлы сӧмын 1950—ӧд воясӧ. Выль гижӧдъяссӧ, кыдзи и
водзынсӧ, дасьтіс коми фольклор жанръяс подув вылын: мойдъяс, сьыланкывъяс,
нӧдкывъяс, кывбертласъяс, лелькуйтчанкывъяс («Кекӧнач», «Рӧдтім-гӧнитім»).

Вуджӧдіс коми кыв вылӧ челядь литература: В.М. Гаршиналысь, В.Г. Короленколысь,
А.П. Гайдарлысь, Л. Кассильлысь прозасӧ.



https://kv.wikipedia.org/wiki/%D0%9D%D0%B5%D1%81%D1%82%D0%B5%D1%80%D0%BE%D0%B2%D0%B0_%D0%90%D0%BB%D1%91%D0%BD%D0%B0_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%BD%D0%B0

Нестерова Алёна Николаевна (1985) — том коми гижысь. Нывдырся овыс — Старцева.
Йӧзӧдсьывлӧ «Алёна Старцева» гусяним улын.

Алёна Старцева чужис Кӧрткерӧс районса Ыджыдвидз сиктын 1985 вося вӧльгым тӧлысь
18-ӧд лунӧ. Помаліс ыджыдвидзса школа, Сыктывкарса канму университетса фин-йӧгра
факультет «национальнӧй филологиа» специальносьт серти. Уджавліс коми кыв
велӧдысьӧн, ӧні уджалӧ С.Я. Маршак нима челядьлы Коми Республикаса национальнӧй
библиотекаын.

Медводдза кывбурыс петавліс 1996 воын «Би кинь» журналын. Алёна гижӧ кывбуръяс
комиӧн и рочӧн; тэчӧ верлибръяс да рифмаа стихъяс. Кывбуръяссӧ йӧзӧдлывлісны
«Разноцветные фантазии», «Край родной, ты дорог мне», «Небыдик ловшы», «Ме тэнӧ
радейта…» альманахъясын, «Российский писатель» москваса газетын, «Войвыв кодзув»
журналын.

Ас кадӧ сійӧ вӧлі том авторъяслӧн республикаса семинаръяс вылын, пырӧ
литературнӧй котырӧ, мыйӧн веськӧдлӧ коми поэт Елена Афанасьева. 2011 воын Алёна
Старцевалӧн петіс «Лолыштӧм» кывбур чукӧр, 2015 воын — «Тувсов синва» кывбура
небӧг.



https://kv.wikipedia.org/wiki/%D0%9D%D0%B0%D0%BF%D0%B0%D0%BB%D0%BA%D0%BE%D0%B2_%D0%92%D0%B8%D0%BA%D1%82%D0%BE%D1%80_%D0%95%D0%B3%D0%BE%D1%80%D0%BE%D0%B2%D0%B8%D1%87

Виктор Напалковлӧн кывбуръясыс кутісны петны 1956 восянь. Кывбуръясыс вӧлі
йӧзӧдӧма «Коми колхозник» газетын. Вӧрын уджалігӧн уна гижис: очеркъяс да
статьяяс петавлісны районса да республикаса печатьын. Тадзи Виктор Напалков воис
журналистикаӧ — 1960 воын сійӧс корисны Кулӧмдін районса «Парма гор» газетӧ.

«Козьнав мортлы муслун» медводдза повесьт вӧлі йӧзӧдӧма «Войвыв кодзув» журналын
1974 воын.

Повесьтъяс: «Олӧны-вылӧны», «Томъяс», «Кӧсъя тӧдмасьны», «Лун бӧрся лун», «Ме
тэнӧ радейта», «Кӧин» да Вероника», «Прӧстит, аньтусьӧй», «Прӧщай», «Вотӧса
август», «Шойтӧм крест», «Кӧн тэ, мус ёкмыльӧй?» (2002).

Йӧзӧдӧм романъяс: «Эзысь перна» (2000), «Утка туй» (2004), «Йӧг каллян» (2013
восянь петӧны юкӧнъяс).

Виктор Напалков комиӧдіс кывбуръяс да проза некымын авторлысь: И. Кузнецовлысь,
Ю. Балегилысь, С. Паньколысь. Гижысьлысь кывбуръяссӧ вуджӧдӧма роч да венгер
кывъяс вылӧ.

Ленинградса гижысь Глеб Горышин сылӧн гижӧдъяс йывсьыс пасйис: «Виктор Напалков
— поэт Божьей милостью, с открытой миру душой. Я бы его принял в Союз писателей
за один цикл стихов «Моё дыхание».

В.Е. Напалков — Россияса журналист котырӧ (1964) да Гижысь котырӧ пырысь (1991).



https://kv.wikipedia.org/wiki/%D0%9C%D0%BE%D0%BA%D1%88%D0%B0_(%D0%B2%D0%BE%D0%B9%D1%82%D1%8B%D1%80)

Мокша (мокша: Мокшет) — финн-йӧгра войтыр. Ӧтияс шуӧны мокшасӧ мордва войтырӧ
пырысь субэтносӧн, мукӧдыс — торъя войтырӧн.

1989 воын Мордовияын пасйӧма 180 сюрс мокша; мукӧдыс олӧны Рочмуса регионъясын
(Шӧр Россияын, Волга бердын, Сибырын). Диаспораяс эмӧсь Эстонияын, Австралияын,
АӦШ-ын. Мокша пӧвстын паськалӧма православие, эмӧсь лютерана да ас эскӧмӧ
кутчысьяс (мокшень кой).

Мокшалӧн торъя этнографическӧй котыр каратайяс, олӧны Татарстанса Кама-Устьин
районын, сёрнитӧны тотара сёрнисикас сора мокша кывйӧн.

СССР-ын 1926 воын олӧма 392 400 мокша, 1989 воын Мордовияын пасйӧма 180 сюрс
мокша.



https://kv.wikipedia.org/wiki/%D0%9C%D0%B0%D0%BB%D1%8C%D1%86%D0%B5%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Челядь дырсянь нин серпасасьӧ. Гижӧ пейзажъяс, кодъяс йитчӧмаӧсь архитектуракӧд,
вичкокӧд, портретъяс да натюрмортъяс. 1990-ӧд воясӧ кутчысис иконописьӧ. 1994
воын гижис Немдінса Троича вичкоын вит яруса иконостас. Челядьыслы лӧсьӧдіс
аслыспӧлӧс альбомъяс. Немдінын керкасӧ да Сыктывкарын квартирасӧ мичмӧдӧны
авторлӧн серпасалӧмъясыс.

Н.В. Мальцев мыччӧдліс серпасъяссӧ Кулӧмдінын, Немдінын, Югыдъягын, Сыктывкарын.
Сылысь вит удж ньӧбис «Коми Республикаса йӧзкостса творчестволӧн зарни фонд».
Авторлӧн корӧм серти, «Зарни фондысь» некымын серпас сетӧма Сыктыв районса
история да культура музейӧ (Визин сикт). Серпасъясыс эмӧсь Сыктывдін районса
история да культура музейын (Выльгорт сикт), йӧз дорын.



https://kv.wikipedia.org/wiki/%D0%9B%D1%83%D0%B6%D0%B8%D0%BA%D0%BE%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87

Лужиков Александр Михайлович (1964–2006) – коми поэт, Россияса Гижысь котырö
пырысь.

Александр Лужиковлöн медводдза кывбуръяс петiсны 1970-öд вояс помын. Сiйö ветлiс
том гижысьяслöн IX Ставсоюзса совещание вылö. Бура донъялiсны сылысь кывбуръяссö
роч поэт Егор Исаев да Коми Республикаса народнӧй гижысь Геннадий Юшков.
«Йиркап» йылысь поэмаын кылö чужан лун да рöдвуж йылысь тöжд.

Гижöдъясыс петавлiсны «Литературнöй газетын», «Литературнöй Россияын», «Север»
журналын.

Поэт бура петкöдчис драматургия жанрын. Гижис «Ыджыд висьöм» пьеса (йöзöдöма:
«Арт» журнал, 1997 во, 1 №.).



https://kv.wikipedia.org/wiki/%D0%9B%D0%B0%D1%80%D0%B5%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD%D0%BE%D0%B2%D0%B8%D1%87

Александр Ларев чужис 1930 вося тӧвшӧр тӧлысь 7-ӧд лунӧ Коми АССР-ын Емдiн
районса Кӧжмудор сикт улӧ пырысь От грездын. 1957 воын помаліс А. Н. Островский
нима Ленинградса канму театрса институт. 1957—1960 воясӧ ворсіс В.А. Савин нима
канмуса академическöй Драма театрын. Сэсся — уджаліс корреспондентӧн,
редакторӧн, шӧр редакторӧн «Коми гор» телерадиокомпанияын.

Куліс 2015 вося ӧшым тӧлысь 8-ӧд лунӧ, гуалӧма Сыктывкарын Гӧрд Затонса шойнаын.

Александр Ларев гижис 12 пьеса. Медся нималанаыс — «Гӧтрасян кад» (1968), «Пиян
эз воны гортӧ» (1980), «Паметь» (1985). Став СССР-ын сійӧс кутісны тӧдны «Льӧм
пу дорын аддзысьлӧмъяс» пьеса серти спектакльяс пуктӧм бӧрын.



https://kv.wikipedia.org/wiki/%D0%9A%D1%83%D1%82%D1%88

Кутш (латин Aquila; рочӧн орёл) тайӧ лэбач. Кутшъяс — варышъяс котырын медся
гырысь лэбачьяс. Комиын паныдасьлӧ кык сикас кутш. Ӧтиыс ыджыдджык, кодӧс
туялысьяс шуӧны беркутӧн, мӧдыс ичӧтджык — сiйӧс нимтӧны подорликӧн. Кыкнан
сикас кутшсӧ пасйöма Гӧрд небӧгӧ, шоч тыла-бордаяс лыдӧ пырöны да. Сы вӧсна
найӧс лыйлыны оз позь.

Кӧть и шоч лэбач ыджыд кутшыд, но олӧ-вылӧ уналаын: Европаын, Азиялöн войвыв
муясын, Войвыв Америкаын. Коми муын поздысьӧны-быдтысьӧны Печоралӧн да мукӧд
лунвывджык юяслӧн ковтысъясын, казявлывлӧмаӧсь тшӧтш тундраысь да вӧра
тундраысь.

Познысö тэчӧны пуяс вылӧ кыз увъясысь да кос турунысь, пасьтаыс и кузьтаыс
ӧткодь — кык метр. Ӧти познас вӧдитчоны нэм чӧжныс, сӧмын кадысь кадӧ
выльмӧдышталӧны-дзоньталыштӧны. Ода-кора тӧлысьӧ эньыс пуктӧ пӧжны ӧти либӧ кык
кольк, зэв шоча куимӧс. Найӧ кык пӧв гырысьджыкӧсь курӧглӧн дорысь, еджгов няйт
ромаӧсь да гӧрдов чутъясаӧсь. Пӧжсян кадыс кыссьӧ тӧлысьӧн-джынйӧнӧдз, сэки
позъяс пукалӧны гознан лэбачыс. Пияныс чужӧны еджыд гӧнаӧсь да восьса
синъясаӧсь, но сӧвмӧны надзӧникӧн, оз чожа — верстяммӧм выйӧдз воӧны да эновтӧны
познысӧ сӧмын арланьыс — кӧч тӧлысь помын. Пӧткӧдчӧны ыджыд кутшъяс яг выв
гырысь пӧткаясӧн (дозмӧръясӧн, таръясӧн, сьӧлаясӧн) да ва выв лэбачьясӧн.
Уськӧдчывлӧны уръяс, кӧчьяс вылӧ, тшапнитлывлӧны да кыпӧдлӧны енэжӧ весиг ручӧс.
Кыйдӧссӧ казялӧм бӧрын тайӧ яй сёйысь лэбачыс топӧдӧ бордъяссӧ да из моз
вылiсянь веськыда сатшкысьӧ сы вылӧ.

Ыджыд кутшӧс кӧнсюрӧ шуӧны тшӧтш чань кутшöн. Ним сертиыс кӧ, лудын йирсьысь
нёньпом чаньлысь на вермас ловсӧ босьтны. Тайӧ коми нимыслы лӧсялӧ удмуртъяслӧн
«чуньыкуш». Мӧд нимыс, мыйӧн найӧ вӧдитчöны беркутӧс пасйӧм могысь, — ӧрдзи,
кодi коми йӧзлы абу тӧдса. Перымса комияс миян моз жӧ шуӧны ыджыд кутшӧн.

Ачыс кутш кывйыс зэв важся, сылы лӧсялана весьтасъяс эмӧсь кыдзи матыс, сiдзи и
ылыс рӧдвуж кывъясын: перымсалӧн — «кутш», финнъяслӧн — «котка», марилöн —
«кучкыж», мордвалöн — «кучкан» да с.в.



https://kv.wikipedia.org/wiki/%D0%9A%D1%83%D1%80%D0%B0%D1%82%D0%BE%D0%B2_%D0%92%D0%B0%D1%81%D0%B8%D0%BB%D0%B8%D0%B9_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Куратов Öльöксей Василей (рочӧн Куратов Василий Алексеевич, 1820-1862) — вичкоын
уджалысь, коми фольклор чукӧртысь, коми гижысь, нималана коми гижысь, коми
литературалы подув пуктысь Иван Куратовлӧн вок.

Василей Куратов уджаліс коми кывлӧн грамматика вылын, чукӧртіс коми фольклор,
гижис комиӧн кывбуръяс. Сылӧн ниӧти кывбур, письмӧ ни «Апология» медшӧр уджыс эз
сюрны. Вензяна «Апология» уджысь сійӧс ыстісны Велико-Устюжскӧй манастырӧ. Миян
кадӧдз воис сылӧн дзик ӧти гижӧд — «Бӧрданкывъяс верӧс сайӧ ныв сетӧм дырйи»,
кодӧс вӧлі йӧзӧдӧма профессор Павел Савваитов «Грамматика зырянского языка»
небӧг дорӧ содтӧдӧн. Бӧрданкывсӧ гижигӧн Василий Куратов подуласис йӧзкостса
поэзиялӧн серпасалан кывъяс вылӧ. Сёрӧнджык тайӧ кывбурсӧ вылӧ донъяліс сылӧн
ичӧтджык вок Иван Куратов.



https://kv.wikipedia.org/wiki/%D0%9A%D0%BE%D0%BC%D0%B8_%D0%BB%D0%B8%D1%82%D0%B5%D1%80%D0%B0%D1%82%D1%83%D1%80%D0%B0

Коми серпаса литература коми-зыряналӧн сӧвмис XIX нэм шӧрын, ёна водзджык перым
коми, удмурт, мари да мордва литератураясысь. Подувнас сылы лои 1472-ӧд воын на
чужӧм (важ коми анбур лӧсьӧдысьӧн да текстъяс вуджӧдчысьӧн вӧлі Перымса Степан)
гижан традиция, озыр фольклор да коми вылӧ вуджӧдӧмъяс.

Гижан традиция нэмъяс чӧж видзисны эз сӧмын вичкоясын, тшӧтш и велӧдчӧм йӧз.
Сідз важ крестлы эскысьяс унаӧн гижлӧмаӧсь да выль пӧв гижлӧмаӧсь небӧгъяс роч
кыв вылысь, вуджӧдлӧмаӧсь мойдъяс, серпаса текстъяс. Чужан кыв вылын гижӧдъяс
разӧдлӧмаӧсь ас вӧчӧм ичӧт да ыджыд небӧгъясӧн. Быть колӧ казьтыштны, мый XIX
нэмын коми профессиональнӧй культура, торйӧн нин литература, сӧвмӧма аслыс колӧм
сертиыс, а эз канмуӧн да вичкоӧн мырдӧн вужйӧдӧм роч подув вылын. XIX нэмын коми
кыв вылын эз вӧв да и эз вермы лоны ни ӧти газет-журнал.

История туялысьяс пиысь унаӧн зільӧны петкӧдлыны Коми муӧс ылі пемыд пельӧсӧн,
кӧні йӧзыс олӧны сьӧдас. Збыльвылас жӧ важ Сыктывдін кар (Сыктывкарлӧн воддза
нимыс) вӧлі вылыс культураа карӧн. XIX нэм заводитчигӧн коми морт, протоиерей
Александр Шергин мукӧд попъяскӧд вуджӧдіс коми вылӧ Выль кӧсйысьӧм, а Матфей
серти бур юӧр петліс торъя небӧгӧн Санкт-Петербургын 1823 воын. Удмурт да мари
кывъяс вылын бур юӧр йӧзӧдлісны ёна сёрӧн да роч попъясӧн вуджӧдӧмӧн. XIX нэм
заводитчигӧн Сыктывдінын дасьтісны отставкаса штабс-капитан Николай Попов
юрнуӧдӧм улын роча-комиа кывкуд. Сэтчӧ пыртӧма 70 000 кыв да медпаськыда
петкӧдлӧма кывворсӧ. Тайӧ нин висьталӧ, мый коми (зыряна) юркарын, кыдзи сэки
нимтылӧмаӧсь Сыктывдінсӧ, велӧдчӧм йӧз кылісны асьнысӧ ас му вылын ас войтырӧн.

Буретш XIX нэм шӧрӧдз Сыктывдін карын зілис медводдза коми поэтъяслӧн котыр,
кӧні нималісны кывбуралысьяс: Пётр Клочков (1831–1853), Василий Куратов
(1820–1862), Георгий Лыткин (Ёгуш) (1835–1907), Пётр Распутин (1820–1901), Иван
Куратов (1839–1857). Вӧліны кӧнкӧ и мукӧд гижысь, но налӧн нимныс абу тӧдса.
Коми литература, торйӧн нин кывбуръяс, тӧдісны коми крестьяна. Та йылысь
висьталӧ сійӧ, мый медводдза поэтъяслӧн некымын кывбур подув вылын лӧсьӧдӧма
йӧзкостса сьыланкывъяс.

Ас бӧрас медуна колис коми литературалы подув пуктысь Иван Алексеевич Куратов.
Сылӧн творчествоын тыдовтчӧ коми мортлӧн збыльвывса олӧм-вылӧмыс бур вылӧ
ыштӧмӧн петкӧдлӧма сылысь вӧралӧм-кыйсьӧмсӧ, му вӧдитӧмсӧ, сьӧлӧмкылӧмсӧ, а
сідзжӧ ас войтыр йылысь мӧвпалӧмсӧ. И.А. Куратов гижліс уна тема вылӧ, лӧсьӧдіс
медводдза коми поэмаяс, кодъяс дзоньнас миянӧдз эз воны, босьтчис гижны проза.
Сылӧн кывйыс стилистика боксянь вӧлі некодкӧд ӧткодявны позьтӧм. Гижысь аслас
уджъясас ёна мыджсис воддза поэтъяс да фольклор вылӧ. Тырвыйӧ лои восьтӧма
кывбур гижысьӧс, ставнас йӧзӧдӧма сылысь гижӧдъяссӧ XX нэмся 20–30 воясӧ.

XIX нэм помын коми литератураын олӧмыс ланьтіс, зілис сӧмын Санкт-Петербургын
олысь Георгий Лыткин. Но тайӧ кадас зіля водзӧ муніс коми вылӧ вуджӧдчӧм, Коми
му йылысь уна гижӧны роч кыв вылын Александр Круглов (1853–1915), Сергей
Максимов (1831–1901), Каллистрат Жаков да мукӧд.

Каллистрат Фалалеевич Жаковӧс (1866–1926) литература туялысьяс бӧръя кадас
лыддьӧны коми гижысьӧн, кӧть сійӧ и рочӧн гижліс. Серпаскывъясыс, висьтъясыс,
мойдъясыс да поэмаясыс К.Ф. Жаковлӧн коми подулаӧсь, да и ачыс гижысь асьсӧ
лыддис Коми му сьылысьӧн. Быдлаын К.Ф. Жаков ыдждӧдліс да нимӧдліс чужан
муыслысь мичлунсӧ, аслыссикаслунсӧ, сэтчӧс олысьяссӧ, оласногсӧ. Суоми войтырлӧн
«Калевала» эпос вылӧ видзӧдӧмӧн сійӧ лӧсьӧдіс «Биармия» литература эпос, кӧні
аслыснога восьтіс коми войтырлысь важ историясӧ. Нэмъяс вуджасас Рочмуын
паськыда нималысь К.Ф. Жаковӧс XX нэмся 30-ӧд вояссянь дугдісны йӧзӧдны, сійӧс
эз позь лыддьыны. И сӧмын нэм помас К.Ф. Жаковӧс лоис тырвыйӧ восьтӧма.

Коми литература мӧдысь ӧддзис XX нэм заводитчигӧн, 1905–07 воясся Медводдза роч
революция ыпнитӧм бӧрын. Велӧдан семинарияясын да институтъясын чужӧны выль коми
поэтъяс. Босьтчӧны кывбур гижны Василий Лыткин (Илля Вась), Афанасий Маегов
(Варыш) (1893—1942), Алексей Чеусов (Гӧрд Ӧльӧш) (1882—1940), Михаил Лебедев
(Юсь) (1877—1951), Дмитрий Попов да мукӧд. Но татшӧм водзмӧстчӧмын налы некод эз
отсав, а позянлун йӧзӧдчыны аслыныс эз вӧв, та вӧсна найӧ паськыда сэки эз
нимавны.

1917 вося Йирым революция да большевикъясӧн власьт босьтӧм вужвыйӧн бергӧдіс
коми литературалысь сӧвманногсӧ. Олӧмыс канмуын вежсис, шӧр да меставывса
веськӧдлысьяслӧн коми войтыр дорӧ видзӧдласыс ёна бурмис. Коми литературалӧн
сӧвмӧмыс, сэкся ног кӧ, лоис медыджыд могӧн. Коми литература быттьӧ бордъясис.
Коми газет-журнал восьтӧмӧн пондісны лыддьыны да тӧдны коми гижысьясӧс. Сэк жӧ
лои лӧсьӧдӧма коми гижысь котыр, пондіс петны асланыс «Ордым» мичмыд литератураа
журнал. 20-ӧд воясӧ «чужис» драма театр, босьтчис сӧвмыны драма гижӧм. Тайӧ дас
вонас пондіс кыптыны творчествоыс татшӧм гижысьяслӧн кыдзи Виктор Савин
(Нёбдінса Виттор) (1888–1943), Вениамин Чисталёв (Тима Вень) (1890–1939), Иван
Сажин (Ичӧт Иван) (1904–1962), казьтылӧм нин Василий Лыткин (Илля Вась)
(1895–1981) да Михаил Лебедев (Юсь) (1877–1951). Бӧръя авторыс революцияӧдз вӧлі
паськыда тӧдса кыдзи роч проза гижысь, а выль олӧм пуксьӧм бӧрын Юсь пондіс
гижны сӧмын комиӧн да регыдӧн лоис нималана коми кывбур гижысьӧн. 20-ӧд воясӧ
ёна сӧвмис кывбур да драма гижӧм, босьтчисны лӧсьӧдны сідзжӧ серпаскывъяс да
висьтъяс. Революция да гражданскӧй кось петкӧдчис коми поэтъяслы коми войтырлӧн
сар улысь мездмӧмӧн. Уна сэкся гижӧд нэм кежлас пырисны коми литератураӧ ыджыд
радлун аскиа лунас эскӧм важ морт олӧм кулитӧм вӧснаыс. Поэтъяслӧн некымын
кывбур подув вылын лӧсьӧдӧма йӧзкостса сьыланкыв.

Но сэк жӧ, канмулӧн да ютырлӧн тӧждысьӧмыс ӧттшӧтш вермис и ёна дзугны серпаса
литературалысь олӧмсӧ сы вӧсна, мый вылын пукалысьяс серти гижны позис сӧмын сы
йылысь, мый йылысь колӧ. 20-ӧд воясӧ татшӧм «колӧмыс» вӧлі омӧлиник на, но
бӧрас, 30-ӧд воясӧ, сійӧ ёна чорзис. Буретш 30-ӧд воясӧ гижысьяс ёнджыкасӧ
вуджисны проза вылӧ, йӧзӧдісны медводдза повесьт, а сэсся, 30–40-ӧд воясӧ, петіс
«Алӧй лента» медводдза коми роман. 30-ӧд воясӧ литератураӧ пырисны татшӧм
нимъяс, кыдзи Василий Юхнин (Луздор Вась) (1907–1960), Павел Доронин
(1904–1967), Яков Рочев (Митрук Як) (1909–1977), Геннадий Фёдоров (1909–1991),
Иван Изъюров (Изъюр Иван) (1910–1995), Ананий Размыслов (1915–1943), Владимир
Латкин (1907–1942), Серафим Попов (1913–2003).

Комынӧд вося мыжтӧм мыжалӧм да Айму вӧсна Ыджыд тыш понда коми литература уна
воштіс: уна гижысьӧс лои мыжтӧг мыжалӧма, а налысь гижӧд лыддьӧмысь ӧлӧдӧма, уна
том гижысь эз во бӧрсӧ. «Ударник» литература-художествоа журнал война кадӧ
тупкысьліс. 1946 воын сійӧ пондіс петны «Войвыв кодзув» выль ним улын. 50-ӧд
вояс шӧрӧдз ыджыд лоӧмтор коми литератураын эз вӧв, кӧть эськӧ пыр петлісны выль
кывбуръяс, поэмаяс, пьесаяс, повесьт-романъяс.

50-ӧд вояс помын олӧм бурмыштӧмыс пӧльыштіс выль тӧвруӧн коми литературалӧн быд
сикасӧ. Тшӧтш и ютырлӧн небзьыштӧм веськӧдлӧмыс ӧддзӧдіс уджсӧ нималана
гижысьяслысь да гижны выльӧн босьтчысьяслысь. Буретш 50-ӧд вояс помсянь — 60-ӧд
вояс заводитчигӧн пондісны паськыда нимавны прозаикъяс Геннадий Юшков
(1932—2009), Иван Торопов (1928—2011), Владимир Безносиков (1928–2008), Егор
Рочев (1937—2012), Нина Куратова (1930), Пётр Шахов (1928–2004), поэтъяс Альберт
Ванеев (1933–2001), Владимир Попов (1934–1995), Владимир Тимин (1937), Виктор
Напалков (1938) да мукӧд. Тайӧ каднас гижысьяс пондісны вӧдитчыны сӧдз мича коми
кывйӧн. Сиктысь петӧмаяс босьтчисны кыпӧдны сиктса йӧзлысь збыльвывса война
кадся да война бӧрся олӧмсӧ. Водзӧ сӧвмис поэзия, драматургия, челядьлы гижӧм.

70–80-ӧд воясӧ литератураӧ пырӧны томджык гижысьяс: прозаын — Борис Шахов
(1928–2003), Александр Ульянов (1953), Алексей Попов (1950), Елена Козлова
(1954), поэтъяс Галина Бутырева (1944), Василий Лодыгин (1947), Евгений Козлов,
(1960) Михаил Елькин (1958) да мукӧд.



https://kv.wikipedia.org/wiki/%D0%94%D0%B6%D0%B8%D0%B0%D0%BD

Джиан (латин Sitta europaea, рочӧн поползень обыкновенный) – вöрса лэбач. Олö
джуджыд пучера коръя да сора вӧръясын.

Пышкай ыджда кымын, сьöктаыс овлывлö 25 граммöдз. Вывтырыслöн кузьтаыс 13-16
сантиметр. Ёсь нырыс веськыд, кокыс дженьыд, но ён. Кузь чуньяса да крукыля
чорыд гыжъяса.

Паныдасьлö Англиясянь Камчаткаöдз, лунвылын – Шöрмудор саридз бердсянь. Миянын
тöдса Печора ю ковтасын Чилимдiнöдз, Эжва катыдын да Удораын. Пыр öтилаын олысь
лэбач. Весиг тӧвсö коллялö чужанiнас, лунвывланьö оз вешйыв.

Оласногас уна öткодьлуныс сизьяскöд. На моз жö пöткöдчö пуяс вылын, корсялö
гагъяслысь кырсь улö да пуö пырöм номыръяссö, перъялö лыска пуяслöн колльысь
кӧйдыс. Ёна радейтö кокавны быдмӧгъяслысь чорыд кыша тусьяссö. Пуяс вылысь
кынöмпöтсö перйигöн öтмоза тэрыба визъялö кыдзи вывлань юрöн, сiдзи и увлань
юрöн.

Джиан — пöльза вайысь лэбач: бырöдö-кокалö быдмöгъяслы лёк вöчысь гагъяссö. Миян
пӧч-пӧльяс лöсьöдалöмаöсь лэбачыслысь нимсö сылöн шыалöм серти.

Позсö лöсьöдö сизьöн кодйöм пу горсйö. Пыран розьыс кö паськыд, тöран выйöдзыс
ичöтмöдö дульнас кöтöдöм сёйöн. Мавтöминыс артмö сэтшöм чорыд, мый куш киöн
чуктöдны он вермы. Косму тöлысь помын либö ода-кора тöлысь пуксигöн позйö пуктö
6-9 кольк. Посньыдик еджыд рöма колькъясыс гöрд чутъясаöсь. Энь джиан пöжсьö кык
вежонысь дырджык. Чужöм бöрас кайпияныс позъяс олöны кызь вит лунöдз. Тӧвнас
джианъяс сюртчöны пыстаяскöд да лэбалöны öтувъя кельӧбъясын. Та вöсна кöнсюрö
пыстаясöс тшöтш шуöны джианъясöн.

Перымса комияс тайö тылабордасö оз тöдны, сы вöсна налöн ас нимыс абу. Удмуртъяс
шуöны – кызтэй, артмöма кык юкöнысь: кыз «коз», тэй «той». Нимсö лöсьöдысьясыс,
буракö, босьтöмаöсь тöд выланыс кайыслысь пуяскöд йитöдсö да ичöт мыгöрсö.



https://kv.wikipedia.org/wiki/%D0%93%D0%B5%D1%80%D1%87%D0%BA%D0%B0%D0%BD

Герчкан – дзуртан шыа лэбач. Чуксасьöмсö кывзан да, быттьö пуысь вöчöм сынан
пиньясöд бедьторйöн гирсйöдлöны. Коми сёрнисикасын нöшта шуöны ватшканöн,
гетшканöн, герчканöн да с.в. Перымса комилöн – герскан, гретшкан, удмуртъяслöн –
татыртiсь, тшажы, куажы, кодъясöс артмöдöмаöсь «трачкöдчысь», «дзажгысь»
вежöртаса кывъясысь.

Ичöтик тылаборда, сьöктаыс овлывлö 150 граммöдз, тушаыс 25-29 сантиметр, юрыс
пелькиник, бöжыс дженьыд. Мышкуыс гöрдовруд. Синкымыс, банбокыс да морöсыс
рудов, кынöмыс да бöж улыс еджгов-кольквиж, öтар-мöдар бокас тöдчöны вомöна
еджыд визьяс.

Паськыда олöны тайö лэбачьясыс сöмын Коми мулöн лунвыв юкöнъясын – Сыктыв, Визин
да Летка вожъясын. Шочджыка паныдасьлöны Кулöмдiн да Удора районъясын, а сiдзжö
Печора ю ковтасын.

Поздысьöны муö джуджыд турун пöвстö. Вель паськыд гуранаинö пуктöны дасысь
унджык кольк. Найö вижов либö вежов рöмаöсь, перкальвевъя чутъясасöсь. Пöжсигас
позъяс пукалö сöмын эньпöлыс кык вежонысь дырджык.

Кайпияныс петöны синмаöсь да гöнаöсь. Ставныс öткодь чим сьöд рöмаöсь. Колькйысь
петöм бöрын, косьмыштасны да, пыр заводитöны вöтлысьны мамыс бöрся, медым
öтвылысь перйыны кынöмпöтсö. Вердчöны лэбачьясыс гагъясöн, номыръясöн да быдмӧг
кöйдысöн. Арланьыс герчканъяс дугдöны шыавны, сы вöсна он казяв, кор эновтöны
чужанiнсö да мунöны шоныд муясö. Тöвйöны найö Шöр да Лунвыв Африкаын.

Лунвылысь локтöны Комиö вель сёрöн – гожӧм пуксигöн, кор видзьяс, егыръяс да
керасiнъяс вевттьысьöны сук турунöн. Гусьöн олысь лэбач, сы вöсна зэв шоча
мойвилö аддзывны сiйöс. Чуксасьöм сертиыс и тöдмалан, кодарын олöны. Гетшкыны
пондöны шондi пуксьöм бöрын. Вой шöрнас ланьтыштласны, асъя кыа петiгöн бара нин
сьылöны.



https://kv.wikipedia.org/wiki/%D0%AE%D1%80%D1%81%D0%B8%D0%BF%D1%8B%D1%81%D1%82%D0%B0

Юрсипыста (латин Lophophanes cristatus, рочӧн хохлатая синица) — пыста котырӧ
пырысь ичӧтик лэбач. Олӧ тшӧтш Коми муын.

Тайӧ ичӧтик тылаборда, вывтырыс пышкайысь на жебджык. Сьӧктаыс кызвыныслӧн
овлывлӧ 11 граммӧдз, тушаыслӧн кузьтаыс — 13, а шеныштӧм бордйыслӧн пасьтаыс 21
сантиметрӧдз. Мукӧд чой-воксьыс торъялӧ сійӧн, мый юр вылысас гӧныс сорс моз
сувтӧма. Та серти позьӧ орччӧдны юрсикайкӧд (свиристель), кодлӧн тугйыс эм жӧ
балябӧжас, но сӧмын бӧрлань видзӧдӧ, а оз вылӧ чурвидз.

Юрсипыстаясӧс сикт—грездын да карын некор он паныдавлы, сы вӧсна мый найӧ вӧрса
кайяс, олӧны сӧмын пожӧма ягъясын да козъяинъясын. Казявлывлан и коръя вӧръясын,
но сӧмын сэтшӧмъясын, кӧні унджыкыс лыска пуяс.

Тайӧ пыстаясыслӧн гозйӧдчан кадыс заводитчӧ вель водз — рака тӧлысьын. Медводдза
ульдігъясӧ нин эньпӧвъясыс синйӧны поздысянінсӧ. Позсӧ лӧсьӧдӧны пу горсйӧ.
Матігӧгӧрын кӧ абуӧсь дась горсъясыс, асьныс кодйысьӧны важ косьмӧм пуӧ, медсясӧ
ловпулӧн, пипулӧн да кыдзлӧн пучерӧ. Овлывлӧ и ортсӧ тэчӧны сяр кодь гӧгрӧс
позсӧ, нитшкысь да лэбачьяслӧн да пемӧсъяслӧн гӧнысь-тывбордйысь. Медым
крепыдджыка артмас, йитлӧны черань везйӧн да сиясӧн.

Гожӧмбыдӧн пӧжсьывлӧны кыкысь — воддза позтырас косму тӧлысьын пуктӧны 9
колькйӧдз, мӧд позтырас лӧддза-номъя тӧлысьын — 6 колькйӧдз. Но оз быд пӧрйӧ
бура помась быдтысьӧмыс. Тшӧкыда сера сизьяс да мукӧд пӧлӧс горш лэбачьяс
куштӧны налысь позъяснысӧ, яндысьтӧг жуглӧны-кокалӧны пӧжан колькъяссӧ.

Кайпияныс колькйысь петӧны кык вежон мысти да позъяс олӧны куим вежонӧдз. Кыкнан
позтырса йылӧмыс верстяммӧм бӧрас зільӧны кольччыны сійӧ жӧ местаясас, кытӧн
олӧны бать-мамныс.

Пӧткӧдчӧны юрсипыстаяс бобув номыръясӧн, кор сёйысь кыша гагъясӧн, быдмӧг
тойясӧн да чераньпиянӧн. Зіля корсялӧны найӧс пу вожъяс вылысь, кырсь
потасъясысь да лыс тугъясысь, мукӧд дырйиыс весиг увлань юрӧн да увлань мышкӧн
ӧшӧдчӧмӧн. Гежӧдика кутавлӧны тшӧтш гутъясӧс, зіясӧс, кодзувкотъясӧс. Арнас да
тӧвнас кокалӧны коль кӧйдыс.

Коми йӧз лэбачыслы юрсипыста нимсӧ лӧсьӧдігӧн тӧд вылас босьтӧмаӧсь синмӧ
шыбитчан тугйыслысь аслыспӧлӧслунсӧ. Удмуртъяс сійӧс шуӧны некымын ногӧн. Миянлы
лӧсяланаыс на пиысь такъя пистӧг, мый гӧгӧрвосьӧ кыдзи «тугъя пыста».



https://kv.wikipedia.org/wiki/%D0%A7%D1%83%D0%B6%D0%B0%D0%BD_%D0%BA%D1%8B%D0%B2_(%D0%B6%D1%83%D1%80%D0%BD%D0%B0%D0%BB)

Чужан кыв (рочӧн Родной язык) – Коми Республикаын велöдысьяслы
научнö-методическöй журнал.

Журнал петö Коми Республикаса Велӧдӧм сӧвмӧдан институтса
редакционно-издательскöй сöветлöн шуöм серти. Йöзöдöны комиöн да рочöн
1997-öдсянь вонас кыкысь. Тираж – 100-500 экземпляр. Медшöр редакторыс – В.М.
Грабежова.

«Чужан кывйын» видлалöны коми да роч кыв да литература велöданногкöд йитчöм
юалöмъяс. Авторъясыс – студентъяс, школаса велöдысьяс, Коми Республикаса Велӧдӧм
сӧвмӧдан институтысь, Коми канмуса педагогика институтысь да Сыктывкарса канму
университетысь велöдысьяс, Коми наука шöринса туялысьяс.



https://kv.wikipedia.org/wiki/%D0%A6%D1%8B%D0%BF%D0%B0%D0%BD%D0%BE%D0%B2_%D0%95%D0%B2%D0%B3%D0%B5%D0%BD%D0%B8%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Цыпанов Евгений Александрович (комиӧн: Йӧлгинь; 1960) — коми кыв туялысь,
филологияса доктор.

Йӧлгинь Цыпанов чужис 1960-ӧд вося лӧддза-номъя тӧлысь 15-ӧд лунӧ Коми АССР-ын
Сыктыв районса Визин сиктын.

1982 воын помаліс Сыктывкарса канму университетысь филологиа факультет да пырис
велӧдчыны Тарту университетса аспирантураӧ «фин-йӧгра кывъяс» специальносьт
серти. Эстму академик да профессор Пауль Аристэ веськӧдлӧм улын дасьтіс
«Морфология причастий в коми языке» филологиа кандидат ним вылӧ диссертация,
дорйысис 1987 воын. 1986 вося тӧвшӧр тӧлысьӧ пырис уджавны Кыв, литература да
история институтлӧн кыв секторӧ: вӧлі младшӧй научнӧй сотрудникӧн (1986-сянь),
научнӧй сотрудникӧн (1989-сянь), старшӧй научнӧй сотрудникӧн (1991-сянь).

1999—2002 воясӧ Е.А. Цыпанов велӧдчис Мари канму университетысь финн-йӧгра
кывъяс кафедралӧн аспирантураын, а чужан институтас уджаліс контракт серти. Та
кадӧ дасьтіс «Грамматические категории глагола в коми языке» доктор ним вылӧ
диссертация, мый дорйис 2002 воын.

2007–2011 воясӧ Е.А. Цыпанов веськӧдліс Кыв, литература да история институтлӧн
кыв секторӧн. 2011 восянь Кыв, литература да истории институтса веськӧдлысьӧс
вежысь, кыв, литература да фольклор юкӧнӧн веськӧдлысь, кыв секторын ведушӧй
научнӧй сотрудник.

Евгений Александрович сьӧлӧмнас висьӧ коми кыв вӧсна, тӧждысьӧ кыв сӧвмӧдӧм да
сӧстӧммӧдӧм вӧсна. Тшӧкыда гижӧ чужан кывйӧн коми газет да журналъясӧ («Коми
му», «Йӧлӧга», «Войвыв кодзув», «Арт»).

Е.А. Цыпанов — уналы тӧдса фин-угровед. 1995 восянь Фин-йӧгра туялысьяслӧн
ставмирса конгрессъяс комитетӧ пырысь. Пырӧ «Linguistica Uralica» войтыркостса
журналлӧн редколлегиаӧ.

1993—1994 воясӧ Велӧдысьяслӧн институтын уджаліс методика да велӧдан небӧг
дасьтан лабораториаын.

1994—1996 воясӧ корӧм серти коми кыв велӧдіс Хельсинки да Турку университетъясын
(Финляндия).

1994—2000 воясӧ Е.А. Цыпанов вӧлі Коми Республикаса национальнӧй политика
министерствобердса термино-орфографическӧй комиссияын веськӧдлысьӧс вежысьӧн,
ӧні пырӧ Коми Респуюбликаса Юралысьбердса комиссияӧ.



https://kv.wikipedia.org/wiki/%D0%A4%D1%91%D0%B4%D0%BE%D1%80%D0%BE%D0%B2_%D0%93%D0%B5%D0%BD%D0%BD%D0%B0%D0%B4%D0%B8%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Фёдоров Геннадий Александрович (комиӧн Педь Гень, 1909–1991) – коми гижысь, Иван
Куратов нима канму премиа босьтысь (1968), РСФСР-са культураын нимӧдана уджалысь
(1969), Коми АССР-са нимйӧза гижысь (1984).

Г.Фёдоров гижӧдъяссӧ заводитіс йӧзӧдны 1928–ӧд воӧ «Ордым» журналын. А медводдза
«Зелля» небӧгыс, кӧні вӧлі йӧзӧдӧма нёль акта пьеса, петіс 1931–ӧд воын. «Сиктса
асыв» (1932), «Колхозницаяс» (1936), «Трактористка Василиса» (1938) повесьтьясын
гижысьыс серпасалӧ коми сиктлысь вежсьӧмсӧ коллективизация воясӧ.

Паськыда тӧдса Г. Фёдоровлӧн 1960–1980–ӧд воясӧ гижӧм историческӧй романъясыс.
«Кыа петігӧн» (1962) романын да «Востым» (1982), «Чужан мусянь ылын» (1989),
«Эзысь сюра кӧр» (1991) трилогияын авторыс висьталӧ гражданскӧй войнаса героиня
Домна Каликова да медводдза коми поэт И.А.Куратовлӧн олӧм йылысь.

Геннадий Фёдоровлысь гижӧдъяссӧ вуджӧдӧма роч да мукӧд кыв вылӧ. СССР-са Гижысь
котырын 1938 восянь.

Геннадий Фёдоров гижис да йӧзӧдіс коми литература да гижысьяс, налӧн гижӧд да
олӧм йылысь 60 сайӧ гижӧд-пасйӧд, на лыдын:



https://kv.wikipedia.org/wiki/%D0%A3%D1%81%D1%82%D1%8C-%D0%A1%D1%8B%D1%81%D0%BE%D0%BB%D1%8C%D1%81%D0%BA_%D1%83%D0%B5%D0%B7%D0%B4

Усть-Сысольск уезд – Россияса империяын XVIII нэмын лӧсьӧдӧм уезд, коді вӧлі
пырӧ Вӧлӧгда да Войвыв Двина губерняясӧ, а сэсся Коми (Зыряна) асвеськӧдлан
обласьтӧ.

Усть-Сысольск уезд вӧлі торйӧдӧма Яренск уездысь 1780 воын (сэки жӧ Пызьдін
вӧлӧсьт пырис Мозын уездӧ). 1918 воын уезд сетӧма Войвыв Двина губерняӧ. 1921
воын уезд лои Коми (Зыряна) асвеськӧдлан обласьт пытшкын. 1922 воын уезд вӧлі
выльысь лӧсьӧдӧма Коми обласьтын. 1926 воын Усть-Сысольск уезд вежис нимсӧ да
кутіс шусьыны Сыктыв (Сысольский) уезд. Уездсӧ бырӧдӧма 1929 воын Войвыв
(Северный) край лӧсьӧдігӧн. Уездлӧн муяс пырисны Сыктыв район пытшкӧ.

1897 воын Усть-Сысольск уездын вӧлі 144350 морт (68575 мужичӧй да 75795
нывбаба). Ӧти верст вылӧ — 9,7 морт. Велӧдчӧм йӧзыс — 18 %.



https://kv.wikipedia.org/wiki/%D0%A2%D0%BE%D1%80%D0%BE%D0%BF%D0%BE%D0%B2_%D0%98%D0%B2%D0%B0%D0%BD_%D0%93%D1%80%D0%B8%D0%B3%D0%BE%D1%80%D1%8C%D0%B5%D0%B2%D0%B8%D1%87

Торопов Иван Григорьевич (комиӧн Гриш Вань, 1928—-2011 во) — Коми Республикаса
нимйӧза гижысь, Коми Республикаса культураын нимöдана уджалысь, Иван Куратов
нима канму премиа босьтысь.

Иван Торопов босьтчис гижны очеркъяс, кодъяс петавлісны «Войвыв кодзув»
журналын. «Кыв кӧ сетін» медводдза висьтсӧ И. Торопов йӧзӧдіс 1959 воын. Сэсся
чужисны «Бригадир да сылӧн тӧварышъяс», «Майя» (1959). Регыдӧн петіс «Ми —
войвывсаяс» висьт чукӧр. 1962 воö «Войвыв кодзув» журналын петö «Ныв локтiс
пармаö» повесьт, шöр геройöн лоö Галя Горицвет. Ассьыс олöмсö Гижысь петкöдлö
автобиографическöй гижöдъясын: «Шуриклы шыд», «Проса рок» (1966), «Воклы дозмöр»
(1967), «Кöнi тэ, кар?» (1967), «Регыд дас квайт» (1971). Танi петкöдчö
Тороповлöн гижöдъясын меднималана герой - Федя Мелехин.

1970 воö «Войвыв кодзув» журнал йöзöдö «Чужин кö тэ мортöн» романлысь медводдза
юкöн, а 1974 воын романыс петö торъя небöгöн. 1972 воö петö «Но-о, биа бордаяс!»
повесьт, кöнi петкöдчö быдмöм Федя Мелехин.

Иван Григорьевич гижöдъясын тыдовтчöны экологическöй проблемаяс: «Арся
сьыланкыв» повесьт (1973), «Дозмöр койт» пьеса (1974). 1975 воын петö «Тiянлы
водзö овны» повесьт, критикъяс вылö донъялiсны гижöдсö. 1977 воын петö «Видза
колян, мушкетер!» повесьт, кодi помалö мелехин циклсö.



https://kv.wikipedia.org/wiki/%D0%A1%D3%A7%D1%81%D0%BD%D0%B0%D0%B3%D0%BE%D1%80%D1%82_%D1%80%D0%B0%D0%B9%D0%BE%D0%BD

Сосногорск район (рочӧн Муниципальный район «Сосногорск») — Коми республикаын
район.

Сосногорск районын 2012 воӧдз вӧлі 10 веськӧдланiн: куим кар овмӧдчанін да 7
сикт овмӧдчӧмин.

2012 вося ода-кора тӧлысь 11-ӧд лунся Коми Республикаса 37-РЗ[10] №-а Оланпасӧн
Сосногорск кар овмӧдчӧмин да «Вылыс Изьва», «Вис», «Йираёль», «Керки», «Ичӧт
Пера», «Поляна» да «Уквавом» сикт овмӧдчӧминъяс ӧтувтӧма Сосногорск кар
овмӧдчӧминӧ.

Сосногорск районын 21 оланін: ӧти кар (Сосногорск), кык кар овмӧдчӧмин (Улыс
Одес да Войвож), 12 посёлок, ӧти сикт овмӧдчӧмин (Уквавом) да вит грезд.



https://kv.wikipedia.org/wiki/%D0%A1%D1%82%D0%B5%D0%BF%D0%B0%D0%BD%D0%B0%D0%BA%D0%B5%D1%80%D1%82

Степанакерт (армяна Ստեփանակերտ азербайджан Xankəndi тайӧ Керӧс Карабахса кар,
Керӧс Карабахлӧн юркар. Промышленнӧй, научнӧй да культурнӧй шӧрин.

1822 восянь — Роч империа улын (Елисаветполе губерняын Шушинскӧй уезд), сэк жӧ
Карабахса ханство бырӧдӧма. 1847 восянь овмӧдчанінсӧ кутісны шуны Ханкенди [4],
мый вуджӧдсьӧ кыдзи «хан грезд» [10].

1847 воын сиктын вӧлі 80 армяна керка, 52 керка роч йӧзлӧн, а сідзжӧ армяна
вичко да шойна.

1923 воын Ханкенди нимсӧ вежисны Степанакерт вылӧ — Бакинскӧй коммунана
веськӧдлысь Степан Шаумян ним серти. Кар лои Азербайджан ССР-ын Керӧс Карабах
асвеськӧдлан обласьтлӧн юркарӧн.

1926 воын Степанакерт оліс 3,2 сюрс морт (на лыдын 85,4 % армяна да 10,8 %
азербайджанеч).



https://kv.wikipedia.org/wiki/%D0%A1%D1%82%D0%B0%D1%80%D1%86%D0%B5%D0%B2_%D0%93%D0%B5%D0%BE%D1%80%D0%B3%D0%B8%D0%B9_%D0%90%D1%84%D0%B0%D0%BD%D0%B0%D1%81%D1%8C%D0%B5%D0%B2%D0%B8%D1%87

Старцев Георгий Афанасьевич (Опонь Ёгор; 1902—1943) — коми гижысь, кыв туялысь,
этнограф.

Георгий Старцев чужис 1902 вося урасьӧм тӧлысь 21-ӧд лунӧ Яренск уездса Онежье
вӧлӧсьтысь Катыдпом грездын (ӧні — Коми Республикаса Княжпогост район). Сылӧн
медводдза велӧдысьӧн лоис батьыс. 1916 воын помаліс Туръяыбын вичкобердса школа.
Сэсся бать-мамыс мӧдӧдісны писӧ Соловецкӧй манастырӧ, кысянь пырис велӧдчыны
Гамса кыквося школаӧ. Сійӧс эштӧдӧм бӧрын 1918 воын пырис велӧдчыны Емдінса
велӧдысьяслӧн семинариаӧ.

1919 воын доброволечӧн тышкасис Гӧрд армиаын, воюйтіс Коми муын, Войвыв Двинаын,
Петроград улын Юденичлы паныд. 1920 во пансигӧн водзӧ велӧдчис Яренскын
велӧдысьяслӧн куимвося курсъяс вылын. Зыряна-коми югдӧдӧм серти Войвыв Двина
губерняса I-дза съезд дырйи, мый вӧлі Усть-Сысольскын 1920 вося кӧч тӧлысь
12—13-ӧд лунъясӧ, пырӧдчис коми (зыряна) автономия лӧсьӧдӧм йылысь сёрниӧ. Сійӧс
бӧрйисны РСФСР-са национальносьтъяслӧн делӧяс кузя народнӧй комиссариатысь
Зыряна юкӧнӧ пырысьӧн. Сэні уджаліс 1920-ӧд вося кӧч тӧлысьсянь 1921-ӧд вося
тӧвшӧр тӧлысьӧдз Зыряна юкӧдын секретарӧн. 1921-ӧд вося тӧвшӧр тӧлысьӧ бӧр воис
Усть-Сысольскӧ, лои Йӧзӧс велӧдан Институтса студентӧн, медым мунны велӧдны коми
школаясӧ. 1921-ӧд вося кӧч тӧлысьӧ Георгий Старцевӧс мӧдӧдӧны велӧдчыны
Петроградса университетӧ.

1921—1924 воясӧ Старцев — ФОН ун-тын общественнӧ-педагогическӧй юкӧнса студент.
Ӧттшӧтш велӧдчис географическӧй факультетса этнография юкӧнын. Сылӧн уджлӧн
научнӧй веськӧдлысьясӧн вӧліны социолог да юрист Н. А. Гредескул, этнографъяс Л.
Я. Штернберг да В. Г. Богораз-Тан.

Университет помалӧм бӧрын сійӧс кольӧдісны сэтчӧ: медводз социология кафедраӧ, а
1925 вося косму тӧлысьсянь — Рытыввыв да Асыввыв литература да кыв институтлӧн
(ИЛЯЗВ) асыввыв подсекцияса научнӧй сотрудникӧн. 1926 вося рака тӧлысьсянь 1929
вося кӧч тӧлысьӧдз — Рытыввыв да Асыввыв литература да кыв институтын аспирант.

1932 восянь Георгий Старцев уджаліс Коми канмуса педагогика институтын, 1932
восянь — Коми обласьтса краеведческӧй музейын директор.

1936 вося кӧч тӧлысьӧ Г. Старцев бергӧдчис Ленинградӧ, велӧдіс школаясын. 1936
вося вӧльгым—ӧшым тӧлысьясӧ сёрнитчӧм серти уджаліс Публичнӧй библиотекаын, а
1937 вося рака тӧлысь 29-ӧд лунсянь лӧддза-номъя тӧлысь 29-ӧд лунӧдз уджаліс
штатас научнӧй литература юкӧдын 1-дза разряда библиотекарӧн. Веськӧдліс юкӧдас
асыввыв-фин котырӧн. Библиотекаысь уволитісны 1937 вося лӧддза-номъя тӧлысь
27-ӧд лунӧ.

Сыктывкарын олігӧн 1936 вося моз тӧлысь 20-ӧд лунӧ Г. Старцевӧс вӧтлісны
ВКП(б)-ысь. 1937 вося моз тӧлысь 18 лунӧ сійӧс арестуйтісны Ленинградын
«Контрреволюционная организация блока правых, троцкистов и буржуазных
националистов во главе с первым секретарем Коми обкома ВКП(б) А.А. Семичевым»
делӧ серти. 1938 вося лӧддза-номъя тӧлысьӧ Урал кытшса НКВД войскалӧн военнӧй
трибунал пуксьӧдіс 10 во кежлӧ. 1940 восянь Г.А. Старцев вӧлі ссылкаын
Красноярск крайын. Сэсся муніс фронт вылӧ. Усис Айму вӧсна Ыджыд тыш дырйи 1943
воын Сталинград улын.

Георгий Старцев аспирантӧн на босьтчис туявны коми, перымса коми, яранъяс
(ненча), ӧстякъяс (хантъяс), вӧгулъяс (манси) войтырлысь йӧзкостса культура да
кывъяс.

Аспирантураын ветлӧдліс Н.Я. Маррлӧн яфетическӧй семинарӧ, финн-йӧгра кывъяс
йылысь тӧдмаліс Д.В. Бубрих да Н.Н. Поппе семинаръясысь. 1927 воын куим тӧлысь
стажируйтчис Хельсинки университетлӧн да Берлин университет бердса Венгер
институтлӧн финно-угроведение кафедраясын. Та кындзи унаысь ветліс чукӧртны
материал экспедицияӧ: Коми (Зыряна) асвеськӧдлан обласьтӧ, Урал обласьтса Перым
Коми кытшӧ, Тобольск губерняса Березов уездӧ, Кардор губерняса Большеземельскӧй
тундраӧ.

Аспирантӧн на велӧдіс Ленинград канму университетысь география факультетлӧн
этнография юкӧнын (финн-йӧгра этнографияысь семинарий, перымса финн-йӧгра
этнографияысь курс). 1925 восянь велӧдіс Войвывса войтыръяслӧн Институтын ӧстяк
да вӧгул кывъяс. 1928 восянь — Ленинградса канму педагогика институтлӧн коми
юкӧнын доцент (коми войтырлӧн этнография да история), 1931 восянь — ЛИЛИ-ын
этнография кафедраса велӧдысь.

1931 воын Сыктывкарын восьтісны Коми канмуса педагогика институт да ӧттшӧтш
тупкисны Ленинградса да Вӧлӧгдаса институтъясысь коми юкӧнъяс. Велӧдчысьясӧс да
велӧдысьясӧс вуджӧдісны Сыктывкарӧ. 1932 вося тӧвшӧр тӧлысь 16 лунсянь Георгий
Старцев кутіс веськӧдлыны Коми канмуса педагогика институтын велӧдан юкӧнӧн да
история кафедраӧн. Сыктывкарӧ вуджӧдӧмсӧ Г.А. Старцев лыддис «ыстӧмӧн»: сійӧ
кӧсйис эз велӧдны, а нуӧдны туясьӧмъяс. Та вӧсна уджаліс дыша, водзмӧстчӧмтӧг.
1935 вося кӧч тӧлысьӧ сійӧс уволитісны Коми институтысь («за невозможностью
нагрузить его по специальности»). Медшӧр уджӧн Сыктывкарын сылӧн лои Коми
обласьтса краеведческӧй музей, кӧні директораліс 1933 восянь нин. Та кадӧ гижис
«Зыряне» ыджыд удж — Сӧвет кадся медводдза монографическӧй очерк, мый коли
йӧзӧдтӧг.

Старцев гижис 40 сайӧ удж яран, хант, манси да коми войтырлӧн история,
этнография да кывйысь. Йӧзӧдсьыны кутіс 1923 восянь, кор петіс комиӧн 1-дза
тшупӧда школаяслы методическӧй пособие. 1927 восянь Н.Н. Поппекӧд йӧзӧдіс
«Финно-угорские народы» небӧг, мый серти 1950-ӧд вояс помӧдз велӧдісны тайӧ
войтырыслысь йӧзкостса культурасӧ. Сідзжӧ лэдзис «Остяки» да «Самоеды» небӧгъяс.
Уджъясас вӧлі пыртӧма ас чукӧртӧм уна полевӧй материал. Мукӧд мытшӧдсӧ вӧлі
гӧгӧрвоӧдӧ «яфетическӧй теории» боксянь, мый оз лӧсяв збыльыслы. Старцевӧн
чукӧртӧм уна этнографическӧй материал вошис арестуйтігас.



https://kv.wikipedia.org/wiki/%D0%A1%D0%A1%D0%A1%D0%A0

Сӧветскӧй Социалистическӧй Республикаяслӧн Союз (рочӧн: Союз Советских
Социалистических Республик) — ыджыд государство, коді вӧлі Европаын да Азияын
1922-ӧд восянь 1991 воӧдз. Дженьыдджыка нӧшта шуӧны: Сӧветскӧй Союз, СССР.

Сӧветскӧй Союзлӧн вӧлі мирын медкузь су (границу) (60 000 км сайӧ). СССР-лӧн
вӧлі ӧтувъя су татшӧм странаяскӧд: АӦШ, Афганистан, Китай, Чехословакия,
Финляндия, Венгрия, Иран, Монголия, Войвыв Корея, Норвегия, Польша, Румыния да
Турция (1945—1991 воясӧ).

1922 вося ӧшым тӧлысь 29 лунӧ РСФСР, Украина ССР, Беларусь ССР да Кавказсайса
СФСР Сӧветъяссянь съезд делегацияяслӧн конференция вылын вӧлі кырымалӧма СССР
лӧсьӧдӧм йылысь сёрнитчӧм. Тайӧ документ вӧлі вынсьӧдӧма 1922 вося ӧшым тӧлысь
30 лунӧ Сӧветъяслӧн I-дза Ставсоюзса съездӧн да кырымалӧма делегацияяслӧн
веськӧдлысьясӧн. Тайӧ луныс и лыддьысьӧ СССР артмӧдан лунӧн, кӧть и СССР-лысь
Народнӧй Комиссаръяслӧн сӧвет (Веськӧдлан котыр) да наркоматъяс (министерствояс)
вӧлі лӧсьӧдӧма сӧмын 1923 вося сора тӧлысь 6 лунӧ.

Медводдза кадас, СССР лӧсьӧдӧм йылысь Сёрнитчӧм серти, мый вӧлі кырымалӧма 1922
вося ӧшым тӧлысь 30 лунӧ, СССР-ӧ пырисны:



https://kv.wikipedia.org/wiki/%D0%A0%D0%B0%D0%B9%D0%B4%D0%B0_(%D0%BA%D0%BE%D0%BD%D0%BA%D1%83%D1%80%D1%81)

Райда — коми нывъяс пӧвстын республикаса мичлун конкурс, кодӧс вӧзйис нуӧдны
«Коми войтыр» ӧтмунӧм. Медводдзаысь вӧлі нуӧдӧма 2006 воын Сыктывкарын.

«Райда» конкурс вӧлі ӧшым тӧлысь 1-2-ӧд лунъясӧ. Артмис 5 петкӧдчӧмысь.
Вермасьӧмӧ пырӧдчис 13 ныв: Мастыкина Евгения (Ускар каркытшса Нӧвикбӧж грезд),
Налётова Ирина (Сыктывкарса Эжва район), Палева Виктория (Удора район), Игнатова
Ольга (Кӧрткерӧс район), Семенчина Елена (Сыктывдін район), Растворова Мария
(Печора районса Яранкуръя (Приуральскӧй) сикт), Тищенко Олеся (Сыктыв район),
Володина Надежда (Койгорт район), Бабикова Софья (Изьва район).

IV-ӧд «Райда» конкурслӧн Гала-концерт муніс Фин-йӧгра этнокультура шӧринын
(Сыктывдін районса Ыб сикт) ӧшым тӧлысь 2-ӧд лунӧ.

Витӧд «Райда» конкурс кӧсйисны нуӧдны 2014 вося ӧшым тӧлысь 5-6-ӧд лунъясӧ
Кулӧмдін сиктын, но сьӧм абутӧмла вуджӧдісны 2015 во вылӧ.

Вермасьӧм муніс 2015 вося урасьӧм тӧлысь 20—21-ӧд лунъясӧ. Кулӧмдінса культура
керка сценаын Гала-концерт дырйи ловзьӧдісны Райда мича ныв йылысь важся
висьталӧм: кыдзи сійӧс гусяліс Ягморт, а Туган аслас ёртъясыскӧд
отсасисны-мездысисны.

Конкурс артмис 5 вермасьӧмысь: 4-ӧд петкӧдчӧмын налы колӧ вӧлі коми драматург
Николай Дьяконовлӧн пьеса серти снимайтӧм «Свадьба с приданым» кинофильмысь юкӧн
комиӧн висьтавны.

Вермасьӧмӧ пырӧдчис 8 ныв: Сыктывкарысь, Укваысь да Сосногорскысь, Кулӧмдін,
Удора, Койгорт, Сыктыв да Сыктывдін районъясысь.

Журиӧн веськӧдлысь — Надежда Русинова («Коми войтыр» ӧтмунӧмлӧн Кулӧмдін районса
юкӧнын веськӧдлысьӧс вежысь)



https://kv.wikipedia.org/wiki/%D0%9F%D0%BE%D1%87%D1%91%D1%82_%D0%BE%D1%80%D0%B4%D0%B5%D0%BD_(%D0%A1%D0%A1%D0%A1%D0%A0)

Почёт орден (рочӧн: Орден «Знак Почёта») — СССР-ын канмуса орден. Лӧсьӧдӧма
СССР-са Шӧр Исполнительнӧй комитетлӧн (ЦИК) Шуӧмӧн 1935 вося вӧльгым тӧлысь
25-ӧд лунӧ. 1988 вося моз тӧлысь 22-ӧд лунӧдз вӧлі шусьӧ «Почёт пас» орден.

СССР-са Вылыс Сӧветысь Президиумлӧн 1988 вося моз тӧлысь 28-ӧд лунӧ Шуӧмӧн вӧлі
вынсьӧдӧма «Почёт орденлӧн» выль статут да серпасалӧм.

Орденлӧн вылысас вит йыла кодзув, сы улын «СССР» гижӧд. Орденлӧн улысас «ЗНАК
ПОЧЁТА» гижӧд. Дӧрапас да кодзув пемыд гӧрд рӧмаӧсь, бокъяссӧ зарниӧдӧма.
Дӧрапаслӧн воропыс да гижӧдыс зарниӧдӧма.

«Почёт Пас» орден вӧчӧма эзысьысь. Орденлӧн джуджтаыс – 46 мм, пасьтаыс – 32,5
мм.

«Почёт Пас» орден Почёт орденӧ 1988 воын вуджӧдӧм бӧрын неуна вежсис орденлӧн
ортсысыс. Почёт орден торъялӧ сыӧн, мый «ЗНАК ПОЧЕТА» гижӧд улысас вежӧма чарла
да мӧлӧт серпасъяс вылӧ да кык лавр увъяс вылӧ. Выльпӧлӧс Почёт орден вылӧ
вуджігӧн номеръясыс эз дзугсьыны.

1-ӧд номера «Почёт Пас» орден вӧлі сетӧма Ташкент обласьтысь «Батыр» колхозса
веськӧдлысь Артыкбай Тиллябаевлы хлопок урожайносьт кыпӧдӧмын ыджыд вермӧмъяс
шедӧдӧмысь да уджвывса героизмысь. Медводдза уджалан котыр, кодлы вичмӧдісны
«Почёт Пас» орден — С.М. Киров нима Макеевскӧй металлургическӧй заводысь 2 №-а
мартеновскӧй цех. Коллективлы сетӧма орденсӧ плансӧ вевтыртӧмысь, вермасьӧм бура
котыртӧмысь да канмуса заданиеяс кадысь водз вӧчӧмысь.

Орденсӧ медбӧрын сетӧма «Цемент» Россияса канму концернысь Белгородса цемент
заводлӧн директор Анатолий Яковлевич Литвинлы СССР-са Президентлӧн Шуӧмӧн 1991
вося ӧшым тӧлысь 21-ӧд лунӧ.



https://kv.wikipedia.org/wiki/%D0%9F%D0%BE%D0%B6%D3%A7%D0%B3_(%D0%9A%D1%83%D0%BB%D3%A7%D0%BC%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Пожӧг (рочӧн Пожег) – Коми Республикаса сикт, Кулöмдiн районысь Пожӧг сикт
овмӧдчӧминса шӧрсикт.

Пожöг ним артмис Пожӧг ю нимсянь, код бокö и лэптiсны медводз сиктсö. Нимыс
артмӧма «пожег», «пожега» (важмӧм кыв — «поджег», «поджигать, поджечь»
кадакывъясысь) кывъясысь, кодлӧн вежӧртасыс «тыла, биӧн сотӧм вӧр тыла».

Сикт пукалö Эжва юлӧн шуйга берегын, Пожöг ю вомсянь 4 км сайын. Пожӧгсянь
Кулӧмдiн юрсиктӧдз 55 км.

Кулöмдiн районса олысьяслы — пожöгсаяс, тайö абу сöмын Пожöг сиктсаяс, но и
овмöдчöминö пырысь мукöд грездын олысьяс. А Пожӧг овмӧдчӧминӧ пырöны: Полльӧ
(Великополье), Пожӧгдін, Мальӧ, Вомынъюр, Вомынбӧж, Шахсикт, Кекур. Водзынсӧ
нӧшта вӧлі татчö пырӧны Вомын да Сьӧдтыдін. Сиктъясас олöмыс кусöма нин, йöз
сöмын гожöмнас нин турун пуктiгöн овлöны.

Cиктлöн история оз ло тырвыйööн сиктса вичко йылысь висьтавтöг. Религия вöлi
тöдчана крестьянин олöмын. Вичколöн историяыс Пожöг сиктын зэв дженьыд. Вичко
заводитісны лэптыны 1864-öд вося ӧшым тӧлысь 31 лунö, а эштöдісны 1869 вося моз
тӧлысь 23-öд лунö. 1871 воын вöлöстьса правление сетіс 49,5 десятина му, бурöс и
лекöс. Мусö сетісны прихожана тшöктöм серти. Но сöмын 17 десятина вылын вöлі
позьö гöрны. Вичколы вöлі сетöма Троицкöй ним. Вичко лэптісны ю дорö матын, и
сійö тыдалö став грездсянь. Первой сійö вöлі вöчöма керъясысь, но бöрын лэптісны
кирпичысь. Сідз жö лэптісны часовняяс Полльӧын – Святого Николая Пречистого,
Кырнышаын – Рождества Пресвятой Богородицы.

Пожöг вичко историяын вöлі сöмын куим поп. 1869–1885 воясö Михаил Андреевич
Шейтанов; 1885–1896 воясö Александр Сапожников; 1896–1917 воясö Василий Тюрнин.

1885 воын вичко бердын том поп Александр Сапожников восьтіс медводдза школа
прихожаналы. «Вӧлӧгда Епархияса ведомосьтъяс» газет пасйö: «1887 вося рака
тӧлысь 3-öд лунö воссис öти класса вичкобердса школа». Сэні велöдісны
лыддьысьны, мича гижны (чистописание), роч кыв, вичкоса славяна кыв, «Закон
божий».

2012 воын Пожӧг сиктын эм шӧр школа, челядь сад, содтӧд тӧдӧмлун сетан
республикаса шӧринлӧн Пожӧгса филиал; Ярашъюын — школа да сад, Полльӧын — челядь
сад, Кекурын — «Начальнӧй школа — челядь сад», Пожӧгдінын — челядь сад.



https://kv.wikipedia.org/wiki/%D0%9F%D0%B5%D1%82%D1%8B%D1%80_%D0%BB%D1%83%D0%BD

Петыр лун (рочӧн Петров день, Петровки) — православнöй вичкоса гаж, пасйöны сора
12 лунö.

Петыр лун – сура празьник Кулӧмдiн районса Кулӧмдiнын да Скӧрӧдумын, Емдiн
районса Ремиын, Койгорт районса Гриваын, да Луздор районса Читаёв сикт улö
пырысь Екшорын, и с.в.

Петыр лун вöлi ыджыд праздникöн. Кыдзи и мукöд ыджыд вежа лунъясö, та лунö эз
тшöктыны уджавны, Енмыс пö вермас мыждыны.

Петыр лун шуöны гожӧм шöрöн: кодкö кö керкасьыд öдзöстö оз тупкы, сiйöс öлöдöны
«Абу öд Петыр лун!»

Та лунö эновтчылöны турун пуктöмысь. Уджалöны пажынöдз, а сэсся воöны гортас
ылысса видзьясысь пывсьыны да петырлунасьны. Öтилаын – пажынöдз позьö сöмын
куртны водзынсö ытшкöм турун, но эз ытшкыны; мöдлаын – пажун бöрын мöдöдчöны нин
видзьяс вылö страдуйтны.

Чери кыйысьяс пасйöны Петыр лунö ассьыныс празьник. Шыасьöны Петыр-Павел дорö,
корöны чери: «Петыр-Павел, чери сет!» Кыйöм чериысь пуöны юква да корöны
тöдсаяссö видлыны сiйöс.

Бöръя кадö Петыр лунö гуяс вылын кодралöны Троича бöрын кувсьöм йöзöс. Блин,
чипан кольк кындзи лöсьöдöны выль лук турунысь сёянтор.



https://kv.wikipedia.org/wiki/%D0%9D%D3%A7%D0%B4%D0%BA%D1%8B%D0%B2

Нӧдкыв (роч кыв: Загадка) – афоризм нога фольклор жанр. Нӧдкыв лоӧ финн-йӧгра
фольклор традицияын медваж жанръяс пиысь ӧтиӧн. Сiйӧ вӧлi культӧвӧй обряд юкӧнӧн
да вежа (сакральнӧй) тӧдӧмлунъяс сетысьӧн. Ӧнія кадӧ нӧдкывйӧн ёнджыка вӧдитчӧны
челядьлысь сюсьлун да поэтическӧй видзӧдлас сӧвмӧдӧм могысь.

Нӧдкывъяс чукӧртӧмын да туялӧмын медыджыд пай Ф.В. Плесовскийлӧн. Сылӧн петавліс
«Коми нöдкывъяс. Коми народные загадки» небӧг (1975).Тайӧ удж вылас мыджсьӧмӧн
2008 воын коми нӧдкывъяс чукӧр йӧзӧдiс В.М. Кудряшова: «Загадки народа коми»
(2008). Бӧръя кадас коми нӧдкывъяс туялӧ С.Г. Низовцева, кодлӧн петавлiс некымын
статья тайӧ тема сертиыс.



https://kv.wikipedia.org/wiki/%D0%9C%D1%83%D0%B7%D0%B5%D0%B9_%D0%B4%D0%B0_%D1%81%D0%B5%D1%80%D0%BF%D0%B0%D1%81%D0%B0_%D0%B3%D0%B0%D0%BB%D0%B5%D1%80%D0%B5%D1%8F_%D0%94%D0%B5%D1%80%D0%B1%D0%B8%D1%8B%D0%BD

Музей да серпаса галерея Дербиын (англичан Derby Museum and Art Gallery) тайӧ
Ыджыд Бритмуын музей, Дерби карын. Музейын эм Джозеф Райтлӧн серпасъяс, Royal
Crown Derby котырлӧн да мукӧд заводлӧн фарфор чукӧръяс, археология, геология,
военнӧй могъяс, вӧр-ва да мукӧд коллекция.

1836-ӧд ся урасьӧм 10 лунӧ восьтісны Дерби карса да Графувса музей (англичан
Derby Town and County Museum) да Вӧр-ва туялан Котыр (англичан Natural History
Society). Музейлы уна экспонат козьналіс Дерби карлӧн Философия котырса юралысь,
доктор Форрестер. Вӧр-ва туялан Котырса медводдза юралысьӧн вӧлі сэр Джордж Крю
(англичан Sir George Crewe). Музейлӧн медводдза выставка (петкӧдчӧм) вӧлі Дерби
карса Механика институтын.



https://kv.wikipedia.org/wiki/%D0%9C%D0%BE%D1%80%D0%BE%D0%B7%D0%BE%D0%B2_%D0%A1%D0%B5%D1%80%D0%B3%D0%B5%D0%B9_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87

Морозов Сергей Михайлович (Рудов Сергей; 1913—1988) — коми гижысь, коми
литература туялысь.

Сергей Морозов чужис Вӧлӧгда губерняысь Усть-Сысольск уездса Межадорын (ӧні —
Сыктыв районса Межадор сикт) 1913 вося йирым тӧлысь 7-ӧд лунӧ.

Ветліс Айму вӧсна Ыджыд тыш вылӧ. Война бӧрын редактораліс Крымса небӧг
лэдзанінын да директораліс Симферопольын полиграфия училишӧын.

1938 воын йӧзӧдіс «Депутатлӧн мӧвпъяс» поэма. Гижис уна висьт, очерк, комиӧдіс
некымын гижӧд. 1957 восянь пырӧ СССР-са гижысь котырӧ.

Дасьтіс «Вояс пыр, би пыр» антология, кытчӧ пыртіс Айму вӧсна Ыджыд тыш кадӧ
усьӧм коми гижысьяслысь гижӧдъяссӧ: Н.А. Шахов (Сандрик Микол) (1898—1943), Я.И.
Чупров (Биа Ӧгыр) (1906—1942), Б.С. Ярасов (Биавир) (1908—1942), А.Д. Старцев
(Тикӧн Ӧльӧксан) (1906—1943), Н.А. Старцев (Тикӧн Коляй) (1907—1943), И.Н.
Симаков (Сим Вань) (1906—1943), И.П. Титов (Тит Паш Вань, И.Лучев) (1908—1941),
И.А. Осипов (Вокан) (1911—1942), И.Г. Подоров (Гаврил Иван) (1906—1942), В.П.
Латкин (1907—1942), В.И. Елькин (Иван Вась) (1912—1942), А.П. Размыслов
(1915—1943), А.Г. Габов (Гриш Саш) (1912—1941), М.И. Шестаков (Мивашеков)
(1904—1942), И.Н. Габов (Иван Комсомольскӧй) (1914—1941), А.А. Шаманов
(1918—1943), Н.С. Самарин, С.А. Маегов.



https://kv.wikipedia.org/wiki/%D0%9C%D0%BE%D0%BB%D0%BE%D0%B4%D1%86%D0%BE%D0%B2_%D0%B0%D0%BD%D0%B1%D1%83%D1%80

Молодцов анбур — тайӧ аслыспӧлӧс Коми анбур. Сыӧн вӧдитчылiсны зыряна комияс
1918-1932 да 1936-1938 воясӧ, а перым комияс 1921-1932 воясӧ. Лӧсьӧдысьыс — коми
кывтуялысь В.А. Молодцов.

Молодцов анбур вылын лэдзӧмаӧсь 1920-ӧд воясся уна коми небӧг да газет-журнал.
Тайо анбур вылын коми войтырыслӧн пансис коми кывъя школаын велӧдчӧм.

Молодцов анбурысь эновтчылысны медводз коми латынь вылӧ вуджiгмоз (вочасӧн
1930'-1932' вояс чӧж), а сэсся мӧдпӧв шыбитiсны сiйӧс 1938' воӧ, тайӧ пӧрйӧ роч
коддьӧм графика пыртӧмысла.

Тайӧ анбурын быд коми шыыслы лӧсялiс торъя шыпас. Унджык пасыс босьтӧма вӧлi роч
азбукаысь, куимыс - д, и да й шыяс пасйӧм могысь - латинсаысь.

Шыпасъяс ф, х да ц анбурас медводз эз вӧвны, 1920' вояс помын найӧс пыртӧмаӧсь,
рочысь босьтӧм кывъясын торъя шыяс петкӧдлӧм могысь.



https://kv.wikipedia.org/wiki/%D0%9C%D0%BE%D0%BB%D0%BE%D0%B4%D1%86%D0%BE%D0%B2_%D0%A1%D0%B0%D0%BD%D0%B4%D1%80%D3%A7_%D0%92%D0%B0%D1%81%D1%8C%D3%A7

Молодцов Сандрӧ Васьӧ (рочӧн Василий Александрович Молодцов) (1886-1940) — коми
кыв туялысь, велӧдӧм да культура юкӧнын водзмӧстчысь.

Василий Молодцов чужис 1886 вося тӧвшӧр тӧлысь 13-ӧд лунӧ Вӧлӧгда губерняысь
Усть-Сысольск уездса Тентюков сиктын.

1907 воын помаліс Тотьма карын велӧдысьяслысь семинариа. 1907—1908 воясӧ велӧдіс
Эжва йывса Парч грездын. 1908—1909 воясӧ велӧдчис Петыркарын велӧдчан курсъяс
вылын, а 1910—1911 воясӧ велӧдіс Тотьма уездса Михеево грездын. 1911—1914 воясӧ
велӧдчис Петербургса велӧдысьяслӧн институтын. Помалӧм бӧрас куим тӧлысь вӧлі
военнӧй служба вылын. 1914—1917 воясӧ велӧдіс Ношульса школаын, кӧні босьтчис
лӧсьӧдны коми кывлы анбур.

1918-ӧд воын лӧсьӧдіс коми кывлы сідз шусяна Молодцов анбур, мыйӧн вӧдитчылiсны
комияс 1918—1932 да 1936—1938 воясӧ, а перымса комияс — 1921—1932 воясӧ.



https://kv.wikipedia.org/wiki/%D0%9C%D0%B8%D1%88%D0%B0%D1%80%D0%B8%D0%BD

Кыдзи гижö коми овъяс туялысь Плесовский Ф.В. "Комиын овъяс" небӧгын, медводдза
Мишаринъяс вöлöмаöсь Висер погостса Ыджыдвидз (Кӧрткерӧс район) грездын. Сэнi
олöмаöсь куим вок: «Сидорко Федоров сын Мишарин, Терешка Федоров сын Мишарин».
Сылöн пиыс – Епифанко – гöтырыскöд мунöма Сибырö. Коймöд вокыс — «Васька Федоров
сын Мишурин» Аврамко да Федко пияныскöд мунöма выль погостö – Кулӧмдiнö.

1720 воын Мишаринъяслöн Ыджыдвиддзын вöлöма куим овмöс, Кулӧмдiнын — кöкъямыс,
Важкурьяын – куим.

Ф.В. Плесовский чайтö, мый Эжва катыдса Мишаринъяс — «мишура» кывсянь (Кулöмдiнö
мунысь Мишаринсö Йöзöс гижалан небöгын пасйöма Мишуринöн). «Мишура»-ыс — эзысь
да зарни сунисъясöн мичмöдöм новланторъяс; «мишурникыс» — мича паськöм вöснаыс
вылö пуксьысь морт.



https://kv.wikipedia.org/wiki/%D0%9B%D1%8B%D1%82%D0%BA%D0%B8%D0%BD_%D0%98%D0%BB%D0%BB%D1%8F_%D0%92%D0%B0%D1%81%D1%8C

Илля Вась (рочöн Лыткин Василий Ильич) (1895–1981) — финн-йӧгра мирын нималана
кыв туялысь, профессор, коми гижысь, поэт, литературнӧй критик, вуджӧдчысь.

Илля Вась – Сӧвет кадся коми литературалы подувъяс пуктысьяс пиысь ӧти.
Медводдза кывбурсӧ гижис 1913 воын. Коми литератураын нэмъяс чöж кутас овны
сылöн «Мунöны» поэмаыс. СССР–са гижысь котырын 1958–öд восянь.

Василий Лыткин уна гижис челядьлы. Некымынысь петавлісны челядьлы лыддьӧм вылӧ
бӧрйӧм гижӧдъяс: «Шӧвк тупыль кодь шань» (1995), «Нёримӧ дядьӧ» (2005).

Илля Вась вуджӧдіс коми кыв вылӧ Александр Пушкинлысь, Фёдор Тютчевлысь, Шандор
Петёфилысь, Владимир Маяковскийлысь, Демьян Бедныйлысь да Корней Чуковскийлысь
гижӧдъяссӧ.

Уна во чöж В.И.Лыткин нуöдiс ыджыд научно–педагогическöй удж миян странаса
вузъясын. 1946–öд воын «Древнепермскöй кыв да пермскöй кывъяслöн историческöй
грамматика» уджысь сылы сетiсны филология докторлысь ученöй степень. Дас воысь
унджык веськöдлiс СССР–са наукаяс Академияын Кыв туялан институтса финн-йӧгра
кывъяс секторöн.



https://kv.wikipedia.org/wiki/%D0%9B%D0%BE%D0%B4%D1%8B%D0%B3%D0%B8%D0%BD_%D0%92%D0%B0%D1%81%D0%B8%D0%BB%D0%B8%D0%B9_%D0%93%D1%80%D0%B8%D0%B3%D0%BE%D1%80%D1%8C%D0%B5%D0%B2%D0%B8%D1%87

Лодыгин Василий Григорьевич (1947) — коми гижысь, Коми Республикаса нимйӧза поэт
(2016), журналист, общественнӧй удж вӧчысь.

Василий Лодыгин чужис 1947 вося тӧвшӧр тӧлысь 6 лунӧ Коми АССР-ын (öнi – Коми
Республика) Кулӧмдiн районса Дзоль сельсовет улӧ пырысь Габов грездын. 1966 воын
помалӧма Керчомъяса шöр школа. 1966–1970 воясӧ велӧдчӧма Коми канмуса педагогика
институтын филология факультетын. 1970 восянь уджалӧма роч кыв да литература
велӧдысьӧн Улыс Вочса шӧр школаын. 1971–1972 воясӧ служитӧма армияын. 1972
восянь радиовещаниеын уджалысь. 1973 восянь уджалӧ Кулӧмдiн районса «Парма гор»
газетын: вӧлі медшöр редакторӧн, кывкутысь секретарӧн.

Василий Лодыгин йöзöдсьö 1968 восянь. Гижöдъяссö позьö аддзыны уна газет да
журналысь: «Би кинь», «Войвыв кодзув», «Север»; «Югыд туй», «Молодёжь Севера»;
«Ленин туйӧд», «Звезда», «Маяк Сысолы», «Выль туйöд».

В.Лодыгин петкӧдчӧ кыдзи кывбуралысь, сьыланкывъяс лӧсьӧдысь, гижысь, журналист,
вуджӧдчысь. Талун кежлӧ Лодыгинлӧн йӧзӧдӧма 11 небӧг коми кывйӧн: «Менам улича»
(1972); «Ставыс на водзын» (1978); «Мича лун» (1986); «Вуджанiн» (1993);
«Чалльöг» (2005). «Мусукасян рöм» (1998) небӧгӧ пыртӧма абу сӧмын кывбуръяс, но
и висьтъяс, неыджыд пасйӧдъяс да коми сьыланкывъяс. Василий Лодыгин гижӧ чужан
му, уджалысь йӧз, томулов да радейтчӧм йылысь. Тöдчана пай сылöн поэзияас босьтö
философскöй миниатюраяс – 4-8 визя кывбуръяс.

Гижö оз сöмын верстьöлы, но и медся ичöт лыддьысьысьяслы. Дзöля челядьлы сылöн
петавлiс Коми небöг лэдзанiнын куим небöг: «Вуграсигöн» (1970), «Козин» (1990)
да «Паса шор» (1995). Бöръя небöгас кывбуръяс, висьтъяс, мойдъяс да
сьыланкывъяс.

Ас кадö ветлiс том гижысьяслöн VI Ставсоюзса чукöртöм вылö. Вöлi пырö Коми
гижысь котырлöн правлениеö, «Войвыв кодзув» журнал редколлегияö. Россияса
журналист котырö пырысь (1981), СССР-са гижысь котырö пырысь (1982).

1990-öд воын Кулӧмдiн районын вöлi лöсьöдöма «Эжватас» котыр, а веськöдлысьнас
бöрйöма Василий Лодыгин.

В. Г. Лодыгин вöлi сьыланкыв лöсьöдысьяслöн да асшöр шылад тэчысьяслöн «Василей»
гаж котыртысьяс да пырöдчысьяс лыдын. «Василей» гажсö котыртiс Кулӧмдiн сиктын
1994 воын Василий Гущин да Василий Чувьюровкöд (Кузьнеч Вась) öтвылысь.

В.Г. Лодыгин — Россияса журналист котырö пырысь (1981), СССР-са гижысь котырӧ
пырысь (1982).



https://kv.wikipedia.org/wiki/%D0%9B%D0%B8%D0%BC%D0%B5%D1%80%D0%BE%D0%B2_%D0%9F%D0%B0%D0%B2%D0%B5%D0%BB_%D0%A4%D1%91%D0%B4%D0%BE%D1%80%D0%BE%D0%B2%D0%B8%D1%87

Лимеров Павел Фёдорович (1958) — коми фольклор да литература туялысь,
филологияса кандидат.

Павел Лимеров чужӧма 1958 вося урасьӧм тӧлысь 11 лунӧ Удора районса Мукты
грездын. Мукӧдлаын гижӧма, мый чужӧма Кардор обласьтса Лешуконское сиктын.
Челядьдырйиыс кольӧма Муктыын, медводдза кык восӧ велӧдчӧма Ыджыдъяг посёлокса
школаын. 1969—1973 воясӧ велӧдчӧма Ичӧт Пераса шӧр школаын. 1977 воын помалӧма
Печораса ювыв училишӧ, босьтӧма штурман-механик специальносьт, уджалӧма Улыс
Печораса техучастокын «Сапсан» теплоход вылын. 1977—1980 воясӧ служитӧма Тихӧй
океанын ПЛ Б-139 ваувса пыжын (Дунай пос.).

1987 воын помалӧма Сыктывкарса канму университетын филологиа факультетысь коми
юкӧн. 1987—1989 воясӧ велӧдӧма Укваса 9-ӧд №-а школаын роч кыв да литература.

1992 воын помалӧма Кыв, литература да история институтса очнӧй аспирантура. 1996
воын Роч литература институтын (Пушкин керка) дорйӧма филология наукаясса
кандидат ним вылӧ диссертация «Генезис и динамика мифологических образов (по
материалам несказочной прозы народов Европейского северо-востока)» тема серти.

1992 воснь уджалӧ Коми наука шӧринса Кыв, литература да история институтын:
медводз — младшӧй научнӧй сотрудник, сэсся — научный сотрудник (1994), старшӧй
научнӧй сотрудник (1996), ведушӧй научнӧй сотрудник (1997). 1997—2007 воясӧ вӧлі
пырӧ Кыв, литература да история институтса Туялысьяслӧн котырӧ, 2001—2007 воясӧ
веськӧдлӧма фольклор юкӧдӧн.

Йӧзӧдіс 150-ысь унджык удж (ӧтувъя объёмыс 180 п.л.). На лыдын «Коми несказочная
проза» велӧдан пособие (1998), «Мифология загробного мира» (1998) да «Образ
св.Стефана Пермского в письменной традиции и в фольклоре народа коми»
монографияяс (2009), «My пуксьӧм – Сотворение мира» (2005), «Войдӧр. Когда-то.
Мифы, легенды, предания коми» (2012) да «Коми войтырлӧн шусьӧгъяс да кывйӧзъяс.
Пословицы и поговорки коми народа» (2014) фольклор текст чукӧръяс.

1996 восянь вӧлӧма «Арт» журналса медшӧр редактор вежысьӧн, 2016 восянь — медшӧр
редакторӧн.



https://kv.wikipedia.org/wiki/%D0%9A%D3%A7%D1%80%D1%82%D0%BA%D0%B5%D1%80%D3%A7%D1%81%D1%81%D0%B0_%D1%88%D0%BA%D0%BE%D0%BB%D0%B0

Кӧрткерӧсса школа — Коми Республикаса Кӧрткерӧс сиктса школа, коді панӧ ассьыс
историясӧ 1843 восянь.

Кӧрткерӧс сиктса шӧ школа — Коми муын медваж лыдын. Сійӧс восьтісны 1843 воын
Стефан Попов поплӧн водзмӧстчӧмӧн. Сійӧ велӧдіс ас керкаас кресьтянаяслысь
пиянсӧ да вичкоса уджалысьяслысь челядьсӧ. Школаын велӧдісны арифметика, роч
грамматика, военнӧй гимнастику, вичко проповедьяс.

1845 воын керкасӧ сетісны йӧзкостса велӧдӧм министерстволы. Школаса медводдза
велӧдысьясӧн вӧліны Анна Вишеславова, Нонна Егоровна Попова, Арсентий
Константинович Коплин (велӧдіс «Закон Божий»). 1915—1920 воясӧ тані уджаліс
Агния Суханова — нималана общественнӧй удж вӧчысь, коми кыв вылын челядьлы
медводдза небӧгъяс лӧсьӧдысь.

Школалӧн статусыс вежласис. 1939—1940 велӧдчан воӧ сійӧ лои шӧр школаӧн, лоины
выль жыръяс: физика-математика да химия-биология.

Айму вӧсна Ыджыд тыш бӧрын школалӧн материальнӧй базаыс бурмыштіс, но челядьыс
велӧдчисны куим торъя керкаын. Сӧмын 1960-ӧд вояс пансигӧн вӧлі кыпӧдӧма кык
судтаа выль школа, кӧть эськӧ сэтчӧ эз жӧ ставныс тӧрны. 1978 воын кыпаліс
школалӧн выль здание, кӧні вӧліны: тыр-бура оборудуйтӧм велӧдчан жыръяс,
мастерскӧйяс, актӧвӧй да спорт, сёянін, небӧг видзанін да мукӧдтор.

1977 восянь школаса велӧдысьяс пырӧдчӧны «Учитель года» районса конкурсӧ.
Вермысьясӧн вӧліны: Е.В. Рябинина, В.И. Старцева, Т.Н. Вишератина, Н.С.
Решетихина, Т.Г. Киселёва, Е.В. Мингелене, Э.А. Стахиева, И.А. Попова, Е.В.
Степанова, И.А. Ракова, Л.Н. Игнатова, Т.М. Казакова.

2013 во вылӧ Кӧрткерӧсса школаын уджалісны 101 морт, на лыдын — 69 велӧдысь;
велӧдчисны 637 морт. Школаын директоралӧ В.В. Ульянова.



https://kv.wikipedia.org/wiki/%D0%9A%D1%83%D0%BB%D3%A7%D0%BC%D0%B4%D1%96%D0%BD

Кулӧмдін (рочӧн Усть-Кулом) – Коми Республикалӧн сикт, Кулӧмдін районса юрсикт,
Кулӧмдін сикт овмӧдчӧминса шӧрсикт.

Кулӧмдін сиктлӧн нимыс артмӧма Кулӧмъю нимысь – Эжва юлӧн веськыд вожысь. Дыр
кад чӧж Кулӧмъю вӧлі усьӧ Эжваӧ Тренясикт весьтын, кӧні водзынсӧ вӧлі
Лесокомбинат. Ӧнія кадӧ Кулӧмъю писькӧдіс выль вис, коді петӧ Эжваӧ сиктсянь 1
км вылӧ вылынджык.

Кыв туялысь Туркин Адольф Иванович чайтӧм серти, кулӧм кыв артмӧма обдорса йӧгра
кывъясысь, кодлӧн вежӧртасыс «чериа ю»: манси хул, ханты кул "чери"; -ӧм / -ом –
суффикс. Водзынсӧ став Эжва йылас вӧлі олӧны манси да хантыяс, кодъясӧс вочасӧн
зырыштісны сэтысь Висер, Емва, Удора да Сыктыв вожса коми вӧралысьяс да чери
кыйысьяс.

Олӧма йӧз шуӧны, мый тані коркӧ овлісны Кристослы важ ног эскӧмлы юрбитысьяс
(старӧверъяс), кодъяс пышйисны пемыд вӧръясӧ преследуйтӧмысь. Сэні, кӧні ӧні
сулалӧ Кулӧмдін, куліс тайӧ йӧз пӧвстысь ӧти морт. И шуисны местасӧ кулӧмӧн,
татысь и мунӧ Кулӧмдін нимыс, а юыс шусьӧ Кулӧмъюӧн.

Кулӧмдін пуксьӧма Эжва ю бокӧ, Кулӧмъю вомӧ. Сиктсянь Сыктывкар юркарӧдз 183 км.

Сыктыв вожса кресьтянаяс Леонтий Игнатьевич Ватаманов да Евсевий Нифонтовлы
лэдзисны овмӧдчыны Кулӧмдінӧ 1640 воын. 1646 воын Л.И Ватаманов кык пияныскӧд
вӧлі олӧ тані, а Е.Нифонтов абу вӧлі пасйӧма олысьяс лыдас, гашкӧ, абу и вуджӧма
выльлаас.



https://kv.wikipedia.org/wiki/%D0%9A%D1%83%D0%B7%D1%8C%D0%BC%D0%B0-%D0%94%D0%B5%D0%BC%D1%8C%D1%8F%D0%BD_%D0%BB%D1%83%D0%BD

Кузьма-Демьян лун (рочӧн Кузьминки, Кузьма-Демьян) — йӧзкостса гаж, кодöс
пасйöны вӧльгым тӧлысь 14 лунö.

Кузьма-Демьян лунö эжвайывса сиктъясын том йöз рытнас чукöртчöны братчина вылö,
кодöс празднуйтöны куим лун. Зонъяс медалöны керка. Нывъяс вайöны пызь, ид, таг
да öтвыв пуöны тагъя сур.

Юантор пуöм бöрын нывъяс сьыланкывйöн корöны керка кöзяинлысь яндöва. Сэсся нёль
ныв стöкан тыра сурöн йöктöны сьыланкыв улö да юöны. Сьыланкывйöн жö найö
матыстчöны кык зон дорö подносöн да мыччöны налы сур. Юöм бöрын зонъяс пуктöны
поднос вылö сьöмтор.

Кулӧмдiн районса Керчомъя сиктын Кузьма-Демьян лунö ичöт нывкаяс ветлöны
керкаысь керкаö. Найöс гöститöдöны тшайöн, ырӧшöн, няньöн, калляöн (идъя
чужваысь юантор).



https://kv.wikipedia.org/wiki/%D0%9A%D0%BE%D0%BC%D0%B8_(%D0%97%D1%8B%D1%80%D1%8F%D0%BD%D0%B0)_%D0%B0%D1%81%D0%B2%D0%B5%D1%81%D1%8C%D0%BA%D3%A7%D0%B4%D0%BB%D0%B0%D0%BD_%D0%BE%D0%B1%D0%BB%D0%B0%D1%81%D1%8C%D1%82

Коми (Зыряна) асвеськӧдлан обласьт (рочӧн Автономная область Коми (Зырян)) —
РСФСР-лӧн рытыв-войвылын веськӧдлан мутас 1921—1936 воясӧ.

Коми (Зыряна) асвеськӧдлан обласьт вӧлі лӧсьодӧма 1921 вося моз тӧлысь 21 лунӧ
РСФСР-ын Кардор да Войвыв Двина губерняяслӧн асыввыв юкӧнъясысь. Сылӧн
веськӧдлан шӧринӧн лои Усть-Сысольск кар. Обласьтӧ пырисны Усть-Сысольск уезд
ставнас, Яренск уездысь 21 вӧлӧсьт, Изьва-Печора уезд (Печора уездлӧн унджык
юкӧныс). Неуна сёрӧнджык, 1923 воын обласьтӧ сетісны Перым губернияса Чердін
уездысь Печора йывса вӧлӧсьтъяс (Мылдін, Савинобор, Тшугӧр), а 1929 воын Коми
обласьт дорӧ йитісны Придаш вӧлӧсьт да Чилимдiн.

1922 воын обласьт вӧлі юкӧма 4 уезд вылӧ: Изьва-Печора уезд, Емдін уезд,
Кулӧмдін уезд, Усть-Сысольск уезд. 1926 воын Усть-Сысольск уезд кутіс шусьыны
Сыктыв уездӧн.



https://kv.wikipedia.org/wiki/%D0%9A%D0%BE%D0%BC%D0%B8_%D0%B9%D3%A7%D0%B7%D0%BA%D0%BE%D1%81%D1%82%D1%81%D0%B0_%D1%80%D0%B0%D0%B4%D0%B8%D0%BE

Коми йӧзкостса радио – Коми Республикаса телеканал (КРТК) тэчасын коми кывъя
радио. Радиоса медшӧр редактор – Хозяинова Елена Александровна.

Коми йӧзкостса радио петӧ эфирӧ 2007ʼ вӧльгым 5ʼ лунсянь. Сійӧс позис кывзыны
Коми Республика пасьтала радиовезса коймӧд канал пыр. Медводз Коми йӧзкостса
радио уджаліс 3 часӧн быд весьлун. Сэсся кутіс кывны быд лун 6 (вежон помӧ – 8)
час асывсянь 8 час рытӧдз коставлӧмӧн, роч кывъя «Радио миркӧд» кадсӧ юкигмоз.
Коми лэдзӧсъяс вӧліны 5-15 минут ыдждаӧсь.

2008ʼ апрель 17ʼ лунсянь лои позянлун кывзыны Коми йӧзкостса радиотӧ му югыд
пасьтала ӧтуввезйысь КРТК сайтысь ыстӧд пыр. Неуна сёрӧнджык КЙР-сӧ орӧдісны
провод эфирысь, но ӧтуввезйӧ сійӧ коли. Кутісны петны тшӧтш роч кывъя
передачаяс. 2013ʼ арсянь "Европа+" каналын Коми йӧзкостса радио кутіс лэдзны
"Выль юӧръяс" комиӧн да рочӧн.

Ӧні Коми йӧзкостса радиосӧ позьӧ кывзыны интернетысь тайӧ сайтысь. Сэні жӧ
важджык петасъясӧн аудио файлъясыс. Выльторъяссӧ лэдзӧны тшӧтш мукӧд каналъяс
пыр.

Уджтасын медсясӧ коми сьыланкывъяс. Сёрниа петасъяс дженьыдикӧсь, найӧс лэдзӧны
татшӧм кадӧ:



https://kv.wikipedia.org/wiki/%D0%9A%D0%B0%D1%80%D0%B1%D0%B0%D1%81_(%D0%98%D0%BD%D1%8C%D0%B2%D0%B0_%D1%80%D0%B0%D0%B9%D0%BE%D0%BD)

Карба́с — Перым крайысь Коми кытшын Кудымкар районса Бевоёв овмӧдчӧмин улӧ
пырысь коми грезд.

Карбас грезд ним йылысь сьӧкыд мыйкӧ шуны. Кодсюрӧ чайтӧны, карбас (ыджыд пыж)
вылӧ муныштӧ да, тадзи и шусьӧ. Рочьяс войдӧр грездсӧ шуӧмаӧсь Карбасова.

Карбас грезд пукалӧ Ошмушашор да Метшкöр юяс дорын, Бевоёв сиктсянь войвылö 6 км
ылнаын да Кудымкарсянь рытыв-войвывладор 25 км ылнаын.

Орччӧн аддзам грездъяс: войвылас 1,5 км ылнаын Илля, вой-асыввылас 1,7 км ылнаын
Козвовчи, вой-рытыввылас кык километра мында ылнаын Епанов да лунвылас 2,7 км
ылнаын Важ Чигас.

1869 вося лыддьӧг серти Карбасын мездлун сетігкежлӧ вӧлӧма 31 овмӧс, олӧмаӧсь
120 айморт да 126 ань.

XX нэм пуксигӧн грездыс лыддьысьӧма Перым губерняса Совкар уездысь Бевоёв
вӧлӧсьтын, тані вӧлі Карбас обществолöн шӧрин.

1926 воӧ йӧзӧс гижалігтырйи Карбасын олӧмаӧсь 497 морт (226 айморт, 271 ань),
кутӧмаӧсь 88 овмӧс. Рочыс вӧлӧмаӧсь сизим морт, мукӧдыс — комияс.

1924 восянь Карбас грезд лыддьысьӧма Кудымкар районса (1941-1959 воясӧ Бевоёв
районса) Карбас сельсӧветлöн шӧрин.

2006 во пуксигӧн, выль роч оланпас серти, Карбассьыс сиктсӧветсӧ бырӧдісны,
грезд кутіс пырны Бевоёв овмӧдчӧминӧ.

Олӧны Карбасын карбасо́вса, ӧти морт йылысь шуӧны карбасо́вскöй либӧ карба́сісь.

Кабалаяс серти 2009 во пансигӧн Карбас грездын олӧма 173 морт, найӧ кутӧны 62
горт овмӧс.



https://kv.wikipedia.org/wiki/%D0%99%D3%A7%D0%BB%D3%A7%D0%B3%D0%B0_(%D0%B3%D0%B0%D0%B7%D0%B5%D1%82)

«Йöлöга» – Коми Республикаса томуловлы коми кыв вылын петысь газет. Петö 1991
восянь вежоннас öтчыд.

«Йöлöга» газет – творческöй томуловöс, енбиа гижысьяс да журналистъясöс сöвмöдöм
йылысь; финн-йöгра кывъяс, культура да традицияяс видзöм-сöвмöдöм, финн-йöгра
том войтырöс нимöдöм да öта-мöдкöд ёртасьöм йылысь.

«Йöлöга» газет – дзик öти коми кывъя петас республикаса том йöзлы. Редакцияын
уджалö нёль том да водзмöстчысь журналист. Сiдзкö, буретш сiйö водзмöстчысь
томуловыс, кодi вермас гораа висьтавны ас йывсьыс, кодi радейтö ассьыс чужан
кывсö, пыдди пуктö аслас войтырыслысь культурасö да традициясö.

«Йöлöга» газет – тайö абу сöмын юöр сетан газет, сiйö аслыспöлöс йитöд коми
томулов да финн-йöгра войтыр костын. Газет кутö топыд йитöдъяс Россияса да Коми
Республикаса финн-йöгра культура шöринъяскöд, Сыктывкарса коми культура
шöринкöд. Коми том войтырлöн «МИ» котыркöд öтув дасьтö да пöртö олöмö выль
проектъяс, кодъяс йитчöмаöсь карса да сиктса том йöзкöд.

2004 вося урасьöм тöлысьын Коми Республикаса правительстволöн индöд серти
котыртчис «Коми му» газет редакция» Коми Республикаса государственнöй
учреждение, кодi öтувтiс «Коми му» да «Йöлöга» газетъяс, «Би кинь» да «Чушканзi»
журналъяс. Сiйö кадсяньыс тайö ыджыд котырнас директоралö коми гижысь Александр
Ульянов. Налöн лои öтувъя бухгалтерия да компьютернöй цех.

«Йöлöга» газетын веськöдлiс А.П. Юдин, 2007 воöдз – Виктория Пименова, 2007
восянь – шеф-редакторöн уджалö Галина Валерьяновна Макарова.

2011 воын «Коми му» холдинглöн лоис асшöр öтуввез листбок. komimu.com
öтуввез-листын эм торъя лист бокъяс быд петаслöн – "Коми му" да "Йöлöга"
газетъяслöн, "Чушканзi" да "Би кинь" журналъяслöн.

Коми Республикаса пöшти быд пельöсысь ныв-зон воöны тайö выльвося гаж вылас, öд
буретш танi чолöмалöны быдöнöс коми Кöдзыд Пöль да Лымныв. Челядь ворсöны,
сьылöны-йöктöны. И гöгöр кылö сöмын чужан коми кыв. Редакцияын уджалысьяс асьныс
тайö гаж вылас и артисталöны, и режиссёралöны.



https://kv.wikipedia.org/wiki/%D0%95%D0%BB%D1%8C%D0%BA%D0%B8%D0%BD_%D0%9C%D0%B8%D1%85%D0%B0%D0%B8%D0%BB_%D0%90%D0%BD%D0%B4%D1%80%D0%B5%D0%B5%D0%B2%D0%B8%D1%87

Михаил Елькин чужис Сыктывдін районса Сёська сиктын 1958 вося вӧльгым тӧлысь
21-ӧд лунӧ.

Сёська сиктын 8 вося школа помалӧм бӧрын кык во велӧдчис Выльгортса видз-му
техникумын. Сӧветскӧй Армиаысь воӧм бӧрын керкаяс кыпӧдіс да вӧр кылӧдіс.
Уджаліс кочегарӧн, гидрологӧн.

1986 восянь уджаліс «Войвыв кодзув» журналын, 1996 восянь — медшӧр редакторӧн.
1987 воын помаліс Сыктывкарын уджалысь том войтырлысь рытъя школа, 1993 воын —
Москваын А. М. Горький нима Литературнӧй институт.

Медводдза кывбурсӧ йӧзӧдіс 1974 воын «Войвыв кодзув» журналын. Сылӧн петавліс
некымын кывбур чукӧр комиӧн да роч кыв вылӧ вуджӧдӧмӧн: «Ӧзын» (1986), «Восьса
сьӧлӧмӧн» (1989), «Лысва» (1994), «С верой в добро», «Осенние цветы».



https://kv.wikipedia.org/wiki/%D0%94%D1%8C%D1%8F%D0%BA%D0%BE%D0%BD%D0%BE%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87

Дьяконов Николай Михайлович (комиöн – Михайлö Микол) (1911–1982) – коми гижысь,
драматург, СССР–са гижысь котырö пырысь (1939), Коми АССР-са народнӧй артист
(1945), РСФСР-са заслуженнӧй артист (1951).

Драматургия юкöнын Николай Дьяконов заводитö водзмöстчыны 1930–öд вояс помын.
Степан Ермолинкöд öтув сiйö гижö квайт пьеса: «Джуджыд запань» (1938),
«Кырнышъяс» (1938), «Домна Каликова» (1939) да мукöд.

Драматург творчествоын асшöр тшупöдöн лои «Свадьба приданнöйöн» (1948)
лирическöй комедия гижöм. Роч кыв вылын (вуджöдiс А.Глебов) пьесасö вöлi
сувтöдöма Москваса Сатира театр сцена вылын, сэсся регыдöн пыртiсны асланыс
репертуарö и рубежсайса театръяс.

«Куим багатыр» (1960), «Квартет Николая Курочкина» (1962), «Нива–Нивушка» (1981)
да мукöд тешын гижысь серпасалö коми сикт водзын сулалысь тöдчана могъяс.



https://kv.wikipedia.org/wiki/%D0%94%D0%BE%D0%B7%D0%BC%D3%A7%D1%80_%D0%B2%D0%B0%D1%80%D1%8B%D1%88

Дозмӧр варыш (латин Accipiter gentilis; рочӧн Ястреб-тетеревятник) — ыджыд вöрса
хишнӧй лэбач.

Олӧ-вылӧ Европаса, Азияса ла Войвыв Америкаса вӧраинъясын, а сiдзжö Африка
Войвылын, Войвыв Монголияын, Китай Рытыввылын да Японияын.

Коми пармаын паныдасьлӧ лунвыв юкӧнъяссяньыс да вӧра тундраӧдз. Абу
волысь-мунлысь тылаборда, Комиын поздысьӧны да быдтысьӧны пыр ӧтилаын. Сӧмын
тӧвнас, медся сьӧкыд кадас, недыр кежлӧ вешйывлӧны лунвывланьӧджык. Рӧдмӧдчыны
пондӧны ода-кора тӧлысь пуксьӧм бӧрын. Позсӧ лӧсьӧдӧны вӧр дорӧссянь оз ылӧ, но
тшӧкыд да пемыд местаӧ. Тэчӧны сiйӧс ньӧръясысь джуджыд пу йылӧ, пучербердса кыз
увъяс вылӧ. Поз пытшкӧсыс 70 сантиметр пасьта, пыдӧсас вольсалӧны коз да ньыв
лыс, содтӧд ассьыныс гылалӧм гӧнсӧ. Корсюрӧ босьтлывлӧны и мукӧд гырысь
лэбачлысь важ позсӧ. Пӧжны пуктӧны 2 либӧ 4 кольк, найӧ вижовруд рӧмаӧсь да
кольквиж чутъясаӧсь. Пӧжсигас позъяс пукалӧны гознан варышыс ӧта-мӧдсӧ
вежлалӧмӧн вит вежонӧдз. Пӧжсигас сёянсӧ корсьӧны да ваялӧны, кодныс оз пукавны
позъяс. Сора тӧлысьын варышпияныс заводитӧны лэбавны да эновтӧны чужан позсӧ. Та
кадӧ став тылабордаыс позтырнас быдтысянінсьыс петӧны дорӧджык — посньыдджык
вöра да эрда местаясӧ. На бӧрся лэбӧны-вӧтчӧны тшӧтш и дозмӧр варышъяс.

Дозмӧр варышъяслӧн медшӧр чӧсмасянторйыс — пӧткаяс: дозмӧръяс, таръяс, сьӧлаяс,
уткаяс, а сiдзжӧ ракаяс, гулюяс да мукӧд сикас лэбач. Уськӧдчывлӧны и кӧчьяс
вылӧ. Сикт весьтын лэбалiгӧн кыйӧдӧны чипанъясӧс да налысь пиянсӧ. Удайтчывлӧ и
найӧс пышйӧдны. Тайӧ варышыслӧн аслыспӧлӧслуныс сыын, мый вермӧ перйыны
кынӧмпӧтсӧ быдлаысь — сынӧдысь и му вылысь, ва вылысь и ва веркӧсысь. И век
пӧткӧдчӧ сӧмын аслас кыйӧмторйӧн, шоймӧм ловъяслысь яйсö некор оз вӧрзьӧд.

Коми йӧз дозмӧр варышӧс нимтӧны нӧшта курӧг варышӧн да чипан варышӧн, перымса
комияс — тар варышӧн да курӧг варышӧн. Удмуртъяс ногӧн, тайӧ курег лушес, тур
лушес, лылык лушес, лукъя лушес. Комиӧдны кӧ, артмӧ: курӧг варыш, тар варыш,
гулю варыш, дозмӧр варыш. Лыддьӧдлӧм коми да удмурт нимъясыслӧн подулыс ӧти, код
серти позьӧ тӧдмавны, мыйӧн пӧткӧдчӧ тайӧ варыш сикасыс.



https://kv.wikipedia.org/wiki/%D0%92%D1%8B%D0%BB%D1%8C%D1%8B%D0%B1_(%D0%9A%D3%A7%D1%80%D1%82%D0%BA%D0%B5%D1%80%D3%A7%D1%81_%D1%80%D0%B0%D0%B9%D0%BE%D0%BD)

Выльыб (рочӧн Выльыб) — Коми Республикаса Кöрткерöс районысь Ыджыдвидз сикт
овмӧдчӧмин улö пырысь грезд.

Грезд пукалӧ Висер юлӧн веськыд берегас. Выльыбсянь Ыджыдвидз шӧрсиктӧдз — 3 км,
Кӧрткерӧс юрсиктӧдз — 78 км, Сыктывкар юркарӧдз — 126 км.

Выльыблöн историяыс йитчöма Ыджыдвидз сикт артмöмкöд. Медводдзаысь Ыджыдвидз
Вишера погостыс казьтывсьö 1585 воö. Вöлöма 3 керка, олöмаöсь Висер юлöн шуйга
берегас, öнiя Выльыб весьтын, а местасö шулöмаöсь Кöсьта керöсöн. Мöдар берегас
вöлöма паськыд видз. XVII нэмын Висер ю писькöдöма сэтi выль ва туй.

Асму тӧдмалысь И.М. Панюков серти, XVII нэм помас ёна ойдлöм вöсна да Висер юлöн
ва туй вежсьöм вöсна Кöсьта керöсын олысьяс вуджöмаöсь овны Висер юлöн веськыд
берегас. Öтияс овмöдчöмаöсь вывтасiнö, выль ыбъяс вылö — тадзи артмöма Выльыб,
мукöдыс — ю кузя улöджык, но дыр кад чöж став олысьсö шуöны ыджыдвидзсаöн.
Медводдза вуджысьсö шулöмаöсь «шабалаöн». Веськыд берегас овны вуджöмаöсь дыр
кад чöж.

Грездын вӧлӧма мельнича. Выльыбсянь катыдланьын сулавлӧма часовня либӧ крест
(Прокопей лун – сура празьник).

Айму вӧсна Ыджыд тышӧдз Выльыбса ягын вӧлӧма зэкъяслӧн баракъяс да вышкаяс,
пукалысьясыс пӧрӧдісны вӧр да кыскалісны Висер юö.

Радио кывны кутöма 1952 восянь. Би сетны кутöмаöсь 1958 восянь. Грездас вӧлӧма
КБО, медпункт, начальнӧй школа. Ӧні эм челядь видзанін, кирпичысь клуб, «Исток»
видз-му овмӧс, пилорама.



https://kv.wikipedia.org/wiki/%D0%92%D0%B8%D0%B7%D1%8F%D0%BE%D1%80%D0%B4%D0%B0

Вӧрӧ ветлігъясӧ тайӧ визув пемӧссӧ аддзывлан пӧшти быд пӧрйӧ. Урысь неуна
ичӧтджык: сьӧктаыс овлывлӧ 80 граммӧдз, кузьтаыс – 16 сантиметрӧдз, пашкыр бӧжыс
11 сантиметр. Гӧныс рудовгӧрд, кынӧм улыс рудовъеджыд, мышкас да бокас
кузьтаногыс тӧдчӧны сьӧд визьяс. Сувтас бӧр кок вылас да сюся видзӧдӧ тэ вылӧ,
чипӧстас здук мысти да саймовтчас лӧп-колода сайӧ, но бӧр на петкӧдчылас да
дзоргыштас, а сэсся пелька шаркнитас пу вылӧ бӧрӧн либӧ водзӧн, вермас и дзикӧдз
воштӧдчыны.

Орда – асыввывса пемӧс. Россияын кындзи олӧ Казахстанса, Монголияса, Китайса да
Японияса вӧръясын. А Кардор, Вӧлӧгда, Казань да Уфасянь рытыввывланьынджык оз
нин паныдасьлы. Сук пемыд лыска вӧръяс ордаяслы оз лӧсявны. Найӧ пырджык олӧны
да быдтысьӧны вӧр дорӧсъясын, вӧр діясын, кустъяса бурысьясын, ю ковтысъясын,
сотчӧминъясын да важ керас местаясын.

Позйыс ордалӧн сісь мырйын, пӧрӧм пу сьӧмӧсын, горсйын либӧ му пытшкын. Мупытшса
позйыс кык жыръя – ӧтарас оланіныс, мӧдарас – сёян видзаніныс. Узьланінсяньыс
боквыв кодйӧ содтӧд пырмӧсъяс, кытчӧ лӧсьӧдӧ асмогасянінъяссӧ. Сёянысла ветлывлӧ
верст сайӧдз, куталӧ гагъясӧс да лёльӧясӧс, пӧткӧдчӧ тшӧтш вотӧсъясӧн. Арнас
тулыс кежлӧ чукӧртӧ лыска пуяслысь да гумъя быдмӧгъяслысь кӧйдыссӧ, нянь ыбъяс
вылысь тусь. Позйӧдзыс ваялӧ вомкӧтш сэрӧгъясас. Запассӧ лӧсьӧдӧ тӧвся узьӧм
водзвылас. Быдсикас колана сёянторсӧ тэчӧ оз кыдз веськалӧ, а торъя чукӧръясӧ.
Туялысьяслӧн висьталӧм серти, тӧвся став вӧлӧгаыс пӧ визяордалӧн чукӧрмылӧ нёль
килограммӧдз.

Тӧвся узьӧмсьыс орда палялӧ косму тӧлысь пуксигӧн. Сэки вӧрыс и ваыс кыз лым
улын на да, сёян кумса чӧжӧснас и посйысьӧ. Пышъялан кадас айясыс косясьӧны
ӧта-мӧдыскӧд, медым лоны вермысьӧн да гозйӧдчыны эньыскӧд. Пытшписӧ энь ордаяс
новлӧдлӧны кынӧмас тӧлысь чӧж. Ода-кора тӧлысь помын либӧ лӧддза-номъя тӧлысь
пуксигӧн найӧ чужтӧны синтӧм да гӧнтӧм нёль-ӧ-вит пи. Пиянсӧ мамыс нёньӧдӧ аслас
йӧлӧн нёль вежонӧдз. Том йылӧмыс ар кежлӧ верстяммӧны да петӧны асшӧр олӧмӧ.

Визяордаяс – посньыдик да полысь пемӧсъяс, на бӧрся вӧтлысьӧны да тшапйӧдлӧны
гырысьджык яй выв вӧрпаяс. 1930-ӧд воясӧ ёна паськавліс ордаясӧс кыйӧм. Сэки
Коми муса вӧралысьяс быд во вӧлӧм иналӧны сюрсӧн-джынйӧн куӧдз. А сэсся вочасӧн
татшӧм прӧмысыс дзикӧдз бырӧма, сы вӧсна мый кыйдӧс куяссӧ дугдӧмаӧсь босьтавны.

Коми йӧз пемӧссӧ нимтӧны кык ногӧн – ордаӧн да визя ордаӧн. Татшӧмӧсь жӧ
нимъясыс сылӧн матыс рӧдвуж кывъясын: перымса комилӧн – орда, визяорда,
удмуртъяслӧн – урдо. Важ йӧз гӧгӧрволӧмаӧсь кыдзи визя бока ловлысь нимъяс. Ӧнія
сёрниын орд кыдзи асшӧр кыв оз паныдасьлы, сы пыдди вӧдитчӧны рочысь босьтӧм бок
кывйӧн. Важ нимыс кольӧма нӧшта кык юкӧна орд/ты «ребро» пытшкын. А удмуртъяс
абу вунӧдӧмаӧсь, найӧ и ӧні на шуӧны оз «бок», а «урд» либӧ «урдэс», урдъёс висе
«бока болят», урд вылын кылльыны «лежать на боку» да с.в. Ылыс рӧдвуж кывъясын
лӧсялана весьтас эм сӧмын марилӧн, на ногӧн ордаыд урымдо.



https://kv.wikipedia.org/wiki/%D0%92%D0%B0%D0%BD%D0%B5%D0%B5%D0%B2_%D0%90%D0%BB%D1%8C%D0%B1%D0%B5%D1%80%D1%82_%D0%95%D0%B3%D0%BE%D1%80%D0%BE%D0%B2%D0%B8%D1%87

Ванеев Альберт Егорович (комиӧн — Ёгор Альберт) (1933–2001) — коми гижысь, коми
литература туялысь, филология наукаясса кандидат (1963), Коми Республикаса
нимйӧза поэт (1996).

Медводдза кывбуръяссӧ йӧзӧдіс 1949 воын «Войвыв кодзув» журналын, а «Ме чужи
Войвылын» медводдза кывбур чукӧр петіс 1960 воын. Сылӧн петавліс 26 кывбур
чукӧр: «Ме чужи Войвылын», «Бара кылалӧ йи», «Лун шӧр», «Вежӧдӧны кыдзъяс»,
«Ловъя би» да мукӧд.

«Зонкаяс йылысь балладаысь», «Сосны под солнцем» да «Лун шӧр» кывбур чукӧръясысь
Альберт Ванеевлы 1968 воын сетӧма Коми комсомоллысь премиа. «Талун асылыс сӧдз»
кывбур чукӧрысь 1980 воын поэт лои И.А. Куратов нима Коми АССР-са канму премиа
босьтысьӧн.

Кывбуръяссӧ да поэмаяссӧ вуджӧдӧма уна кывъяс вылӧ. 1965 восянь — СССР-са гижысь
котырӧ пырысь.

А.Е. Ванеев уна во туяліс коми литературалы подув пуктысь Иван Куратовлысь олӧм
да гижан удж. Пуктіс ыджыд пай Куратов йылысь Казахстанса да Узбекистанса
архивъясысь материал корсьӧмӧ.

Бӧръя воясас шыӧдчис Георгий Лыткин, Каллистрат Жаков да Питирим Сорокинлӧн олӧм
дорӧ. Найӧ вӧліны и туялысьясӧн, и йӧзӧс нималана югдӧдысьясӧн.

Альберт Ванеев гижис «Сӧвмысь поэзия» (1963), «Время и коми поэзия» (1974) да
«Коми-зырянское просветительство» (2001) монографияяс.



https://kv.wikipedia.org/wiki/%D0%92%D0%B0%D0%B2%D0%B8%D0%BB%D0%B8%D0%BD_%D0%98%D0%B2%D0%B0%D0%BD_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87

Вавилин Иван Михайлович (комиӧн – Миш Вань; гусяним – Баярса Иван) (1911–1975) –
коми гижысь, СССР-са Гижысь котырö пырысь (1943), Коми АССР-са государственнӧй
премиа босьтысь (1973).

Кöрткерöс да Сыктывдiн районсаяс Иван Вавилинöс öта-мöднысö ордйöмöн шуöны аслас
гижысьöн. Öд чужлiс Иван Михайлович, кыдз ачыс ёртъясыслы висьтавлiс, куим
пöвста керöсын – Кӧрткерӧс районса Позтыкерӧс сиктсöветувса Баяркерöсын. А
музаыс сылöн, Мария Александровна, вöлi Выльгортса Давйысь. Танi и лöсьöдiсны
сыкöд семья, быдтiсны кык нылöс да танi жö гижысь аддзис аслыс бöръя шойччанiн.

Збыльвылас кö, öнöдз на абу стöча тöдса, кор чужлiс Иван Вавилин. Öти гижöдын,
кодöс кырымалö 1945 вося вӧльгым 10 лунö, сiйö ас кинас пасйö, чужлi пö вӧльгым
25 лунö. А сёрöнджык нин, 1952 вося ода-кора 23 лунö, бара жö аслас киöн, гижö,
мый чужан луныс сылöн вӧльгым 21 лунö.

«Начальнöй школаын велöдчигöн на кутi радейтны кывбуръяс. Но гижны босьтчöм
йылысь думыштчылi сёрöнджык нин. 1927–28 воясын батькöд да ыджыд воккöд ме
уджалi вöрын. Первой воас Чöдъю дорын акционернöй общество «Руссголландлеслы»
вöлöн кыскалi шпалъяс, а мöд вонас ачым нин велöдчи лöсны шпалъяссö. Олiм öтувъя
баракын. Тöвся рытъясыд кузьöсь. Ме вöлi гораа лыддя коми книгаяс: Нёбдiнса
Витторлысь, Тима Веньлысь, Илля Васьлысь, Михаил Лебедевлысь да мукöдлысь
гижöдъяссö. Вöрын уджалысьяс менсьым лыддьöмторъяссö кывзылiсны сьöлöмсяньыс.
Тайö тöвся рытъясас и чужи мöвп да кöсйöм – босьтчыны аслым кывбуръяс гижалöмö.

Сэки, дерт, ме эг на гöгöрволы, мый сэтшöм поэзияыс да поэтикаыс. Зiльлi гижны
ритм да рифма вылö подуласьöмöн, и – ставыс. Гижа вöлi сы йылысь, мый аддза, мый
кывла. Öтчыд висьталiсны: миян сиктö Пиля гöтыр ордö волöма сватыс, Конша сиктса
Тима Семö, ыждалыштöма. Ме та йылысь гижи зэв ичöтик висьт «Ыджыд сват». Ыстi
«Ордым» журнал редакцияö. И лэдзöмаöсь. Та бöрын Тима Семö кутiс нимавны став
Лӧкчим вожын. Неважöн тайö висьтсö аддзылi «Ордым» журналлöн 1928 вося öти
номерысь, и серамöй петiс – сэтшöм нин сiйö вöлöма жеб, а комын öти во сайын
менсьым кыпöдлывлiс нимкодьлун».

1929 воын Иван Вавилин пырис велöдчыны Помöсдiнса ШКМ-ö, тадз вöлi шусьö
колхозса том йöзлöн школа. Аддзысьöма Тима Венькöд, кодi сiйö кадас велöдöма
Помöсдiнса школаын коми кыв да литература:

"– Тэ и лоан Баярса Иваныс, – шыасяс том морт дорö нималана гижысь. – Сiдзкö,
тэнö гижам асланым литературнöй кружокö".

Дерт, дзик пыр кывбуралысьöн Иван Вавилин эз ло, колiс мырссьыны-велöдчыны на.
Сыктывкарын вузъясö да втузъясö дасьтан öти вося курсъяс помалöм бöрын, 1933
воын арнас, мунiс армияö. И сэтысь воöм бöрын том поэтлöн заводитчис зумыдджык
литература творчествоыс.

Сöмын Айму вӧсна Ыджыд тыш водзвылын, 1939–1940-öд воясö, «Ударник» журналын
выльысь петкöдчöны сылöн кывбуръясыс, найöс поэт ёнджыкасö гижис челядьлы
лыддьöм вылö.

1941 вося сора 9 лунö (мöдлаын гижысь пасйöма, мый 1942 вося вӧльгым 15 лунö)
чужан му дорйыны мунö тшöтш и Иван Вавилин. Война воясö поэтлысь лэдзисны кык
ичöтик кывбур чукöр: «Ни öти шаг бöрö!» да «Сöветскöй воин», кытчö пырисны
салдат-фронтöвикъяс йылысь кывбуръяс.

«1943 вося урасьӧм 25 лунö Штеровка дорын, Донбассö матысмигöн нин, ме ранитчи.
Куйлi госпитальын Балашов карын. Бурдi тайö вося майын. «Май бурдöдiс менö» –
юрын чужис мöвп. Кöсйи гижны кывбур, но сiйöс гижöм вылö мыйкö эз на тырмы.
Колис во. Матысмис 1944 вося май. Тайö май водзвывса лунъясас миян частьяс
врагöс вöтлiсны Днестр ю сайö. Миян «катюшаяс» уна фашистöс купайтiсны Днестрын.
Та бöрын миян фронтса частьяс бойясöн прöйдитiсны ыджыд да сьöкыд туй. Бöрö
колины Румыния, Болгария, Югославия, Венгрия, и вот Австрия. Ми ичöтик Грабен
сиктынöсь. Танi кылiм сьöлöм радуйтана юöр: «Победа!». И ме тайö сиктас пыр жö
пукси да гижи бöрö кольöм став майяс йылысь стихотворение «Вит май», кöнi
некымын кывйöн пасйи ассьым да ме кодь жö уна сöветскöй воинлысь боевöй туйсö».

Фронт вылысь воöм бöрын Иван Вавилин нöшта на матынджык лоö коми литература дорö
– медводз уджалö Коми Гижысь котырын, а 1947 восянь ответсекалö Войвыв кодзув
журналын, чуйдöдö да ышöдö том кывбуралысьясöс. Да и ачыс мудзлытöг гижö. Сылöн
перö улысь петö книга бöрся книга: «Менам парма», «Тарас дед», «Зу», «Му выв
кодзувъяс», «Кыаысь кыаö», роч кывбур чукöр. Челядьлы гижöдъяс: «Вельмöм Сан»,
«Дружнöй котыр», «Миша вöчö йöв», «Миян пароход» да мукöд.

1976 воын Коми небöг лэдзанiнын петiс сылöн «Сьöлöм сьылöм» сборник. Кипомысь
гижӧдсö Иван Вавилин ас кокнас на вайлöма Владимир Поповлы, кодi вöлöма
редакторнас, да кутшöмсюрö пасйöдъяс бöрын нулöма на гортас. А кор Владимир
Александрович сдайтiс типографияö поэтöн тэчöм-öтлаöдöм кывбуръяса рукописьтö,
авторыс эз нин вöв ловъя: 1975 вося йирым 5 лунö сiйö виччысьтöг кувсис...



https://kv.wikipedia.org/wiki/%D0%91%D0%B5%D0%B7%D0%BD%D0%BE%D1%81%D0%B8%D0%BA%D0%BE%D0%B2%D0%B0_%D0%9B%D1%8E%D1%86%D0%B8%D1%8F_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%BD%D0%B0

Безносикова Люция Михайловна (1940) — коми кыв туялысь, филологияса кандидат
(1978).

Люция Михайловна чужис 1940 вося косму тӧлысь 29-ӧд лунӧ Удора районса Важгорт
сиктын. Медводз велӧдчис Важгортса школаын. 1956 воын мам-батьыскӧд локтіс
Сыктывкарӧ, велӧдчис 1-ӧд номера школаын. 1958 воын пырӧма Коми канмуса
педагогика институтлӧн история да филология факультетӧ. Люция Михайловна ӧкмыс
во зілис «Югыд туй» газетын, пырис Россияса журналистъяслӧн котырӧ. 1972 воын
локтіс уджавны Коми наука шӧринса Кыв, литература да история институтӧ. Велӧдчис
Москваын аспирантураын академик Б.А. Серебренников, профессоръяс В.И. Лыткин да
К.Е. Майтинская, А.П. Феоктистов дорын.

Кандидатлысь диссертациясӧ Люция Михайловна дорйис 1978 воын Тартуса
университетын, туяліс сёрнисикасъяслысь коми гижӧда кыв озырмӧдӧмын тӧдчанлунсӧ.
Уджсӧ вӧчис коми лингвист Е.С. Гуляевлӧн веськӧдлӧм улын. Сёрӧнджык
диссертациясӧ вӧлі лэдзӧма торъя небӧгӧн.



https://kv.wikipedia.org/wiki/%D0%90%D1%80%D1%82%D0%B5%D0%B5%D0%B2_%D0%9F%D0%B8%D0%BA_%D0%93%D0%B5%D1%80%D0%B0%D1%81%D0%B8%D0%BC%D0%BE%D0%B2%D0%B8%D1%87

Пик Артеев чужис Ыджыд тундраын 1937 вося вӧльгым тӧлысьӧ. Нимсӧ пуктісны
нималана немеч-антифашист Вильгельм Пик серти. Тундраын Пик оліс сизим арӧсӧдз,
внтліс кӧр дорын бать-мамыскӧд. Нӧвикбӧжса школаын велӧдчис 7 во, сэсся помаліс
Усвавомса шӧр школа.

Медводдза висьтъяссӧ Пик Артеев йӧзӧдіс «Усинская новь» газетын 1978 воын.
Сылысь гижан сямсӧ казяліс журналист Рейнгольд Бихерт, коді вӧлі тайӧ газетса
редакторнас. Та бӧрын авторӧс корисны Сыктывкарӧ том прозаикъяслӧн семинар вылӧ.
Комиӧдӧдм гижӧдъяссӧ йӧзӧдлісны «Войвыв кодзув» журналын. Гижис и комиӧн, и
рочӧн.

Медводдза небӧгыс петіс кулӧм бӧрас нин Р. Бихерт водзмӧстчӧмӧн, коді мӧвпаліс
та йылысь Пик Артеевлӧн кулан восяньыс нин. «Была бы вторая жизнь..» небӧгӧ
(2008) пыртӧма 21 йӧзӧдӧм да йӧзӧдтӧм висьт да очерк.



https://kv.wikipedia.org/wiki/%C2%AB%D3%A6%C2%BB_%D0%BA%D0%BE%D0%BC%D0%B8_%D1%88%D1%8B%D0%BF%D0%B0%D1%81%D0%BB%D1%8B_%D0%BF%D0%B0%D0%BC%D0%B5%D1%82%D0%BD%D0%B8%D0%BA

«Ӧ» коми шыпаслы паметник – гранитысь вöчöм паметник, кодöс сувтöдöма Коми
Республикаса юркарын Сыктывкарса коми культура шöрин водзын да восьтӧма 2011
вося лöддза-номъя тöлысь 12 лунö, кор Сыктывкарын пасйисны юркарлысь да Россия
лунъяс.

«Ö» коми шыпаслы паметник сувтöдöм йылысь мöвп медводдзаысь юргис 2008 воын.
Сэки «Коми войтыр» öтмунöмысь Сыктывкарса юкöнлöн (веськöдлысь – М.В.
Кузьбожева) чукöртчöм вылын вöлi бöрйöны вöзйöмъяс, кыдзи пасйыны 2009 воын Коми
кыв во. Öльöш Рассыхаев вöзйис вöчны да сувтöдны «Ö» коми шыпаслы паметник.
Медшöр помкаыс вöлi сыын, медым нöшта öтчыдысь йöзсö туйдыны ыджыд мытшöд вылö,
кодi йитчöма «ö» шылöн юргöмкöд. Роч йöз сёрниын «ö» шысö тшöкыда кедзовтöны сы
вöсна, мый велавтöгыд сiйöс сьöкыд шуны. А роч гижöдъясын тайö шысö нöшта на ёна
дзескöдöны – сы пыдди пасйöны либö «о» шыпас либö вежöны «э» вылö. Сэк жö, «ö»
шы тшöкыда паныдасьлö коми сёрниын. Тайö лои аслыспöлöс шыпасöн, кытысь кылö
коми руыс, коми войтырлöн асшöрлуныс.

«Коми войтыр» öтмунöмысь Сыктывкарса юкöнлöн чукöртчöм вылын вöлi сёрни и
паметник сувтöдан ин йылысь. Вöлi некымын вöзйöм: Искусствояс гимназия,
Национальнӧй гимназия, Юркарса коми культура шöрин водзын.

2008 вося коми войтырлöн быд вося карса конференция вылын вöлi вынсьöдöма
Пошмуöм (Резолюция), кытчö пыртöма Сыктывкарса веськöдланiн (администрация) дорö
вöзйöм – «Ӧ» шыпаслы паметник вöчöм могысь нуöдны карса конкурс. Карса
администрация татшöм уджас эз босьтчы.

2008 воын жö «Коми войтыр» öтмунöмысь Сыктывкарса юкöн вöлi кöсйö юöртны «Ӧ»
паметник вöчöмлы асшöра сьöм чукöртöм йылысь. Кöсйисны дасьтыны 50, 500 да 5000
шайта билетъяс, а сьöм сетысьяслысь нимъяссö пасъявны торъя небöгö, кодöс сэсся
сетны музейö пыр видзöм вылö.

2009 воын коми войтырлöн быд вося карса конференция вылын вöлi вынсьöдöма мöд
Пошмуöм. Сэнi шыöдчöма Коми Республикаса культура министерствоö сы могысь, медым
финн-йöгра скульпторъяслöн Войтыркостса симпозиум уджтасö пыртны «Ӧ» паметник
вöчöм.

2010 воын моз тӧлысьлöн 10–25 лунъясö Сыктывкарын нуöдiсны финн-йöгра
скульпторъяслысь IV Войтыркостса восьса пленэр – «Финн-йöгра мир. Тшöтш».
Сыктывкарса университетысь велöдысь, скульптор Александр Выборов кöсйысис вöчны
гранитысь «Ӧ» коми шыпаслы паметник. Гранитсö вöлi вайöма 2002 воын на Уралысь.
Вöчасьöмас сiйö босьтчис пленэр помасигас нин, Урал вылö экспедицияысь локтöм
бöрас.

Паметник вöчöм вылö сьöмсö вичмöдiсны кык сенатор – Владимир Торлопов да Евгений
Трофимов.

Паметниксö вöчöм бöрын «Ӧ» шыпас сулалiс Коми Республикаса Национальнöй
галереялöн мыш саяс. «Коми войтыр» öтмунöмлöн Сыктывкарса представительство
шыöдчис Юркарса администрацияö, медым лэдзисны сувтöдны « Ӧ» шыпаслы паметниксö
Юркарса коми культура шöринö. Карса мэр чöв олiс. Öтуввезйыс паськалiс сёрни сы
йылысь, мый сiйö керкаса олысьяс, кöнi меститчö Коми культура шöрин, мунöны талы
паныд. Карса чина войтыр пиысь кодкö шуöма, мый паметникыслöн некутшöм дон абу.

2011 во пансигöн Финн-йöгра портал нуöдiс гöлöсуйтöм, медым тöдмавны, кытчö
йöзыс кöсйöны сувтöдны паметниксö. Гöлöсуйтöм петкöдлiс, мый унджыкöн кöсйöны
аддзыны паметниксö Сыктывкарса коми культура шöрин водзын.

2011 вося лöддза-номъя тöлысь 9 лунö «Ö» коми шыпаслы паметник сувтöдöма
Сыктывкарын Юркарса коми культура шöрин водзын.

2011 вося лöддза-номъя тöлысь 12 лунö, кор Сыктывкарын пасйисны юркарлысь да
Россия лунъяс, карса мэр Иван Поздеев восьтiс паметниксö.



https://kv.wikipedia.org/wiki/%D0%AE%D1%80%D1%8C%D1%91_%D0%99%D0%BE%D0%BE%D1%81%D0%B5%D0%BF%D0%BF%D0%B8_%D0%92%D0%B8%D1%85%D0%BC%D0%B0%D0%BD

Вихман Юрьё Йоосеппи (суоми Wichmann Yrjö Jooseppi) (1868–1932) – Суомиысь кыв,
фольклор да этнография туялысь.

1901-1902 воясын Вихман вöлi Коми муын командировкаын. Коми муӧ мӧдӧдчис 1901-ӧд
вося кӧч тӧлысь 14-ӧд лунӧ и Суомиӧ бӧр воис 1902-ӧд вося моз тӧлысь 23-ӧд лунӧ.

Ю.Й.Вихман вӧлі Усть-Сысольскын, Визинын, Абъячойын, Ношульын, Леткаын да коми
пермякъяслӧн Юсьва сиктын. Ветлӧдлігас чукӧртіс коми йӧзыслысь сёрнисикасъяссӧ,
туяліс коми грамматика.

Став чукӧртӧм материалысь Хельсинкиын 1916-ӧд воӧ сійӧ лэдзис «Коми—зыряналӧн
йӧзкостса поэзия» небӧг. Сэтчӧ пырисны 60 мойд, 36 кывбур, 43 сьыланкыв, 15
бӧрдӧдчанкыв, 191 шусьӧг да ӧкмыс сёрнисикасӧн 278 нӧдкыв».

Тайӧ вӧлі Ю.Й. Вихманлӧн вывті тӧдчана уджӧн, кӧні петкӧдчис коми кывйыс да
сылӧн сёрнисикасъясыс аслас озырлуннас да коланлуннас. Ас кадӧ босьтчывліс сійӧ
вӧчны и коми-немеч кывчукӧр, во эз удит, кувсис. И сылысь уджсӧ помаліс сылӧн
велӧдчысьыс – Т.Э.Уотила. Кывчукӧрсӧ вӧлі лэдзӧма Хельсинкиын 1942-ӧд воӧ.
Кывчукӧрсӧ лӧсьӧдіс коми сёрнисикасъяс пыртӧмӧн, кӧнi 10 сюрс кыв. Вихман
торйӧдӧма Луздор да Леткаса сёрнисикасьяссӧ. Сетӧма кывъяс дорас зэв лӧсялана
зумыд кывтэчасъяс. Кывъясыслысь вежӧртассӧ орччӧдӧма немеч кывйӧн, роч кывйӧн,
финн кывйӧн да удмурт кывйӧн. Вежӧртассӧ восьтӧма сё сайӧ коми кывлысь.



https://kv.wikipedia.org/wiki/%D0%AD%D1%81%D1%82%D1%8A%D1%8F%D1%81

Медводдза йöзыс татчöс муясын овмöдчылöмаöсь 11 сюрс во сайын кымын, а
чудь–йöгра олöны танi бöръя 5 сюрс восö нин. Каръяс пиысь важ гижöдъясын
медводдзаысь гаравлöны Тарту – 1030–öд воын, а Таллинн – 1154–öд воын. Ас канму
артмытöдз Войвыв Эстония 1219–öд воын босьтöны датчана, а Лунвыв Эстония –
немечьяс 1224–öд воын. Сöмын Сааремаа пöшти нэм чöж олö джынвыйö асшöра.
Ливонияса ожман помасьöм бöрын 1583–öд воын Эстония веськалö полякъяс да шведъяс
киö, а 17–öд нэмлöн мöд джынсяньыс ставнас вуджö шведъяслы. Сэки Швецияын
медъёна паськалö протестантизм, та понда кызвын эстыс — лютерана. Та вöсна жö
ёна водз пондöны йöзöдны эст кывъя литература, позьö сюрöдны бур тöдöмлунъяс.
17–öд нэм помланьö нин джын войтырыс лоö велöдчöма, а небöгыд крестьяналöн
гортас абу нин гежöдтор. Тартуса Университет панöны 1632–öд воын. Крестьяналы
школаяс восьтöны ветымын воöн сёрöнджык.



https://kv.wikipedia.org/wiki/%D0%AB%D0%B4%D0%B6%D1%8B%D0%B4_%D0%BB%D1%83%D0%BD

Ыджыд лун (рочӧн: Пасха, Воскресение Христово) — коми йӧзкостса календарын вичко
праздниккӧд йитчӧм лун. Лӧсьӧдӧма Иисус Кристос ловзьӧм лун кузя. Ыджыд лун —
ветлысь празьник. Ӧнія кадӧ Ыджыд лунсӧ быд во арталӧны тӧлысь-шонді календар
серти.

Ыджыд лунся пызан сайын медводз сёйӧны кольк. Перво сёйӧны кӧзяин да кӧзяйка,
сэсся пӧль-пӧч, и медбӧрын — челядь. Мукӧд котырын вермасьӧны, кодлӧн колькйыс
медъён. Быдӧн бӧрйӧ аслыс кольк, тотшкысьӧны: кодлӧн колькйыс дзоньӧн кольӧ,
тотшкысьӧ мӧдкӧд. Потӧм кольксӧ сёйӧны. Кӧнсюрӧ колькнас оз тотшкысьны, а пызан
ӧта-мӧдар помсяньыс воча гӧгыльтӧдӧны. Мукӧдлаас сёйтӧдзыс кольксӧ колӧ
гӧгльӧдны пызан вывті. Ыджыд лунӧ тшӧктӧны челядьӧс быгльӧдлыны кольксӧ джодж
кузя, медым курӧгъясыс бурджыка кутасны вайсьыны.

Ыджыд лунся гажӧдчӧмъяс нюжалӧны вежон чӧж. Тайӧ вежон чӧжыс бувгӧны жыннянъяс,
быд морт вермӧ жыннянӧ звӧнитны. И тайӧ лунъяснас пӧ жыннян горыс зэв
аслыспӧлӧс, кылӧ пӧ: «Ульлун воис!», «Блин да кӧвдум!», «Черинянь да кольк!».

Мукӧд сикт—грездас Ыджыд лунсянь заводитӧны чеччавны пӧвйӧн. Чукӧртчӧны ӧшинь
улӧ либӧ луд вылӧ. Пес вылӧ пуктӧны пӧв, кык морт сувтӧны пӧв ӧтар-мӧдар помас,
ӧтикыс пӧв вылас чеччыштӧ, мӧдыс сэк кості вывлань качӧ. Коді усяс, сы места мӧд
сувтӧ. Луздорын пӧвйӧн чеччалӧны Ен каян лунӧ.

Ыджыд лунсянь вичкоса служитысьяс заводитӧны ветлӧдлыны сиктса олысьяс дорті, и
вежон чожӧн кытшовтӧны вичко улӧ пырысь став грездсӧ. Олӧма йӧз казьтылӧны,
попъяс локтігкежлӧ пӧ дасьтӧны медся чӧскыд сёян-юансӧ, торъя дозъясӧ пуктӧны
шобді, сю, ид тусь, тэчӧны пызан вылӧ пӧжас, кольк, рысь. Вичкоса служитысьяс да
налы отсасьысьяс зібъя енъясӧн да вичкоса ыджыд пу крестӧн пырӧны керкаӧ,
сьылӧны молитваяс, вежӧдӧны сёян и тусь. Кутшӧмсюрӧ керкаясын пуксьылӧны пызан
сайӧ, мыйтакӧ сёянсӧ босьтӧны аскӧдныс, сэсся разӧдӧны сійӧс гӧля олысьяслы, и
неыджыд юкӧн кольӧ вичколы.

Ыджыд лунсянь гӧра-кӧдзаӧдз том йӧз чукӧртчӧны луд вылӧ сьывны-ворсны. Изьва
вожын татшӧм ворсӧмыс шусьӧ «Войлӧм». Ыджыд лунсянь ывлаын, кос нин кӧ, ворсӧны
«Каръясьӧмӧн», «Мачӧн».



https://kv.wikipedia.org/wiki/%D0%A8%D1%83%D0%BA%D1%82%D0%BE%D0%BC%D0%BE%D0%B2_%D0%93%D0%B0%D0%BD%D1%81_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Ганс Шуктомов чужис Коми (Зыряна) асвеськӧдлан обласьтысь Сыктывдін районса
Шыладор грездын 1929 вося ода-кора тӧлысь 19-ӧд лунӧ кресьтянин семьяын, кодӧс
сёрӧнджык кулакалісны.

Сизим вося школа помалӧм бӧрын уджаліс Сыктывкарса аэропортын. Вӧр техникум бура
помалӧм бӧрын сійӧс мӧдӧдісны пырны Москваса лесотехническӧй институтӧ, но пырис
Саковскӧй лётнӧй училишӧӧ. Сэні велӧдчис сӧмын вит тӧлысь — 1952 во помсянь 1953
во заводитчитӧдз. Училишӧысь сійӧс вӧтлісны кыдзи «кулаклысь» писӧ. Сёрӧнджык
Ганс Шуктомов помаліс лесотехническӧй институт да аспирантуру, но диссертациясӧ
эз дорйы. Сылы ковмис мунны Тамбов карсьыс кыдзи «кулак» пилы. 1980 воын ыджыд
изобретение лӧсьӧдӧмысь диссертациа дорйытӧг лои техническӧй наукаясса
кандидатӧн, туясян институтын юрнуӧдысь научнӧй сотрудникӧн.

Ганс Шуктомовлӧн гижан уджыслӧн мылькйыс веськаліс 1988—1992 вояс вылӧ. Та кадӧ
сійӧ йӧзӧдіс «Войвыв кодзув» журналын да «Югыд туй» газетын 21 шмонитан висьт,
на лыдын «Карьера», «Чурка Вань».



https://kv.wikipedia.org/wiki/%D0%A8%D0%B8%D0%BB%D0%B8%D0%BA%D0%BE%D0%B2%D0%B0_%D0%97%D0%BE%D1%8F_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%BD%D0%B0

Шиликова Зоя Васильевна (1940—2013) — коми кыв да литература велӧдысь, кывбур
гижысь, Россияса нимӧдана велӧдысь (2012).

1962 восянь З.В. Шиликова уджаліс чужан Шойнаты сиктас коми да роч кыв да
литература велодысьӧн.

Велӧдӧм кындзи Зоя Васильевна гижӧ кывбуръяс. Найӧс йӧзӧдлісны «Звезда» районнӧй
газетын, «Войвыв кодзув», «Арт», «Би кинь» да «Чушканзі» республикаса
журналъясын, «Коми му» да «Йӧлӧга» газетъясын.

Сылӧн кывбуръяс вылӧ гижӧма 30 сайӧ сьыланкыв (шылад тэчысьяс — Александр
Уляшов, Ирина Латкина, Алексей Ген, Гений Горчаков. 2010 воын быд вося «Василей»
гаж дырйи З.В. Шиликовалӧн «Ӧшкамӧшка» кывбур вылӧ сьыланкывйыс лои вермысьӧн
«Челядьлы сьыланкыв» нимпасын (шылад тэчысьыс — А. Ген).

Нелямын воысь дырджык Зоя Васильевна веськӧдлӧм улын Шойнатыса школаын уджалӧ
«Би кинь» литературно-творческӧй кружок.



https://kv.wikipedia.org/wiki/%D0%A7%D1%83%D0%BF%D1%80%D0%BE%D0%B2_%D0%AF%D0%BA%D0%BE%D0%B2_%D0%98%D0%B2%D0%B0%D0%BD%D0%BE%D0%B2%D0%B8%D1%87

Яков Чупров чужис Кардор губерняысь Изьва-Печора уездса (ӧні — Изьва район)
Букур грездын 1906 вося лӧддза-номъя тӧлысь 3-ӧд лунӧ гӧль кресьтянин семьяын.

Гражданскӧй война дырйи Илля да Вонифатий вокъясыс мунӧмаӧсь Гӧрд гвардияӧ,
тышкасьӧмаӧсь еджыдъяслы паныд. Изьва вожын Сӧвет власьт вужъясьӧм бӧрын дас
квайт арӧса Яков Чупров лоӧма Букурын медводдза комсомолечӧн: Арлыднас Яша вӧлi
ми кодь жӧ, но торъялiс аслас тӧдӧмлуннас, том йӧзӧс котыртны кужӧмнас, —
казьтылӧ И.А. Рочев ёртыс. — Сэки жӧ сiйӧ пырӧдчис гижан уджӧ.

Революцияӧдз Яков велӧдчӧма сӧмын куим во. 1924 воын Изьваса райкомсомол
мӧдӧдӧма том мортӧс Изьваса медводдза тшупӧда совпартшколаӧ. Сэсся босьтӧма
тӧдӧмлун Сыктывдiнса мӧд тшупӧда совпартшколаын, кӧнi дасьтӧмаӧсь партия да
комсомол котыръясын уджалысьясӧс. Помалӧм бӧрас Яков Иванович локтӧма аслас
районӧ, уджалӧма Йиа саридздорса тундраын, кӧр видзысьяс пӧвстын сӧвмӧдӧма
культура.

1933 воын пырӧма да куим во велӧдчӧма В.М. Молотов нима Войвыв крайса вылыс
тшупӧда партийнӧй коммунистическӧй видз-му овмӧс школаын. Сэсся уджалӧма
КПСС-лöн Емдiн районса комитетын. Та бӧрын редакторалӧма «Сыктывса ударник»
райгазетын.

Поэтлӧн да журналистлӧн уджыс йитчӧ ӧти гӧрӧдӧ. Но тырвыйӧ босьтчыны литератураӧ
абу вермӧма. 1937 вося гожӧм шӧрсяньыс Биа Ӧгыр НКВД-саяс киын. Воӧн-джынйӧн
погона йӧз вӧчӧны ставсӧ, медым поэт ачыс явитiс ассьыс став грексӧ. Но изьватас
дольӧма, ме пӧ абу мыжа... 1938 воын Яков Иванович мынтӧдчö НКВД-лӧн ёсь
гыжъясысь. Во мысти бӧр бергӧдӧны сылысь бур нимсӧ.

Усис Айму вӧсна Ыджыд тыш дырйи Москва улын 1942 воын: косму тӧлысьсянь
лыддьысьӧ юӧртӧг вошӧмаӧн.

Биа Ӧгыр — литератураын татшӧм аслыспӧлӧс мича псевдоним бӧрйӧма аслыс Яков
Чупров. Сӧвет кадся коми литературалы подув пуктысь Нёбдінса Витторлы сьӧлӧм
вылас воӧма тайӧ нимыс. «Ордым» журналлӧн 1927 вося коймӧд номерын сiйӧ вылӧ
донъялӧ Биа Oгырлысь медводдза кывбурсӧ: Сьӧлӧмсянь сиам водзӧ уджавны Биа
Ӧгырлы: мед ӧгырыс оз кус, мед сiйӧ разалӧ паськыд Коми муӧд да ӧзтӧ пемыд
войтырлысь сьӧлӧмъяссӧ выль биӧн!



https://kv.wikipedia.org/wiki/%D0%A7%D0%B8%D1%81%D1%82%D0%B0%D0%BB%D1%91%D0%B2_%D0%9F%D1%80%D0%BE%D0%BC%D0%B5%D1%82%D0%B5%D0%B9_%D0%98%D0%BE%D0%BD%D0%BE%D0%B2%D0%B8%D1%87

Чисталёв Прометей Ионович (1921—1988) — шылада коми фольклор туялысь, шылад
тэчысь, искусствоведениеяса кандидат (1974). Батьыс — коми поэт, вуджӧдчысь,
критик, велӧдысь Иона Чисталёв.

Прометей Чисталёв чужӧма 1921 вося урасьӧм тӧлысь 27-ӧд лунӧ Вӧлӧгда губерняысь
Усть-Сысольск уездса Нювчим посёлокын (ӧнi — Коми Республикаын Сыктывдiн районса
Нювчим). 1938 воын помалӧма Нювчимса шӧр школа. 1938—1940 воясӧ велӧдчӧма Коми
канмуса педагогика институтын физика-математика факультетын. 1940 восянь
велӧдӧма Визинса шӧр школаын математика.

1940–1946 воясӧ вӧлӧма армияын. Тышкасьӧма Айму вӧсна Ыджыд тышын. Наградитӧма
«Боевӧй заслугаысь» да «Германия весьтын вермӧмысь» медальясӧн.

1946—1952 воясӧ велӧдӧма Нювчимса школаын математика, вӧлӧма Сыктывдін районын
школаясса инспекторӧн. Уджысь орӧдчытӧг помалӧма Коми канмуса педагогика
институтын физика-математика факультет. 1952—1955 воясӧ уджалӧма Сыктывкарса
шылада училишӧын велӧдысьӧн. 1955—1957 воясӧ директоралӧма Сыктывкарса шылада
училишӧын да сэні жӧ велӧдчӧма. 1958 воын пырӧма велӧдчыны Москваын Гнесиных
нима шылада-педагогикаса институтлӧн теоретико-композиторскӧй факультетӧ, но
дзоньвидзалун вӧснаыс эновтчӧма велӧдчӧмсьыс да бӧр локтӧма сузучилишӧӧ велӧдны.

1960 вося йирым тӧлысьӧ пырӧма уджавны СССР-са наукаяс академиялöн Коми
филиаллӧн кыв да литература юкӧдӧ младшӧй научнöй сотрудникöн. 1971 вося
ода-кора тӧлысьсянь — Коми канмуса филармонияын художественнӧй веськӧдлысь. 1972
вося тӧвшӧр тӧлысьсянь — Коми АССР-са культура министерствоысь йӧзкостса
творчестволӧн Коми республикаса керкаын фольклорысь методист. 1972 вося йирым
тӧлысь 3 лунсянь уджалӧ СССР-са наукаяс академиялöн Коми филиалысь Кыв,
литература да история институтын: медводз младшӧй научнӧй сотрудник, а 1977
восянь — старшӧй научнӧй сотрудник. 1974 воын дорйӧма Ленинградын театр, шылад
да кинематограф канмуса институтын «Коми народные музыкальные инструменты
(музыкально-этнографическое исследование)» тема серти искусствознаниеса кандидат
ним вылö диссертация.

1982 вося лӧддза-номъя тöлысь 14-ӧд лун Прометей Чисталёв петӧма пенсия вылӧ.
Кулӧма 1988 вося моз тöлысь 11-ӧд лунӧ Коми Республикаын Сыктывдiн районса
Нювчимын.



https://kv.wikipedia.org/wiki/%D0%A6%D0%B5%D0%BC%D0%B1%D0%B5%D1%80_%D0%90%D0%BD%D0%B4%D1%80%D0%B5%D0%B9_%D0%90%D0%BD%D0%B4%D1%80%D0%B5%D0%B5%D0%B2%D0%B8%D1%87

Цембер Андрей Андреевич (1874—1959) — коми кыв да фольклор туялысь, чужан му
туялысь.

Андрей Цембер чужис Вӧлӧгда губерняса Усть-Сысольскын 1874 вося рака тӧлысь
23-ӧд лунӧ. Сылӧн пӧльыс вӧлі ыстӧм поляк, мамыс — коми кресьтянка, батьыс —
чиновник. А. Цембер асьсӧ шуліс «природным зырянин». Семьяас вӧлі квайт челядь,
Андрей — медыджыд. Школаын велӧдчис бура, босьтіс уездса земствосянь стипендиа.
Помаліс вичкобердса да карса училишӧяс, 1893 воын — Тотьмаын велӧдысьяслысь
семинариа. 20 во уджаліс велӧдысьӧн Керчомъя сиктса народнӧй училишӧын.

А.А. Цембер вӧлі обласьтса архивын медводдза веськӧдлысьӧн. Сылӧн водзмӧстчӧмӧн
вӧлі восьтӧма Усть-Сысольскса публичнӧй библиотека, Роч Войвыв тӧдмалан Кардор
котырлӧн Усть-Сысольскса юкӧн (1910), краеведческӧй музей (1916). 1916—1918
воясӧ уджаліс Вӧлӧгдаын да Юзовкаын коммерческӧй банкын да кооперативын
кассирӧн. 1918 вося арнас бергӧдчис Усть-Сысольскӧ.



https://kv.wikipedia.org/wiki/%D0%A4%D0%B5%D0%B4%D1%8E%D0%BD%D1%91%D0%B2%D0%B0_%D0%93%D0%B0%D0%BB%D0%B8%D0%BD%D0%B0_%D0%92%D0%B0%D0%BB%D0%B5%D1%80%D1%8C%D1%8F%D0%BD%D0%BE%D0%B2%D0%BD%D0%B0

Галина Федюнёва чужис 1953-ӧд вося лӧддза-номъя тӧлысь 21-ӧд лунӧ Коми АССР-ын
Усва районса Шеллябӧж сиктын.

1977 воын помаліс Сыктывкарса канму университетысь история-филология факультет,
пырис уджавны Коми наука шӧринса Кыв, литература да история институтӧ: вӧлі
старшӧй лаборантӧн, ичӧт туялысьӧн, шӧр туялысьӧн, ыджыд туялысьӧн, нуӧдысь
туялысьӧн, медыджыд туялысьӧн. Аспиранталіс Тарту университетын (Эстония), кӧні
дасьтіс да дорйис филологияса кандидат ним вылӧ диссертациа
«Словообразовательные суффиксы существительных в коми языке» тема серти.
«Первичные местоимения и их производные в пермских языках» тема серти
филологияса доктор ним вылӧ диссертациа дорйис Саранск канму университетын.
1986—2007 воясӧ веськӧдліс Кыв, литература да история институтын кыв юкӧдӧн. Ӧні
уджалӧ институтын медыджыд туялысьӧн, пырӧ институтса Туялысь сӧветӧ.



https://kv.wikipedia.org/wiki/%D0%A3%D0%BA%D0%B2%D0%B0%D0%B2%D0%BE%D0%BC_(%D0%A1%D0%BE%D1%81%D0%BD%D0%BE%D0%B3%D0%BE%D1%80%D1%81%D0%BA_%D1%80%D0%B0%D0%B9%D0%BE%D0%BD)

Уквавом (рочӧн Усть-Ухта) — Коми Республикаын Сосногорск районса Сосногорск кар
овмӧдчӧмин улӧ пырысь сикт.

Сикт пукалӧ Изьва юлӧн шуйга берегын, Уква ю вомын. Уквавомсянь Сосногорскӧдз 1
км.

Археологъяс серти, сикт гӧгӧрӧ йӧзыс овмӧдчылӧмаӧсь «из» кадӧ нин. 1989 воын
вӧлі аддзӧма Уквавомсянь неылын Изьва вожын медводдза «кар». Сылӧн ыдждаыс — 600
кв. метр, сулалӧма неыджыд Понъюлӧн (Изьва ю вож) шуйгаладорса мыльк йылын.

Изьва йыв овмӧдны кутісны VIII нэм пом — ХIХ нэмлӧн медводдза джынъяс. Василий
Латкин, коді ветліс Печора вожӧ 1840 да 1843 воясӧ, гижліс аслас дневникас:
«Первыми поселенцами на берегах Ижмы были зыряне, которые перебрались сюда из
Яренского, а частью, может быть, и Усть-Сысольского уездов; они поселились в
верховьях Ижмы и Ухты».

Уквавомсаяс жӧ чайтӧны, мый сикт артмис 1799 воын. Медводз куйлӧма увтасінын,
ӧнія сиктсянь 1,5 км сайын. Тайӧ иныс ӧні шусьӧ «Важ вӧлӧсьт». Ытваӧн ойдӧм
вӧсна йӧзыс шуисны вуджны косінӧджык. Вуджны кутісны 1860 восянь. Вежа ай Иоанн
Елеазаровский «Статистические и естественно-исторические очерки выселков по реке
Ижма» гижӧдын, мый вӧлі йӧзӧзӧма «Архангельские губернские ведомости» газетын
1867 вося йирым тӧлысьын, пасйӧ: «Усть-Ухтинская деревня стоит на левом берегу
реки Ижмы, близ устья быстрой и прозрачной Ухты: от этого она и получила
название Усть-Ухтинской; на языке же зырян известна под именем «Вуквавомской».

1863 воӧ вӧлі шуӧма вежа Илля пророк нима вичко лэптыны. 1864—1865 воясö
кыпӧдӧма пу вичко, вежӧдӧма 1869 вося тӧвшӧр 15-ӧд лунӧ. «Архангельские
губернские ведомости» газетын (69—71 №№, 1867 во) гижлісны: «...внутреннее
расположение ея также очень красиво и удобно: иконостас на деревенский вкус
изящен, словом — все достойно похвалы».

1908 вося ода-кора тӧлысьын сиктын восьтӧма гидрометеослужба пост, некутшӧм
прибор абу вӧлӧма. Поводдя бӧрся кутісны бурджыка видзӧдны 1928 вося косму
тӧлысьсянь. Штатас вӧлӧма 4 морт, юӧрсӧ мӧдӧдлісны Кардорӧ. 1948 вося урасьӧм
тӧлысьын Уквавомса метеостанция тупкысис, сы вӧсна мый метеослужба воссис Уква
карса аэропортын.

Сиктлӧн история йитчӧма Уква ю вылын мусир перйӧмкӧд. Уквавомсаяс медасьлісны
М.К. Сидоров дорӧ: найӧ доддьӧн ваявлісны бурӧвӧйлы оборудование, кыпӧдісны
некымын олан керка, пес дасьтісны. Медводдза мирӧвӧй тыш пансьӧмкӧд уна
уджалысьӧс вӧлі босьтӧма армияӧ, но мусир перйӧм эз сувт. 1915 во помын вӧлі
шуӧма дугӧдны уджъяссӧ да оборудованиесӧ нуны Чибью вомӧ. Тӧвнас уквавомса
кресьтяна додьясӧн нуисны оборудованиесӧ выльлаӧ. 1917 вося рака тӧлысьын кык
барак да контора керка, мый вӧлі кольлӧма Карлов участокын, вӧлі вуджӧдӧма
Уквавомӧ. 1917 вося Октябрса революция бӧрын баракъясысь вӧчисны ичӧт школа, а
контора керкаысь — вузасянін. Тайӧ керкаясыс эз кольны миян кадӧдз. 1920 восянь
Укваса мусир перъянінын бара на кутісны уджавны уквавомсаяс.

2012 воӧдз Уквавом сикт вӧлі Сосногорск районысь Уквавом сикт овмӧдчӧминса
шӧрсиктӧн.



https://kv.wikipedia.org/wiki/%D0%A2%D0%B0%D1%80%D0%B0%D0%B1%D1%83%D0%BA%D0%B8%D0%BD_%D0%98%D0%B2%D0%B0%D0%BD_%D0%98%D0%B2%D0%B0%D0%BD%D0%BE%D0%B2%D0%B8%D1%87

Тарабукин Иван Иванович 1902—1980) — коми гижысь, коми кыв туялысь да велӧдан
небӧгъяс лӧсьӧдысь.

Иван Тарабукин чужис 1902 вося моз тӧлысь 14-ӧд лунӧ Вӧлӧгда губерняысь Яренск
уездса Ситты грездын (ӧні — Сыктывдін районса Парма грезд). Челядь дырйиыс
отсасис батьыслы гортса овмӧсас, пилитіс паракод вылын пес. 1918 воын лои
переписчикӧн Проньдор вӧлӧсьтса исполкомын, уджаліс сиктса том йӧзкӧд уездсянь
котыртысьӧн. 1920 восянь сійӧ велӧдчис Югдінын сӧмын на воссьӧм Войвыв-Двинаса
университетын. 1922—1925 воясӧ велӧдчис Йӧзкостса велӧдӧм Усть-Сысольскса
институтын, коді лои вылыс тшупӧда педтехникумӧн. 1925 воын техникум помалӧм
бӧрын муніс Гӧрд армиаӧ.

Некымын во директораліс да велӧдіс Сыктывдін районса Паджга, Изьва районса
Краснобор да Изьва шӧр школаясын. 1929—1933 воясӧ велӧдчис А.И. Герцен нима
Ленинградса пединститутын. Велӧдчӧм бӧрын Сыктывкарӧ воӧм мысти велӧдӧ
Педтехникумын кыв да литература, сӧмын на восьтӧм Коми канмуса педагогика
институтын велӧдӧ коми кыв да веськӧдлӧ студентъяслӧн педагогическӧй практикаӧн.
Уджаліс Коми туялан институтын кыв да литература секторса младшӧй научнӧй
сотрудникӧн. Та кадӧ гижис да йӧзӧдіс коми кывйысь начальнӧй школалы велӧдан
небӧг, роч кывйысь коми школаяслы учебник, лӧсьӧдіс коми да роч кывъяс велӧдӧм
серти методическӧй гижӧдъяс да уджтасъяс. 1934 воын К.И. Туркинкӧд ӧтвылысь
йӧзӧдӧ «Коми терминология словарь (делӧвӧй гижӧд кузя). Проект», кытчӧ пыртӧма
2000 гӧгӧр кыв.

1937 воын Иван Тарабукинӧс кутісны. Коми АССР-са Вылыс Ёрд мыждіс сійӧс 1938
вося кӧч тӧлысь 29-ӧд лунӧ РСФРС-лӧн Ук-ысь 58-10 ч.1 да 58-11 статьяяс серти.
Пуксьӧдіс 10 во кежлӧ.

Локтӧм бӧрас уджаліс Кӧччойягса лесопунктын, 1948 воын выльысь вӧлі арестуйтӧма
политикаысь да мӧдӧдӧма Новосибирск обласьтӧ век кежлӧ. Реабилитируйтісны сӧмын
1954 воын, бырӧдісны мыжсӧ да лэдзисны овмӧдчыны Сыктывкарӧ.

1962 воын пенсия вылӧ петтӧдз уджаліс Коми небӧг лэдзанінын велӧдан литератураса
редакторӧн. Куліс 1980 вося лӧддза-номъя тӧлысь 20-ӧд лунӧ.

Иван Тарабукин гижис кык кывкуд: «Краткий коми-русский фразеологический словарь»
(Сыктывкар, 1959) да «Краткий русско-коми фразеологический словарь» (Сыктывкар,
1961). Тайӧ кывкудъясас медводдзаысь вӧлі ӧтувтӧма коми кывлысь зумыд
кывтэчасъяс.



https://kv.wikipedia.org/wiki/%D0%A1%D1%8D%D1%82%D3%A7%D1%80_%D0%BA%D0%B0%D0%B9

Сэтӧр кай (латин Sylvia borin; рочӧн Садовая славка; смородинка) — пышкай сяма
лэбачьяслӧн котырӧ пырысь тылаборда.

Тушанас сэтӧр кай ыджыдджык сьӧдъюрысь, кузьтанас овлывлӧ 16 сантиметрӧдз, а
сьӧктанас — 20 граммӧдз. Вывтыр гӧныс абу уна пӧлӧс рӧма. Гозйӧдчан кадас
вылысладорыс рудовсера, а улысладорыс сэтшӧм жӧ, но бледджык; кынӧм улыс да бӧж
увдорыс еджыд, вижовгӧрд веркӧса. Сьыліыслӧн ӧтар-мӧдар бокыс пӧим рӧма чутпаса.
Эньыслӧн татшӧм чутпасьясыс омӧльджыка тӧдчӧны. Арнас гознан лэбачыслӧн
вылысладорыс содтӧд турунвиж рӧмсера. Нырныс пемыд рудовгӧрд, кокныс сера,
синныс югыдперкаль.

Ай сэтӧр кайыслӧн сьылӧмыс сьӧлӧм вылӧ воана, дзользьӧмыс кыссьӧ вель кузя,
оръявлытӧг. Олӧны-вылӧны сэтӧр кайяс Европа пасьтала, Сибырса муясын
паныдасьлывлӧны Енисей ю дорӧдз. Коми муын уналаын жӧ гожйӧны: частӧ
казявлывлӧмны найӧс Сыктывкар гӧгӧртасын, Эжва йылын, Печора ю пӧлӧнъясын, Летка
ю ковтысын. Войвылӧ локтан кадсӧ стӧча оз индыны, а ылӧсалӧны ода-кора тӧлысьлӧн
мӧд джынъяс.

Поздысьны да рӧдмӧдчыны пондӧны лӧддза-номъя тӧлысь шӧрсянь. Познысӧ тэчӧны оз
чорыд пу вож-увъясысь, а кос турун заясысь. Пыдӧсас вольсавны чукӧртӧны вуж сіяс
да вӧрса пемӧсъяслысь гӧнсӧ. Татшӧм позъясыс торъялӧны мукӧд тылабордаяслӧн
дорысь сійӧн, мый кышыд тэчассӧ абу топыда йитӧма подувса чальясыскӧд, а быттьӧ
тӧрӧдӧма-сюйыштӧма на костӧ. Но абу быд пӧрйӧ дзик тадзи, кодсюрӧыслӧн овлывлӧ
куст бердас, но куш му вылас. Позтырас овлывлӧ вит-ӧ-квайт колькйӧдз, рӧмыс
налӧн кольквиж вевъя да сера либӧ рудовгӧрд чутъяса.

Сэтӧр кайяс эновталӧны чужанінъяссӧ моз тӧлысьсянь да кӧч тӧлысь помын найӧ
войвылад абуӧсь нин. Тӧвся кадсӧ пӧ тайӧ тылабордаясыс коллялӧны Лунвыв Африкаса
муясын.

Сэтӧр кай нимыс (тшӧтш и роч смородинкаыс) йитчӧма, тыдалӧ, лэбачьясыслӧн
гожъянінъясас быдмысь сэтӧр кустъяскӧд. Удмуртъяслӧн кыввораныс лэбачыслӧн нимыс
татшӧм: сутэр утӥсь, гӧгӧрвосьӧ, кыдзи «сэтӧр видзысь».



https://kv.wikipedia.org/wiki/%D0%A1%D0%BE%D1%81%D0%BD%D0%BE%D0%B3%D0%BE%D1%80%D1%81%D0%BA_%D1%80%D0%B0%D0%B9%D0%BE%D0%BD

Сосногорск район (рочӧн Муниципальный район «Сосногорск») — Коми республикаын
район.

Сосногорск районын 2012 воӧдз вӧлі 10 веськӧдланiн: куим кар овмӧдчанін да 7
сикт овмӧдчӧмин.

2012 вося ода-кора тӧлысь 11-ӧд лунся Коми Республикаса 37-РЗ[10] №-а Оланпасӧн
Сосногорск кар овмӧдчӧмин да «Вылыс Изьва», «Вис», «Йираёль», «Керки», «Ичӧт
Пера», «Поляна» да «Уквавом» сикт овмӧдчӧминъяс ӧтувтӧма Сосногорск кар
овмӧдчӧминӧ.

Сосногорск районын 21 оланін: ӧти кар (Сосногорск), кык кар овмӧдчӧмин (Улыс
Одес да Войвож), 12 посёлок, ӧти сикт овмӧдчӧмин (Уквавом) да вит грезд.



https://kv.wikipedia.org/wiki/%D0%A1%D0%BE%D0%BF%D0%BB%D1%8C%D3%A7%D1%81_(%D0%92%D1%83%D0%BA%D1%82%D1%8B%D0%BB_%D1%80%D0%B0%D0%B9%D0%BE%D0%BD)

Сопльӧс (рочӧн Усть-Соплеск) — Коми республикаын Вуктыл каркытшӧ пырысь посёлок.
2015 вося вӧльгым тӧлысь 19-ӧд лунӧдз вӧлі Вуктыл районын Сопльӧс сикт
овмӧдчӧминса шӧрсиктӧн.

Посёлок пукалӧ Печӧра юлӧн шуйга берегын, Сопльӧс ю вомын. Сопльӧссянь Вуктыл
карӧдз 84 км.

Сопльӧс ю вылын XVII нэмсянь нин вӧлі перйӧны зуд из, татчӧ волывлӧмаӧсь Эжва,
Сыктыв да Печӧра вожса кресьттяна. 1771 воын академик И.И. Лепёхин пасйис, мый
зуд из перйӧмӧн вердчисны став Яренск уездыс. Ӧнія Солпльӧс посёлок артмӧма 1747
во бӧрын. Медводдзаысь казьтыштӧма 1784 воын «Экономические примечания к
Генеральному межеванию» уджын: «дер. на Усть Соплеса», 1 овмӧс, 4 морт.



https://kv.wikipedia.org/wiki/%D0%A1%D0%BB%D0%B0%D0%B2%D0%B0_%D0%BE%D1%80%D0%B4%D0%B5%D0%BD

Слава орден (рочӧн: Орден Славы) — СССР-ын войнаса орден. Лӧсьӧдӧма СССР-са
Вылыс Сӧветысь Президиумлӧн «Об учреждении ордена Славы I, II и III степени»
Шуӧмӧн 1943 вося вӧльгым тӧлысь 8 лунӧ. Наградасӧ сетӧны Краснӧй армияса
радӧвӧйяслы да сержантъяслы, а авиацияын — сідзжӧ и младшӧй лейтенантъяслы.
Сетсьӧ торъя мортлӧн подвигысь; воинскӧй часьтъяслы эз вичмӧдлыны.

1978 во кежлӧ Айму вӧсна Ыджыд тыш дырся подвигъясысь III тшупӧда Слава орден
сетӧма миллион сайӧ мортлы, II тшупӧда — 46 сюрс сайӧ мортлы, I тшупӧда — 2562
мортлы.

Слава ордена тыр кавалеръяслы — лётчик Иван Григорьевич Драченколы, саридзса
пехотинец Павел Христофорович Дубиндалы да артиллеристъяс Николай Иванович
Кузнецовлы, Андрей Васильевич Алёшинлы Айму вӧсна Ыджыд тыш дырйи нӧшта сетӧма
Сӧветскӧй Союзса Герой ним.

1945 воын тӧвшӧр тӧлысь 14 лунся Висла-Одер операцияын Висла юлӧн шуйга
берегвывса тышын смеллунысь — 77-ӧд стрелковӧй дивизияса 215-ӧд Краснознамённӧй
полклӧн 1-дза батальонысь став радӧвӧйлы, сержантлы да старшиналы вӧлі сетӧма
Слава орден; ротаса командиръяслы — Гӧрд Дӧрапас орден; взводса командиръяслы —
Александр Невский орден, батальонса командир Б. Н. Емельянов лои Сӧветскӧй
Союзса Геройӧн. Тайӧ вӧлі дзик ӧти тэчас, кытысь боецьяслы ӧти тышысь ставныслы
сетӧма Слава орден.

Слава орден новлӧны морӧслӧн шуйга бокас. Эм кӧ нин СССР-са мукӧд орден, ӧшӧдӧны
«Почёт пас» орден бӧрын.

Слава ордена тыр кавалеръяслы 1967 да 1975 воясӧ вӧлі сетӧма содтӧд кокньӧдъяс,
мыйӧн ӧткодялісны найӧс Сӧветскӧй Союзса Геройяскӧд. Налы сетісны ставсоюзса
персональнӧй пенсиа, керкаын олӧмысь ыджыд кокньӧд, дон босьттӧг новлӧдлӧм и
с.в. Россияын став тайӧ кокньӧдыс колис.

1976 восянь Слава ордена тыр кавалеръяслы военнӧй комиссариатъяс кутісны сетавны
орденскӧй небӧгъяс.



https://kv.wikipedia.org/wiki/%D0%A1%D0%B8%D0%B3%D1%83%D0%B4%D3%A7%D0%BA_(%D0%B0%D0%BD%D1%81%D0%B0%D0%BC%D0%B1%D0%BB%D1%8C)

Сигудӧк — Коми Республикаын сьыланкыв да йӧктӧмлӧн образцовӧй челядь ансамбль,
коді уджалӧ содтӧд тӧдӧмлун сетан республикаса шӧрин бердын. Лӧсьӧдӧма 1966
воын.

Сыктывкарса том йӧзлысь «Сигудӧк» ансамбль лӧсьӧдӧм йылысь шуӧмсӧ вӧлі
вынсьӧдӧма 1966 вося кӧч тӧлысь 14-ӧд лунӧ Коми АССР-са
профессионально-техническӧй велӧдӧмлӧн управлениеса коллегия дырйи.

Концертъясӧн ансамбль вӧлі Коми Республикаса быд районын да карын, Россияса уна
карын (Воронеж, Псков, Рязань, Владимир, Пермь, Киров, Москва, Кисловодск,
Жуковский и с.в.), суйӧр сайын (Польша, Болгария, Югославия, Англия, Молдова,
Франция, Финляндия, Германия, Америка, Индия, Непал). Уна сюрс видзӧдысь вермис
тӧдмасьны коми войтырлӧн аслыспӧлӧ искусствоӧн – сьылӧмӧн, йӧктӧмӧн да шыладӧн.

1993 воын «Сигудӧк» ӧтувтісны Школабӧрса быдтӧмлӧн республикаса шӧринкӧд (ӧні —
«Содтӧд тӧдӧмлун сетан республикаса шӧрин»).

2004 воын вылыс художественнӧй тшупӧдысь да сьылан сямысь, челядькӧд да
томуловкӧд ыджыд удж нуӧдӧмысь сьыланкыв да йӧктӧмлӧн «Сигудӧк» ансамбльлы, коді
уджалӧ содтӧд тӧдӧмлун сетан республикаса шӧрин бердын, вӧлі сетӧма «Образцовый
детский коллектив» ним.

2012 вося косму тӧлысь 28-ӧд лунӧ Сыктывкарын Искусствояс гимназиаын вӧлі
концерт, мый сиисны сьыланкыв да йӧктӧмлӧн «Сигудӧк» образцӧвӧй ансамбльлӧн 45
вося юбилейлы. Таӧдз вит во чӧж ансамбль эз кыв некӧн.

Ансамбльлӧн репертуарын — коми шылад тэчысьяслӧн сьыланкывъяс, коми фольклор
подув вылын тэчӧм сьыланъяс, комий йӧзкостса йӧктӧмъяс. Медтӧдчана номерыс «Кӧр
видзысьяс» йӧктӧм.

Челядь дырйи «Сигудӧкын» йӧктывлӧма сідзжӧ Коми Республикаса экономика сӧвмӧдӧм
министр Антон Фридман.

2012 вося йӧзкостса сьыланкывъяс асшӧра сьылысьяслӧн «Завалинка» Ставроссияса
фестивальын «Сигудӧк» ансамбль босьтіс 3-ӧд места «Стилизованнӧй йӧзкостса
сьыланкывъяс сьылӧмысь» нимпасын.



https://kv.wikipedia.org/wiki/%D0%A0%D0%BE%D1%85%D0%B8%D1%80_%D0%91%D0%BB%D0%BE%D0%BA%D0%BB%D0%B0%D0%BD%D0%B4

Рохир Блокланд (нидерл. Rogier Philip Charles Eduard Blokland, *1971, Дордрехт)
— нидерландса кывтуялысь, Уппсала университетын финн-йӧгра кывъясысь профессор
(2014ʼ восянь).

Мортыс велӧдчис Гронингенса университетын, кӧні магистрасис 1997ʼ воӧ, а 2005ʼ
воӧ Корнелиус Хассельблатт бердын дорйис доктор ним вылӧ диссертация. Сэсся Р.
Блокланд уджаліс доцентӧн, корӧм доцентӧн, туялан удж вӧчысьӧн европаса ӧткымын
тӧдчана велӧданінын, на пӧвстын Таллиннса университет, Тартуса университет,
Грайфсвальдса университет да А. Гумбольдт нима Берлинса университет.

2005ʼ восянь 2006ʼ воӧдз Рохир веськӧдліс финн-йӧгра кафедраӧн Гронингенын
(Корнелиус Хассельблатт бӧрын), а 2009ʼ-2010ʼ воясӧ финн-йӧгра кафедраӧн
Гамбургса университетын (Е. А. Хелимскӧй бӧрын). 2011ʼ воӧ сійӧ кутіс уджавны
кывтуялысьӧн финн-йӧгра кафедраын Людвиг-Максимилиан нима Мюнхенса университетас
(Елена Скрибник бердын).

2014ʼ вося арнас Рохир Блокланд вежис Ларс-Гуннар Ларссонӧс Уппсаласа
университетын, кӧні босьтчис юравны Ӧнія йӧз кывъяс институтса финн-йӧгра
кафедраын.

Медзіля Р. Блокландыс туялӧ чудь, перым да саам кывъяс. Медуна вынсӧ профессорыд
пуктӧ кыв документалӧмӧ. Торйӧн кӧ, сійӧс интересуйтӧны быран выйӧ воан кывъяс
да сёрнисикасъяс.



https://kv.wikipedia.org/wiki/%D0%A0%D0%B0%D1%81%D1%81%D1%8B%D1%85%D0%B0%D0%B5%D0%B2_%D0%98%D0%B2%D0%B0%D0%BD_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87

Рассыхаев Иван Степанович (комиӧн – Сьтэпан Иван) (1878–1968) – асшӧра босьтчысь
коми гижысь.

Степан Иван Рассыхаев тöдса кыдзи морт, кодi нуöдiс ассьыс дневник да пуктiс пай
коми гижан культура сöвмöдöмö. Сылöн медшöр гижöдыс шусьö Дневные записки, сiйöс
видзöны Коми Республикаса Национальнӧй музейын. Дневникас сiйö пасъялiс ас да
сиктса олöмысь вежсьöмъяс, содталiс сэтчö серпасъяс.

Степан Иван Рассыхаев вöлi Енлы эскысь мортöн. Кор тупкисны вичко да пуксьöдiсны
попсö, сiйö нуöдö вöлi ен службаяс гортас. Ачыс вöлi пыртöдö мукöдыслысь
челядьсö.

2012 воын "Юргын" телеканал лöсьöдіс И.С. Рассыхаев йылысь торъя передача "Лица
истории" уджтасын: http://www.krtk.ru/video/heading/13/1531/



https://kv.wikipedia.org/wiki/%D0%A0%D0%B0%D0%B5%D0%B2%D1%81%D0%BA%D0%B8%D0%B9_%D0%A1%D1%82%D0%B5%D0%BF%D0%B0%D0%BD_%D0%A1%D0%B5%D0%BC%D1%91%D0%BD%D0%BE%D0%B2%D0%B8%D1%87

Степан Раевский чужис Вӧлӧгда губерняын Яренск уездса (ӧні — Сыктыв районса)
Межадор сиктын 1918 вося косму тӧлысь 21 лунӧ. 1938 воын помаліс Коми канмуса
педагогика институтысь история-филология факультет. Распределение серти уджаліс
Изьва районысь Мокчойса шӧр школаын велӧдысьӧн. Ветліс Айму вӧсна Ыджыд тыш
вылӧ. Война бӧрын вӧлі ВКП(б)-са Коми обкомын инструкторӧн. 1949 воын локтіс
Коми небӧг лэдзанінӧ редакторӧн. Регыдъя кадӧн лои медшӧр редакторӧн, а 1958
восянь — директорӧн.

С.Раевский гижис новеллаяс, кодъясӧс вӧлі йӧзӧдӧма комиӧн торйӧн «Шоныд войвыв»
небӧгын (1988), а сэсся рочӧн «Тёплый Север» ним улын (1971).

Йӧзӧдіс коми школаса ичӧт классъяслы учебникъяс. Медтӧдчана на пиын вӧліны куим
небӧг медся ичӧт велӧдчысьяслы: «Шонді югӧр» (1969), «Асъя кыа» (1970), «Чужан
му» (1971). Тайӧ уджсьыс С.С. Раевскийлы вӧлі сетӧма И.А. Куратов нима Коми
АССР-са канму премиа (1974).



https://kv.wikipedia.org/wiki/%D0%9F%D1%8B%D1%81%D1%82%D0%B8%D0%BD_%D0%98%D0%BB%D1%8C%D1%8F_%D0%98%D0%B2%D0%B0%D0%BD%D0%BE%D0%B2%D0%B8%D1%87

Илля Пыстин чужис 1907 вося сора тӧлысь 28-ӧд лунӧ Вӧлӧгда губерняысь
Усть-Сысольск уездса Мылдінын (ӧні — Мылдiн районса Мылдін сикт). Бура помаліс
земскӧй училишӧ.

1924 воын подӧн локтіс Сыктывкарӧ. Пырис комсомолӧ да уна во чӧж зілис том
йӧзкӧд. Вӧлі Висерын ВЛКСМ-лӧн вӧлӧсьтса комитетын секретарӧн да Дереваннӧйын
вӧлӧсьтса парторганизацияын секретарӧн.

1930 воын Коми обласьтса сӧветскӧй партийнӧй школа помалӧм бӧрын И.И. Пыстин
веськӧдліс «Вӧрлэдзысь» газетын отделӧн, сэсся — Коми госиздаса кувкутысь
редактор, ӧттшӧтш — «Ударник» журналса кувкутысь редакторӧс вежысь.

1931 восянь Илля Пыстин уджалӧ Москваын ЦИК-лӧн Президиум бердса СССР-са
войтырлӧн Шӧр небӧг лэдзанінын Коми секцияӧн веськӧдлысьӧн. 1932 воын Главлит
индӧ сійӧс политредакторӧн. Та кадӧ жӧ велӧдчис: уджысь орӧдчытӧг «Правда» нима
журналистъяслӧн коммунистическӧй институтын, а 1932—1934 воясӧ — литературалӧн
Гӧрд профессура институтын. 1933—1934 воясӧ — ВКП(б)-са ЦК-лӧн «Партиздат» небӧг
лэдзанінса редактор.

1934 воын сійӧс бӧр вуджӧдӧны Сыктывкарӧ, уджалӧ небӧг лэдзанінын.
Редактор-вуджӧдчысьяслӧн курс помалӧм бӧрын Илля Пыстинӧс индӧны Киров обласьтын
небӧг лэдзанінса директорӧн.

1941—1944 воясӧ гижысь вӧлі фронт вылын. Вӧлі политотделса инструкторӧн,
стрелкӧвӧй дивизияын парткомиссиаса кувкутысь секретарӧн, 1942—1943 воясӧ —
армейскӧй газетын начальник. 1943—1944 воясӧ Илля Пыстин офицерскӧй состав
бурмӧдан курсъяс вылын. 1944 вося урасьӧм тӧлысьсянь — стрелкӧвӧй батальонса
командир. Лӧддза-номъя тӧлысьӧ сійӧ ранитчӧ, контузитчӧ, куйлӧ госпитальын.
Омӧль дзоньвидзалун вӧсна 1944 вося кӧч тӧлысьӧ сійӧс демобилизируйтӧны.

Айму вӧсна Ыджыд тыш бӧрын уджаліс Коми радиокомитетын веськӧдлысьӧн. 1948—1949
воясӧ И.И. Пыстин велӧдчис ВПШ-ын (Вылыс партийнӧй школа). 1951 восянь гижысь
«Войвыв кодзув» журналын кывкутысь редактор.

Литератураӧ Иливапыс локтіс 1920-ӧд вояс помын Геннадий Фёдоров, Митрук Як, Иван
Изъюровкӧд тшӧтш. Медводдза висьтъясыс: «Пӧжар» (1928), «Вын» (1928), «Зук Ёгор»
(1929). Аслас висьтъясын Илля Пыстин серпасалӧ коми сиктын классӧвӧй тыш, медся
тшӧкыда — Гражданскӧй тыш кадӧ («Семук», «Кырнышъяс», «Мылдінса кулакъяслӧн
кыпӧдчӧм» да мукӧд). Сёрӧнджык гижысь босьтчӧ гижны Коми обласьтын
социалистическӧй олӧм лӧсьӧдӧм — вӧр пӧрӧдӧм да колкоз артмӧдӧм йылысь
(«Вермам», «Ӧтка пи», «Карманов», «Да-а-а-а» да мукӧд).

Гижис «Запань» (1935) да «Еджыд во» (1936) повесьтъяс. Айму вӧсна Ыджыд тышӧдз
Илля Пыстинлӧн медъёна нималіс Гражданскӧй тыш йылысь «Еджыд во» повесьт, коді
торйӧн петавліс Коми небӧг лэдзанінын 1941 воын. 1945 воын йӧзӧдіс «Фронтӧвӧй
лун-войяс» повесьт, а 1949 воын помаліс Гражданскӧй война йылысь «Бушкола вояс»
пьеса. Та кыдзи петавлісны «Пӧсь сынӧд» да «Важся ягын» пьесаяс.



https://kv.wikipedia.org/wiki/%D0%9F%D1%83%D0%BD%D0%B5%D0%B3%D0%BE%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%A2%D1%80%D0%BE%D1%84%D0%B8%D0%BC%D0%BE%D0%B2%D0%B8%D1%87

Николай Пунегов чужис Вӧлӧгда губерняысь Усть-Сысольск уездса Поёлын (ӧні —
Сыктыв районса Поёл сикт) 1919 вося ӧшым тӧлысь 13-ӧд лунӧ. Помаліс рабфак да
велӧдысьяслысь курсъяс. Дорйис чужан му Айму вӧсна Ыджыд тыш дырйи. Вӧлі
кывкутысь секретарӧн да редакторӧн Кулӧмдін районса «Ленин туйӧд» газетын.
Веськӧдліс «Югыд туй» республикаса газетын промышленносьт юкӧдӧн.

Ассьыс медводдза висьтъяссӧ да очеркъяссӧ йӧзӧдіс «Войвыв кодзув» журналын да
«Югыд туй» газетын.

Николай Трофимовичлӧн петавіс сӧмын ӧти небӧг: «Арся сьыланкыв» (1970 воын).
Небӧгас 10 висьт: «Турияс лэбӧны», «Кор ми пӧрысьӧсь», «Козина чышъян», «Татшӧм
менам уджӧй», «Сергейлӧн бать», «Кымӧръяс разалӧны», «Тувсов дзоридзьяс», «Кӧні
тэ, дона мортӧй», «Тулыс», «Портрет».

Сылӧн «Югыд олӧм вӧсна» висьт йылысь критик Вера Латышева гижис: С самого начала
есть хороший темп: короткие фразы, касающиеся главного. Драматичный сюжет.
Жизнеутверждающий человеческий финал: «Никогда не забывайте их...». Не зря
говорят, где писатель вкладывает в работу всю свою душу, — там и произведение
получается выше, лучше.



https://kv.wikipedia.org/wiki/%D0%9F%D1%80%D0%BE%D0%BA%D0%BE%D0%BF%D0%B5%D0%B9_%D0%BB%D1%83%D0%BD

Прокопей лун (рочӧн Прокопьев день) — православнöй вичкоса ыджыд гаж, пасйöны
сора тӧлысь 21 лунö

Прокопей лун — сура празьник Кöрткерöс районса Пезмöгын, Позтыкерöсын,
Ыджыдвиддзын да Выльыбын, Кулӧмдiн районса Мöдлапöлын, Емдiн районса Эжолтыын да
Тыдорын (Аквад), Луздор районса Абъячой сикт улö пырысь Загаръяын да
Шишкинпомын.

Позтыкерöсын асывнас вичкоын сьылöм бöрын кытшлалöны Енъясöн сикт гöгöр,
крестъяс дорын сьылöны. Вичкоö бöр локтöм бöрын сеталöны пуöм кукань яй.
Куканьсö кöсйысьö сетны сиктсаяс пиысь öти морт, кодлöн коркö лёктор вöлi
скöтыскöд (мöссö ош косялöма, вöйöма, вошöма).

Тайö лунсö Мылдiн районса Покчаын вöдитöны öбетнöй празьник пыдди. Пондiсны
празьничайтны сы бöрын, кыдзи Прокопей енлы кевмысьöм бöрын удайчис кусöдны
ыпъялысь би. Олысьяс кöсйысьöмаöсь куим лун не уджавны да праздничайтны.
Кöсйысьöмсӧ вунöдöм бӧрын муяс вылысь сотчöма став няньыс. Ен öбразöн вермöмаöсь
бисö кусöдны да босьтчисны бара вöдитны Прокопей лун.

Шойнавывса крест дорын нуöдöны молебен. Гортас пызан сайын гöсьтъясöс вердöны
некымын сикас рокöн, кисельöн, чужваöн. Ырöш кисьтöны ыджыд дозмукö, быдöн сыысь
юышталö.

Прокопей лунö турун оз ытшкыны, зорöд оз чöвтны — мыждöм пыдди Енмыс пö вермас
чардбиöн лыйны зорöдас.



https://kv.wikipedia.org/wiki/%D0%9F%D0%B5%D1%82%D1%8B%D1%80-%D0%9F%D0%B0%D0%B2%D0%B5%D0%BB_%D0%B2%D0%B8%D1%87%D0%BA%D0%BE_(%D0%9A%D1%83%D0%BB%D3%A7%D0%BC%D0%B4%D1%96%D0%BD)

Петыр-Павел вичко (кыпӧдӧма 1799 во–1810 во) – Кулӧмдiн сиктса православнӧй
вичко.

Кулӧмдінын Петыр-Павел вичко босьтчисны кирпичысь кыпöдны 1799 воын, уджъяссö
помалісны 1810 воын. 1820 вося кӧч тӧлысьын вежöдiсны Петыр да Павел
апостолъяслöн нимъясöн.

1883 воын кутшöмкö Василий Фёдорович Панюков танi примитöма военнöй присяга да
мунöма служитны император армияса стрелковöй полкö.

1875 вося ведомосьтъясын пасйöма, мый вичкоса эмбур зэв гöль (важиник кöлуй, пу
да ыргӧн тасьтi-пань, медся колана ен небӧгъяс).

1875 вося ода-кора тӧлысь 28 лунö Петыр-Павел вичкоса настоятельöн пуктöма
Василий Дмитриевич Садоков (сылы вöлöма 51 арöс). Дöвеч, öтнас быдтöма кык
нылöс: 17 арöса Раиса (кужö лыддьысьны), 11 арöса Ольга (сы кадö велöдчöма
Тотьмаын нывбаба прогимназияын).

Настоятельлöн отсасьысьöн вöлöма Попов Василий Константинович. На кындзи вичкоын
зiлисны мукöд кадас: священник о.Палладий, псаломщикъясöн Андрей Тимофеевич
Попов да Исидор Алексеевич Попов, дьяконъясöн – Николай Тюрнин, Стефан Тюрнин да
Михаил Алексеевич Тюрнин (сiйö 40 во уджалiс вичкоас).

Притчас (штатса уджалысьяс) вöлöма 3 морт: настоятель да кык псаломщик.
Настоятельлöн керкаын: «малый деревянный и весьма ветхий». Та вöсна община
медалöма кресьтянин керкаысь жыр. Псаломщикъяс олöны ас керкаас.

1880 вося Клирöвöй ведомосьтын гижöма, мый Петыр-Павел вичкоын эмбурыс содöма.
Вичкоын эм: «церковных облачений хороших – 5, посуда разная: медная
посеребрянная и оловянная, Евангелий – 4, два из них обтянуты малиновым
бархатом, наугольники и средник – серебряные 84 пробы, купель для крещения
младенцев и венцы для брачующихся медные, книги Богослужебные почти все в двух
рядах…». «Земли усадебной (огородной) было выделено около 500 сажен, пахотной и
сенокосной – около 10 десятин. С пахотной земли снято хлеба 8 четвертей на 35
рублей, заготовлено сена 50 возов на сумму 50 рублей, которое шло на прокорм 4
лошадей, 6 коров, 8 овец».

1880 воын вичкоса кассаö (кружка) воöма 882 шайт 64 ур. Тайö сьöм локтöма
требаысь, молебенысь, казьтылöмъясысь, Рöштво да Ыджыд лун празьникъяс
нуöдöмысь. Неуна сьöм настоятель ним вылö вöлi ыстöма Зeмскöй пошта пыр
Усть-Сысольскса духовнöй управлениеысь либö Вöлöгдаса духовнöй консисториысь
Епископ нимсянь. Вичкоö сiдзжö волöны матысса грездъясысь эскысьяс.

1879 вося кӧч тӧлысь 6 лунсянь Петыр-Павел вичкоын настоятельöн индöма Николай
Михайлович Доброумов. 1879 вося ӧшым тӧлысь 4 лунö сiйöс пуктiсны Кулöмдiн
сиктса подув училищеö Законоучительöн. Сiйö вöлi уна велöдчöм мортöн, Яренскса
Преображенньö собoрса заштатнöй священник Филофейлöн пиöн. Сы кындзи, Н.М.
Доброумов вöлi 5-öд кытшса благочиннöйöн.

1886 воын Петыр-Павел вичко выльысь вежöдöма сотчöм бöрас. Вичко посводзас
(папертьын) вöлöма Нерукотворнöй Спаслöн öбраз, кодöс ас кадö Ен отсöгöн
вермöмаöсь видзны биысь – Николай Чудотвореч вичко сотчигöн шыбитöмаöсь Эжваö.

1903 вося рака тöлысьсянь – 1906 вося öшым тöлысьöдз Петыр-Павел апостолъяслöн
вичкоын попалöма иерей Николай Николаевич Доброумов. Кулöмдiнö сiйöс
вуджöдöмаöсь Помöсдiнса Енмамлöн Успенньö вичкоысь. Усть-Сысольска духовнöй
училище да Вӧлӧгдаса семинария помалöм бöрын Югдінса еписком Гавриил 1899 воын
бласлöвитiс сiйöс служитны Помöсдiнса вичкоын. А 1906 воын Кулöмдiнысь Николай
Доброумовöс вуджöдiсны Аныбö. 2001 вося йирым тöлысь 6 лунö Вежа Синод шуис
иерей Николай Николаевич Доброумовöс вежаöн да пыртiс Коми му югдöдысь
новомученникъяс лыдö.

1930-öд воясö Петыр-Павел вичколысь пытшкöссö вöлi мавтöма кельыдлöз рöмöн да
мичмöдöма зарни серъясöн да дзоридзьясöн. Танi югъялöма ыджыд паникадилö.
Царскöй вöрöта öтар-мöдарладорас вöлöмаöсь колоннаяс. На бокын öта-мöдыслы
паныда сулалöмаöсь сус пуысь вöлалöм 1 метр судтаа, кианыс важ гижöда анделъяс.
Вичкосö мичмöдöмаöсь и важся мича öбразъяс, а шуйга кырлöс саяс öшалöма Николай
Чудотвореч вежалы важся öбраз да житие, кодöс чайтöмаöсь чудотворнöйöн. 1898
воын Николай II-öс императорö коронуйтöмкöд йитöдын тайö öбраз дорас ньöбöмаöсь
да ладмöдöмаöсь зарниöдöм озысь веркöс (риза).

Петыр-Павел вичкосянь рытыв-войвывланьын вöлi Николай Чудотвореч вичко, а сыкöд
орччöн – пу кöлöкöльня. Став вичкосö 1902 воын кытшалöма кöрт потшöс, кодi
нюжалöма матö 170 сажень. Лунвывладорын вöлöма кирпичысь неыджыд стöрöжка. Вежа
стрöйбаяс гöгöрын быдмисны кыдз да сус пуяс. Петыр-Павел вичко бокын öнiöдз на
эм öти кыдз пу, код улö, кыдзи висьталöны важ йöз, дзеблöмаöсь кутшöмкö ыджыд
чина мортлысь кагасö. Вичко потшöс сайын, öнiя Берегдор улича вылын, вöлöма
шойна.

1933 воын Коми облисполкомса веськöдлысь Ильчукова мöдöдалiс письмöяс, медым
вичкояс тупкалiсны став Коми му пасьта. И тайö индöдсö босьтчисны пöртны олöмö.
1937 вося йирым тöлысь 17 лунö Н.И. Мишаринлöн веськöдлöм улын Макар Öльöш да
Карö сиктъясса олысьяс, ставыс 111 морт, гöлöсуйтiсны вичко сиптöм вöсна. Сiйö
жö лунас «Буденный» колхоз нуöдiс собрание, кöнi П.А. Чаланов ышöдiс вичко
керкаын восьтны клуб. Иван Липин тöдчöдiс: «Вичкосьыс тöлк абу, сы местаö
бурджык восьтны культура керка». К. Мишарин содтiс: «Вичкояссö быд сиктын
кисьтöны, колö бырöдны и миянын».

Йирым тöлысь 18 лунö «Ленин туйöд» колкозлöн собрание вылын Семяшкин висьталiс:
«Царлöн правительство ассьыс власьтсö ёнмöдiс вичко отсöгöн. Сöвет власьт юкис
вичкосö государство бердысь. Кызь во стрöитам социализм, и вичколы тырмас нин
гудыртны йöзлысь вежöрсö. Сiйö öнi падмöдö миянлысь олöм». Семяшкин дор сувтiсны
мукöд да шуисны: тупкыны Петыр-Павел вичко. Кывкöртöдсö мöдöдiсны райисполкомö,
кодi сэсся шыöдчис облисполкомö.

1938 вося рака тöлысь 21 лунö облисполкомса президиум могмöдiс кулöмдiнсалысь
Петыр-Павел вичко сиптöм кузя корöмсö да урчитiс восьтны сэнi кусöдчысьяслысь
депо. Но Кулöмдiнысь Енлы эскысьяс эз öвсьыны, ветлöдлiсны сикт-грездъястi,
чукöртiсны кырымпасъяс, медым вичкосö восьтны бöр. Медся нырччысьöн вöлi Чупров,
кодöс власьтбердсаяс шулiсны троцкистöн.

1938 вося вöльгым тöлысь 23 лунö «Ленин туйöд» колхозын бара котырлiсны
чукöртчылöм, кöнi чорыда шуисны: «Мыррддьыны эскысьяслысь Петыр-Павел вичкосö да
СССР-са Верховнöй Сöветö бöрйысьöмöдз восьтыны сэнi районса пионеръяслысь
керка», корисны панны троцкист Чупровлы да сы коддьöмъяслы паныд уголовнöй делö.
Паныд мунысьясöс эз кывзыны, вичко тупкисны, попъясöс йöршитiсны дзескыдiнö.

Петыр-Павел вичкоысь ыджыд кöлöкöльнясö жугöдiсны (висьталöны, мый сылöн шыыс
кылöма Уллянаöдз); сы пыдди вöчöма вевт.

Петыр-Павел вичко бöр ловзьыны кутiс 1991 воын, кор песионерка Агафья Егоровна
Кипрушева мукöд эскыськöд öтвылысь шуисны выльмöдны Кулöмдiнса вежаинъяс.
1991-öд вося урасьӧм тӧлысьӧ лои котыртöма община да пасйöма. Сиктсöветöн
веськöдлысь А.А. Липин сетiс сы борд улö Кулöмдiнын вичкояслысь кольöм
стрöйбаяссö: Петыр-Павеллысь öти судтаа, Енкаянлун да Владимирса Енмам öбраз
престолъяса кык судтаа гожся храмъяс.

Медводз шуисны дзоньтавны-выльмöдны Петыр-Павел нима тöвся вичкосö. Общинаса
старостаöн бöрйисны фронтовик, Япониякöд да Айму вöсна Ыджыд тышъясса ветеран
Милослав Николаевич Игнатовöс. Вичко сöстöммöдöм да выльмöдöм бöрын кутiсны
волывлыны Сыктывкарысь попъяс, медым нуöдны службаяс, а Улляна манастыр воссьöм
бöрын кежавлiс и Сыктывкарса да Воркутаса епископ Питирим.

1992 воын Петыр-Павеллöн вичкоын ыджыдавны владыка Питирим индiс отеч Ионаöс
(Скибинöс).

2003 вося йирым тӧлысьсянь отеч Ионалöн кувсьöм бöрын службасö кутiсны нуöдны
Уллянаса манакъяс. Манастырöн сэки юрнуöдiс отеч Роман (Овсиенко).

2006 вося кӧч тӧлысь 10 лунсянь еписком Питиримлöн индöд серти Петыр-Павел
вичкоын попöн зiльö иерей Александр Антонов (матушкаыс – Ольга).

2011 восянь вичкоын уджалысьяс дасьтöны «Кулöмдiнса вежаинъяс» небöг да
чукöртöны 10 миллион сьöм, медым дзоньтавны Кристос ловзян кык судтаа Кулöмдiнса
вичко.



https://kv.wikipedia.org/wiki/%D0%9E%D0%B1%D1%80%D0%B5%D0%B7%D0%BA%D0%BE%D0%B2%D0%B0_%D0%9D%D0%B8%D0%BD%D0%B0_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%BD%D0%B0

Нина Обрезкова чужис 1965 вося рака тӧлысь 11 лунӧ Коми АССР-ын Удора районса
Кослан сиктын. Велӧдчис Слӧбӧдаса 8 класса да Косланса шӧр школаясын. 1982
восянь велӧдчис строкоотливнӧй машинаяслӧн наборщикӧ 29 №-а ПТУ-ын. 1989 воын
помаліс Сыктывкарса канму университетысь филология факультетса коми юкӧн.
Университет помалӧм бӧрын уджаліс Коми наука шӧринса Кыв, литература да история
институтын кыв юкӧдын лаборантӧн. 1993 восянь веськӧдліс Фольклор театрлӧн
литература юкӧнӧн. 1998 вося йирым тӧлысьсянь вӧлі Сыктывкарса вӧр институтын
пресс-секретарӧн.

Уджавліс корреспондентӧн «Коми му» газетын да «Коми гор» радиоын, «Арт» журналын
литературнӧй редакторӧн. Велӧдліс школаын роч кыв да литература, Сыктывкарса
канму университетлӧн фин-йӧгра факультетын коми фольклор да литература
кафедраын.

«Ӧткалун» нима медводдза кывбурсӧ йӧзӧдіс 1985 воын Войвыв кодзув журналын, кӧні
сэсся унаысь на петавлісны кывбуръяс да пьесаяс. Кывбуръясыс петавлісны и мукӧд
ӧтувъя сборникын да журналын.

Прозаа гижӧдъясыс йӧзӧдӧма «Войвыв кодзув» да «Арт» журналъясын. 2007 воын
В.Савин нима драма театр пуктіс Н. Обрезковалӧн «Асъя гӧстья» пьеса серти
спектакль.

2013 воын Нина Обрезковалӧн петіс челядьлы медводдза небӧг — «Петук Васьӧ». Сэні
висьталӧма Васьӧ нима зонка йылысь, коді ёна радейтліс вильшасьны да дзерӧдны
ичӧтджык чой-воксӧ, но петуккӧд паныдасьлӧм бӧрын лоис шаньӧн.

Кывбуръяссӧ вӧлі вуджӧдӧма роч, фин, венгер, эст, удмурт, мордва, англичан,
болгар да мукӧд кыв вылӧ. 2012 воын Нина Обрезковалысь уна кывбур вӧлі йӧзӧдӧма
беларус кыв вылын «Лiтаратура i мастацтва» литературнӧй газетын. Вуджӧдіс
Татьяна Сивец.

2015 воын Нина Обрезкова аслас 50-ӧд чужан лун кежлас йӧзӧдіс «Коркӧ локтан
гортад» кывбур чукӧр. Сэтчӧ пырис авторлӧн ӧти коми кывбур, кодӧс вуджӧдӧма 14
кыв вылӧ: англия, беларус, венгер, вепс (вуджӧдіс Николай Абрамов), перымса
коми, манси (Светлана Динисламова), мари (Альбертина Иванова), мокша, эрзя
(Дмитрий Таганов), роч (Нелли Бибяева), удмурт, фин, прансуз (Себастьян Каньоли)
да эст кывъяс вылӧ.



https://kv.wikipedia.org/wiki/%D0%9D%D0%B5%D1%80%D0%BA%D0%B0%D0%B3%D0%B8_%D0%90%D0%BD%D0%BD%D0%B0_%D0%9F%D0%B0%D0%B2%D0%BB%D0%BE%D0%B2%D0%BD%D0%B0

Неркаги Анна Павловна (1951) — яран гижысь. Яран кывйысь Неркаги вуджӧдсьӧ кыдзи
«кусыньтчытӧм рӧд».

Чужис 1951 вося урасьӧм тӧлысь 15-ӧд лунӧ Полярнӧй Уралса Сайрей керӧс бокын.
1970 воын помаліс Тюмень обласьтса Приуральскӧй районысь Аксарка посёлокын шӧр
школа. Пырис велӧдчыны Тюмень индустриальнӧй институтса геологоразведочнӧй
факультетӧ, но 2 во мысти дзоньвидзалун вӧснаыс эновтіс.

Олӧ да уджалӧ Приуральскӧй районса Лабӧрӧвӧй посёлокын. Быдтӧ мукӧдлысь
челядьсӧ. Лӧсьӧдіс «Земля надежды» кресьтяна-фермер овмӧс, медым могмӧдны
сёян-юанӧн Байдарайӧй тундраса кӧр видзысьясӧс.

Медводдза повесьтыс — «Анико из рода Ного»; сыысь юкӧнъяс петавлісны «Самотлор»
альманахын 1975 воын. Дзоньнас повесьтыс петіс 1977 воын «Молодая гвардия» небӧг
лэдзанінын, мый вӧлі вылӧ донъялӧма том гижысьяслӧн VI ставсоюзса совещанньӧ
вылын.

Сэсся «Урал» журнал йӧзӧдіс «Илир» повесьт. Сёрӧнджык кыкнан повесьтын выльпӧв
вӧлі йӧзӧдӧма «Современник» небӧг лэдзанінын. «Белый ягель» повесьт петіс ыджыд
косталӧм бӧрын: медводз «Под сенью Нохар-Юха» альманахын 1995 воын дженьдӧдӧмӧн,
а сэсся 1996 воын ставнас. 1996 воын йӧзӧдӧма «Молчащий» повесьт.

Нималана гижысь Юрий Рытхеу тадзи донъяліс том гижысьӧс: «Сегодняшний Север,
который описывает Анна Неркаги, — это не далекий заброшенный край, а часть нашей
огромной страны, в которой кипит созидательная работа и где живут люди,
преданные этой земле и нелегкому труду на ней. Творчество Анны Неркаги глубоко
современно и проникнуто духом новаторства».

2015 воын Уралса федеральнӧй университетысь ХХ да ХХI нэмся роч литература
кафедра вӧзйис Анна Неркагиӧс Нобель премиа босьтысьпуӧн.

2016 воын петіс «Песнь творцу» выль небӧг, кытчӧ пырисны яран легенда, предание
да нӧдкывъяс, а сідзжӧ «Лӧня олысь» повесьт.

Анна Неркагилысь гижӧдъяссӧ тӧдӧны уналаын. Гижӧдъяс сертиыс дорйӧма куим
диссертация. Повесьтъяссӧ вуджӧдӧны Венгрияын, АӦШ-ын, Италияын, Канадаын,
Финляндияын.

Анна Неркаги — семья-рӧд школаса концепциа да школа лӧсьӧдысьяс лыдын. Школа
босьтчис уджавны 1990-ӧд вояс помсянь Лабӧрӧвӧй посёлокса ичӧт школа подув
вылын. Концепция подуласьӧ «этнопедагогика» принцип вылӧ, челядь босьтӧны
чужанін йылысь тӧдӧмлун. Анна Павловна чайтӧ, мый овнытӧ тундраын колӧ
велӧдчыны.



https://kv.wikipedia.org/wiki/%D0%9D%D0%B0%D0%BF%D0%B0%D0%BB%D0%BA%D0%BE%D0%B2_%D0%92%D0%B8%D0%BA%D1%82%D0%BE%D1%80_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87

Виктор Напалков чужис Коми АССР-са Кулӧмдін сиктын 1963 вося кӧч тӧлысь 3 лунӧ.
1970-1981 воясӧ велӧдчис Кулӧмдін сиктса шӧр школаын. 1985 воын помаліс Перым
карын канмуса искусство да культура институтысь искусство пакультет.

Дипломнӧй сьпектакльнас вужъясис Абъячойса йӧзкостса театрын да уджаліс сэні 10
во. Бӧрйывлісны Луздор районса сӧветӧ депутатӧн, коми войтырлӧн съездса
делегатӧн (витысь).

1993 восянь олӧ Сыктывкарын. Уджаліс В.А. Савин нима канмуса академическöй Драма
театрын ворсысьӧн да режиссёрӧн, Коми Республикаса Юралысь бердын искусствояс
гимназияын велӧдысьӧн. 2003 вося косму тӧлысь 7 лунсянь директораліс искусствояс
гимназияын, сэсся — сэні жӧ директорӧс вежысь (кончерт-выставка жырйын).

1998 воын Москваын босьтіс Театрса искусствояслӧн академияын (ГИТИС)
режиссёр-педагоглысь диплом.



https://kv.wikipedia.org/wiki/%D0%9C%D0%B8%D1%8F%D0%BD_%D0%9A%D1%83%D0%BB%C3%B6%D0%BC%D0%B4i%D0%BD_(%D0%B3%D0%B0%D0%B7%D0%B5%D1%82)

Кулӧмдiн — Коми Республикаса Кулӧмдін сикт овмӧдчӧминысь Сӧветлӧн да
Веськӧдланiнлӧн газет.

Медводдза номерыс петіс 2007 вося ода-кора тӧлысь 9 лунӧ. Медводдза куим номер
петіс «Кулӧмдiн» ним улын. Нёльӧдыс воис лыддьысьысьӧдз «Миян Кулӧмдiн» нимӧн.
Газет лэдзӧм заводитӧмӧ ыджыд пай пуктісны Л.И. да Н.А. Лютоевъяс, Н.В.
Русинова.

Газетын йӧзӧдӧны Кулӧмдiн сиктса войтыр да история йылысь гижӧдъяс, выльторъяс,
чолӧмалӧмъяс. Эм гижӧдъяс торъя овмӧдчанінъяс йылысь, кодъяс пырлісны Кулӧмдін
сиктсӧвет улӧ, Комиын овъяс артмӧм йылысь, сёян-юан дасьтӧм йылысь. Босьтчисны
гижны учрежденньӧяс история йылысь.

«Кулӧмдiн» газет дасьтӧны сиктса олысьяс, история велӧдысьяс да чужан му
туялысьяс. Сійӧс вӧчӧны Н.И. Буткина, И.И. Ногиев, С.П. Касева, Д.П. Мингалёва,
А.А. Корецкий. Ичӧтик челядьлы лист бок «Кеша ордын» дасьтӧны С.К. Тесленко,
А.В. Мишарина, И.Е. Лютоева.



https://kv.wikipedia.org/wiki/%D0%9C%D0%B0%D1%82%D0%B2%D0%B5%D0%B5%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87

Александр Матвеев чужис Вӧлӧгда губерняысь Усть-Сысольск уездса Ипатьдорын (ӧні
— Сыктывдін районса Ипать грезд) 1919 вося вӧльгым тӧлысь 7-ӧд лунӧ.

Помаліс Сыктывкарса педагогика училишӧ да Коми канмуса педагогика институт,
босьтіс история велӧдысьлысь специальносьт. Дорйис чужан му Айму вӧсна Ыджыд тыш
дырйи, сьӧкыда ранитчыліс. Войнабӧрса воясӧ уджаліс Сыктывкарын, веськӧдліс
«Вӧрлэдзысь» газетлӧн сатира юкӧнӧн. 1979 восянь веськӧдліс шмонь радейтысьяслӧн
«Чушканзі» журналӧн.

Гижан уджыс Александр Матвеевлӧн пансьӧ 1945-ӧд восянь. Медводз сійӧ гижис
кывбуръяс, а сэсся босьтчис лӧсьӧдны шмонитана висьтъяс. Найӧ петавлісны
республикаса газетъясын. Йӧзӧдлісны шмонитан висьтъяссӧ сідзжӧ роч («Крокодил»
журналын), украина, грузин да мари кывъяс вылын.

А.М. Матвеевлӧн петавліс нёль небӧг: «Ме найӧс аддзылі» (1959), «Ма да гормӧг»
(1964), «Сьӧлӧмыд абу кӧчамач» (1967), «Микол, Марья да мукӧдъяс» (1971).



https://kv.wikipedia.org/wiki/%D0%9C%D0%B0%D0%B5%D0%B3%D0%BE%D0%B2_%D0%90%D1%84%D0%B0%D0%BD%D0%B0%D1%81%D0%B8%D0%B9_%D0%90%D0%BD%D0%B4%D1%80%D0%B5%D0%B5%D0%B2%D0%B8%D1%87

Афанасий Маегов чужис 1893 вося сора толысь 3(17)-ӧд лунӧ Усть-Сысольскын. 1908
воын помаліс Усть-Сысольскын карса училишӧ, 1912 воын — Тотьмаын велӧдысьяслысь
семинариа. 1912—1914 воясӧ уджаліс велӧдысьӧн Усть-Сысольск уездса Нёбдін
сиктын. 1914 восянь сійӧ сарскӧй армиаын. 1915 восянь велӧдчис Тифлисын
прапорщикъяслӧн школаын. 1918—1921 воясӧ Афанасий Маегов вӧлі Гӧрд армиаын:
Вашка-Мезень полкса командир, уездса военком, ревкомса веськӧдлысь.

1927—1932 воясын велӧдчис Москваын Гӧрд профессура институтын. Сійӧс помалӧм
бӧрын уджаліс «Под знаменем марксизма» журналын кывкутысь секретарӧн, веськӧдліс
Гӧрд профессура институтын кафедраӧн.



https://kv.wikipedia.org/wiki/%D0%9C%D0%B0%D0%B4%D0%B4%D1%8F%D1%80%D1%8A%D1%8F%D1%81

Маддяръяс (маддяр: Magyarok; роч: венгры) — Европаын олысь финн-йӧгра войтыр,
кодлӧн эм аслас канму — Венгрия. Уна маддяр олӧ сідзжӧ Румынияын
(Трансильвания), Сербияын (Воеводина войвылын), Словакияын, Украинаын, Россияын,
Германияын, Ыджыд Британияын, Австрияын, АӦШ-ын, Чилиын да Канадаын.

2001 воын Венгрияын олӧма 9,5 млн гӧгӧр маддяр (ставсьыс 93 %). На пӧвстын
медуна католик; эмӧсь протестантъяс да православнӧйяс.

Маддяръяслӧн ас ним — magyar(ok) (важ маддяр кыв: Моgor; шӧр грек кыв: Μεγέρη) —
юкӧны кык торъя кыв вылӧ. Медводдза юкӧнсӧ — mōś — ӧткодялӧны вӧгулъяслӧн манси
ас нимкӧд да ӧстякъяслӧн кык фратрияысь ӧтиклӧн Мось ас нимкӧд. Кывйыслӧн мӧд
юкӧныс абу гӧгӧрвоана: вермас пӧ лоны сэні кутшӧмкӧ фин-йӧгра кыв, коді
артманног серти матын фин. yrkö «айлов» вежӧртаса кывлы.

Маддяръяс пӧвстын торйӧдӧны татшӧм этнографическӧй котыръяс да субэтносъяс:
палоци, медье, шаркёз, чанго, кунъяс, ясъяс, гайдукъяс (хайду), секейяс,
маддярабъяс.



https://kv.wikipedia.org/wiki/%D0%9B%D1%8B%D1%8E%D1%80%D0%BE%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Александр Лыюров чужис Коми (Зыряна) асвеськӧдлан обласьтысь Сыктывдін районса
Зеленечын 1923 вося сора тӧлысь 17-ӧд лунӧ.

1938 воын пырис велӧдчыны рабфакӧ, но сэсся вуджис ветеринарнӧй фельдшеръяслӧн
школаӧ. Сійӧс помаліс 1940 воын да кык во уджаліс специальносьт сертиыс чужан
сиктас.

1942 вося ода-кора тӧлысьӧ муніс армиаӧ, помаліс Кардорын военно-пулемётнӧй
училишӧ, тышкасис Айму вӧсна Ыджыд тыш дырйи Волхов фронтын да Ленинград
гӧгӧрын. Войнабӧрса кадӧ уджаліс ветеринарнӧй фельдшерӧн Айкатылаын.

1951 воын торъя небӧгӧн сылӧн петіс «Простӧй йӧз» повесьт — сиктса том йӧз
йылысь. Сылӧн «Зарни кияс» выль повесьтын (1956) сёрни мунӧ ремесленнӧй
училишӧын велӧдчысьяс йылысь, кыдзи налӧн сӧвмӧ пытшкӧсса мирыс. Пулемётнӧй
училишӧся курсантъяс йылысь сійӧ висьталіс «Повесть о моих друзьях» гижӧдын.



https://kv.wikipedia.org/wiki/%D0%9B%D0%B0%D1%81%D0%B8%D1%87%D0%B0

Тайö пемöсыслöн уна öткодьлуныс сьöдбöжкöд. Сы кодь жö пельк да чувкöс, кокыс
дженьыд, ичöтик юрыс вöсни да кузь голяа. Татшöм öткодялан подув сертиыс кöнсюрö
весиг лöсьöдöмаöсь пемöсыслысь нимсö. Шуам, мари кывйын коляйос, кодлöн
вежöртасыс, комиöдны кö, «шыр сьöдбöж». Но вывтырнас жебджык да бöж йылыс туша
рöмсьыс оз торъяв – тöвнас быдлатi сылöн дзик еджыд, гожöмнас рудов.

Олö-вылö ласича сьöдбöжысь на паськыдджыка: Европаын, Войвыв Африкаын, Войвыв
Америкаын да Азиялöн унджык юкöнас. Россияын оз паныдасьлы сöмын Вой саридз дiяс
вылын да Таймыр кöджлöн войвывланяс. Оз пов овмöдчыны ыбъяс бердын да сиктъяс
гöгöрын. Но öтдортö сьöдбöжлысь олан местаяссö. Сьöд вöраинъяс оз жö лöсявны
сылы. Нюдз тушанас змей моз кокньыда писькöдчö лöп-ёг да из чукöръяс пöвсттi.
Вермö вöтлысьны шыръяс бöрся налöн мупытшса ветлан туйясöдыс.

Позтырас кызвыныслöн овлывлö 5 либö 7 пи. Корсюрö чужтывлöны и дас кыкöс.
Ласичапиян синмасьöны куим вежон кольöм бöрын. Котырыс разалö гожӧм помасигöн
либö арнас, кор томъясыс лоöны мамныскöд öтыдждаöсь нин.

Нэм чöжыс олö пыр öти местаын. Кыйсян угоддьöсö лун-вой кытшовтан ылнаыс куим
километрысь унджык оз овлы. Айыслöн да эньыслöн оланiныс абу öтувъя – быдöнлöн
аслас кытш. Пöткöдчö ласича яя сёянöн. Медся ёна радейтö кутавны шыръясöс да
крысаясöс. Тшапйöдлö кыйдöссö юрöдыс да босьтö ловсö налысь юр лысö курччалöмöн.
Пöтмöныс сылы колö öти шыр. Но заптывлö ёна унджык – кызьöдз кымын.

Яй сёйысь пемöсъяс пöвстын ласича медся ичöт вöрпа. Но пöльзаыс вöр-валы сысянь
зэв ыджыд, оз сет помтöг рöдмыны-паськавны шыр-крысалы да. Во чöжöн öти ласича
бырöдö кык-ö-куим сюрс быдсикас гужгысь-йирысьöс, кодъяс тшыкöдöны быдмöгъясöс.

Гортса ласичаяс каньясысь на бурджыка видзöны олан керкаяссö шыръясысь да
крысаясысь. Сы вöсна, мый куталöны кузь бöжаясöс оз сöмын ортсö петалiганыс, но
и позъяс пырöмöн. Сэки ласичаяс бырöдöны верстьöясыскöд тшöтш налысь уна лыда
йылöмсö. Весиг медся гырысь крысаяскöд паныдасигöн оз повзьыны да кежны бокö, а
помöдз косясьöны накöд. Бур оласногсö тöд вылын кутöмöн ласичаясöс пыртöма
видзан вöрпаяс лыдö. Сы вöсна найöс кыйны оз позь.

Комиысь öтдор ласича нимöн вöдитчöны тшöтш перымса комияс да удмуртъяс. Но тайö
абу важся кыв. Куимнан рöдвуж войтырыс тайö нимсö босьтöмаöсь рочьяслысь. Но
эмöсь и ас нимъяс: удорасалöн учи-кычи, удмуртъяслöн тöдьы чайы.



https://kv.wikipedia.org/wiki/%D0%9A%D1%8B%D0%B2,_%D0%BB%D0%B8%D1%82%D0%B5%D1%80%D0%B0%D1%82%D1%83%D1%80%D0%B0_%D0%B4%D0%B0_%D0%B8%D1%81%D1%82%D0%BE%D1%80%D0%B8%D1%8F_%D0%B8%D0%BD%D1%81%D1%82%D0%B8%D1%82%D1%83%D1%82

Кыв, литература да история институт (рочӧн Институт языка, литературы и истории)
– Россияса наукаяс академияысь Урал юкöнлöн Коми наука шöринö пырысь туясян
институт. Восьтöма Сыктывкарын 1970 вося косму тöлысь1-öд лунö некымын
гуманитарнöй отдел подув вылын.

Тыр ним комиöн: «Россияса наукаяс академияысь Урал юкöнлöн Коми наука шöринса
Кыв, литература да история институт» Федерацияса каналан сьӧмкудъя туясян
учреждение; дженьыда – КЛИИ.

Тыр ним рочöн: Федеральное государственное бюджетное учреждение науки «Институт
языка, литературы и истории Коми научного центра Уральского отделения Российской
академии наук»; дженьыда — ФГБУН «ИЯЛИ Коми НЦ УрО РАН».



https://kv.wikipedia.org/wiki/%D0%9A%D1%83%D1%80%D0%B0%D1%82%D0%BE%D0%B2_%D3%A6%D0%BB%D1%8C%D3%A7%D1%88_%D0%92%D0%B0%D0%BD%D1%8C

Куратов Ӧльӧш Вань (1839–1875) – медводдза коми поэт, коми литературалы подув
пуктысь, коми кыв туялысь.

Иван Куратов вуджöдic роч да Рытыв Европаса поэтъяслысь кывбуръяс, кыдз
ученöй–лингвист лöсьöдiс коми грамматика.

1866–öд воын "Вологодские губернские ведомости" газетын вӧлі йöзöдӧма "Зырянские
песни" статья. Чайтӧны, мый статьясӧ дасьтіс Иван Куратов. Уджас пыртӧма ассьыс
вит кывбур, но кипассö абу пуктӧма.

Поэтлöн нимыс лои паськыда тöдса 1917–öд вося Октябр революция бöрын.
Медводдзаысь тöдтöм коми поэт йылысь 1923–öд воö юöртic "Парма ёль" журнал.
1926–öд воын "Коми гижысьяс" небöгын вöлi йöзöдöма кöкъямыс кывбур.

Поэтлöн 100 во тыригкежлö, 1939 воын, Коми небöг лэдзанiнын петiс кык небöгö
öтувтöм гижöд чукöр.



https://kv.wikipedia.org/wiki/%D0%9A%D1%83%D1%80%D0%B0%D1%82%D0%BE%D0%B2_%D3%A6%D0%BB%D1%8C%D3%A7%D0%BA%D1%81%D0%B5%D0%B9_%D0%98%D0%B2%D0%B0%D0%BD

Куратов Ӧльӧш Вань (1839–1875) – медводдза коми поэт, коми литературалы подув
пуктысь, коми кыв туялысь.

Иван Куратов вуджöдic роч да Рытыв Европаса поэтъяслысь кывбуръяс, кыдз
ученöй–лингвист лöсьöдiс коми грамматика.

1866–öд воын "Вологодские губернские ведомости" газетын вӧлі йöзöдӧма "Зырянские
песни" статья. Чайтӧны, мый статьясӧ дасьтіс Иван Куратов. Уджас пыртӧма ассьыс
вит кывбур, но кипассö абу пуктӧма.

Поэтлöн нимыс лои паськыда тöдса 1917–öд вося Октябр революция бöрын.
Медводдзаысь тöдтöм коми поэт йылысь 1923–öд воö юöртic "Парма ёль" журнал.
1926–öд воын "Коми гижысьяс" небöгын вöлi йöзöдöма кöкъямыс кывбур.

Поэтлöн 100 во тыригкежлö, 1939 воын, Коми небöг лэдзанiнын петiс кык небöгö
öтувтöм гижöд чукöр.



https://kv.wikipedia.org/wiki/%D0%9A%D1%83%D0%BB%C3%B6%D0%BC%D0%B4i%D0%BD_(%D0%B3%D0%B0%D0%B7%D0%B5%D1%82)

Кулӧмдiн — Коми Республикаса Кулӧмдін сикт овмӧдчӧминысь Сӧветлӧн да
Веськӧдланiнлӧн газет.

Медводдза номерыс петіс 2007 вося ода-кора тӧлысь 9 лунӧ. Медводдза куим номер
петіс «Кулӧмдiн» ним улын. Нёльӧдыс воис лыддьысьысьӧдз «Миян Кулӧмдiн» нимӧн.
Газет лэдзӧм заводитӧмӧ ыджыд пай пуктісны Л.И. да Н.А. Лютоевъяс, Н.В.
Русинова.

Газетын йӧзӧдӧны Кулӧмдiн сиктса войтыр да история йылысь гижӧдъяс, выльторъяс,
чолӧмалӧмъяс. Эм гижӧдъяс торъя овмӧдчанінъяс йылысь, кодъяс пырлісны Кулӧмдін
сиктсӧвет улӧ, Комиын овъяс артмӧм йылысь, сёян-юан дасьтӧм йылысь. Босьтчисны
гижны учрежденньӧяс история йылысь.

«Кулӧмдiн» газет дасьтӧны сиктса олысьяс, история велӧдысьяс да чужан му
туялысьяс. Сійӧс вӧчӧны Н.И. Буткина, И.И. Ногиев, С.П. Касева, Д.П. Мингалёва,
А.А. Корецкий. Ичӧтик челядьлы лист бок «Кеша ордын» дасьтӧны С.К. Тесленко,
А.В. Мишарина, И.Е. Лютоева.



https://kv.wikipedia.org/wiki/%D0%9A%D1%83%D0%B7%D0%BD%D0%B5%D1%86%D0%BE%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%98%D0%B2%D0%B0%D0%BD%D0%BE%D0%B2%D0%B8%D1%87

Никола́й (Никанор) Ива́нович Кузнецо́в (1911—1944) — Сӧвет Союзса герой (1944),
Сӧвет кадся разведчик, партизан. Ас вынӧн сійӧ бырӧдіс война кадӧ нацистскӧй
Германияса 11 немеч генералӧс да чинаӧс.

Кузнецов Николай чужис 1911 вося сора тӧлысь 14 (27) лунӧ Перым губернияын
Екатеринбург уездса Зырянка грездын (ӧні Талица кар, Свердловск обласьт).
Грездыслӧн нин нимыс висьталӧ, мый сэнi олӧмаӧсь коми войтыр. Став сертиыс
буретш коми йӧз и пуктылӧмаӧсь грездыслы подувсӧ. Зырянка кодь сиктыд Из
таладорас и мӧдарас сiйӧ воясас вель уна вӧлӧма, и овлӧмаӧсь сэнi Комиысь
кресьтяна, кодъяс «вужъясьлӧмаӧсь» сэтчӧ шудаджык олӧм корсьӧм могысь. Кольӧм
нэм заводитчигӧн Зырянкаын артавсьӧма 68 овмӧс. Кузнецовлӧн бать-мамыс вӧлӧмаӧсь
коми кресьтяна ,.

Николай Кузнецов помалӧма сизим класс, а сэсся мунӧма велӧдчыны Тюменьса видз-му
овмӧс техникумӧ. Но батьыслӧн кулӧм бӧрын бергӧдчӧма чужан грездас. И 1927 воын
нин пырӧма велӧдчыны Талица карса вӧр техникумӧ. Чужан грездас ичӧтик Коля
велӧдлӧма немеч кыв, кор тӧдмасьлӧма австро-венгерскӧй армияысь вӧвлӧм
салдаткӧд, кодi уджалӧма лесникӧн да ёртасьлӧма зонкакӧд.

Комынöд воясын Николай Кузнецов кутшöмкö кад уджалöма Перым муса Кудымкарын.
Пуктöма ассьыс пай колхозъяс котыртöмö. Сэсся тöлка да вежöра том мортöс
казялöмаöсь да босьтöмаöсь ОГПУ органъясö.

1930-öд вояс шöрын Николай Кузнецов олöма да уджалöма Сыктывкарын. Служитöма
НКВД-ын. Уджыс, майбыр, тырмöма. Сiйö кадö вöрын зiльысь звучник-тысячникъясысь
öтдор вöлöмаöсь и сiдз шусяна вредительяс да саботажникъяс. И татшöм войтырсö
ковмылöма эрдöдны.

Сыктывкарсянь Николай Ивановичöс босьтöмаöсь уджавны Москваö, госбезопасносьт
органъясö. А сэсся пансьöма Ыджыд войнаыд.

Айму вӧсна Ыджыд тыш воясӧ Николай Кузнецов нӧйтӧма вӧрӧгӧс Дмитрий Медведевлӧн
юрнуӧдӧм улын партизан-диверсантъяслӧн «Победители» отрядын.

1942 восянь сiйӧ Пауль Зиберт нимӧн кадысь кадӧ петкӧдчылӧма Ровно карын. Сэнi
тӧдмасьлӧма чина фашистъяскӧд, медым тӧдмавны вӧрӧглысь уна гусятор.

Москвасянь индöд серти повтӧм разведчик казнитӧма ыджыд чина немеч-палачьясӧс —
Украинаса судья Альфред Функӧс, сьӧм овмӧсса министр Ганс Гельӧс, сылысь
секретарь Винтерӧс.

1944 вося рака тӧлысь 9 лунӧ Николай Кузнецов веськалӧма бандеровечьяслӧн
засадаӧ. Националистъяскӧд вир кисьтана косьын Львов обласьтын Брод районса
Боратин сикт дорын тыш дырйи сетӧмаӧсь ловсӧ куимнанныс — Кузнецов, Белов да
Каминский.



https://kv.wikipedia.org/wiki/%D0%9A%D1%83%D0%B4%D1%80%D1%8F%D1%88%D0%BE%D0%B2%D0%B0_%D0%92%D0%B5%D1%80%D0%B0_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%BD%D0%B0

Вера Кудряшова чужис Сыктывкар бердса Тентюков сиктын 1946 вося моз тӧлысь 17-ӧд
лунӧ. 1973 воын помаліс Коми канмуса педагогика институтысь филология факультет.
1966 воын пырис уджавны СССР-са наукаяс академиялӧн Коми филиалысь кыв да
литература юкӧдӧ лаборантӧн. 1977 восянь уджалӧ Кыв, литература да история
институтын младшӧй научнӧй сотрудникӧн, 1989 восянь — научнӧй сотрудникӧн, 1993
восянь — старшӧй научнӧй сотрудникӧн. 1985 воын дорйис Роч литература институтын
(Пушкин керкаын) «Русско-коми фольклорные связи в устной прозе» тема серти
филологияса кандидат ним вылӧ диссертациа.

В.М. Кудряшова туяліс коми фольклорлысь ичӧт жанръяс (приметаяс, нимкывъяс),
устнӧй проза (мойдъяс да быличкаяс), коми фольклорлысь роч да фин-йӧгра
фольклоркӧд йитӧдъяссӧ.

Йӧзӧдіс 100 сайӧ туялан удж, на лыдын: «Коми народные приметы» (1993), «Коми
народные загадки» (2008), «П.Г. Доронин. Мойд небӧг. Книга сказок» (2004)
(мукӧдкӧд ӧтвылысь) да «Фольклор ижемских коми в Ненецком автономном округе»
(2014) (мӧдкӧд ӧтлан) фольклор текст чукӧръяс, «Научные доклады» да «Люди науки»
сериаясын кык брошюра (мукӧдкӧд ӧтвылысь); дасьтіс «Дёмин В.Н.: страницы
воспоминаний» (Сыктывкар, 2001) небӧг.

Унаысь ветліс экспедицияӧ Большеземельскӧй да Малоземельскӧй тундраӧ, Тюмень
обласьтӧ, вӧлі Коми Республикаса уна сиктын.



https://kv.wikipedia.org/wiki/%D0%9A%D0%BE%D1%87%D0%B0%D0%BD%D0%BE%D0%B2%D0%B0_%D0%90%D0%BD%D0%B0%D1%81%D1%82%D0%B0%D1%81%D0%B8%D1%8F

Анастасия Кочанова чужис Коми Республикаса Кулӧмдін сиктын 1992 вося кӧч тӧлысь
23-ӧд лунӧ. Йӧктыны кутіс Кулӧмдінса шӧр школаын коймӧд классын велӧдчигӧн:
ветлӧдліс школаса йӧктан кружокӧ.

Сэсся велӧдчис Коми республикаса Юралысь бердын искусствояс гимназиялӧн йӧктан
юкӧдын.

Гимназия бӧрын Настя помаліс Коми Республикаса искусствояс колледж. Велӧдчигӧн
мукӧд студентыскӧд ӧттшӧтш йӧктіс Опера да балетлӧн республика театрлӧн сцена
вылын.

Колледж бӧрын Настя кӧсйис пырны уджавны Опера да балет театрӧ, но нывъёртыс
вӧзйис корсьны шудсӧ Коми муысь ылынджык. Йошкар-Ола бӧрти кольччӧма Москваӧ,
йӧктӧма «Корона Русского балета» театрын. А во мысти вуджӧма Классическӧй
балетлӧн национальнӧй театрӧ, кӧні уджалӧ нин 2012 восянь. Труппаас морт 30.
Уджъёртъясыскӧд гастрольясӧн кытшовтӧма став мирсӧ нин: Франция, Португалия,
Канада, Малайзия, Ирландия, куимысь вӧлӧма Испанияын да Китайын, кыкысь
Америкаын.



https://kv.wikipedia.org/wiki/%D0%9A%D0%BE%D0%BD%D0%B5%D0%B2_%D0%A4%D1%91%D0%B4%D0%BE%D1%80_%D0%95%D0%B3%D0%BE%D1%80%D0%BE%D0%B2%D0%B8%D1%87

Чужис 1935 вося урасьӧм тӧлысь 28-ӧд лунӧ Тюмень обласьтса Мыжы сиктын
кресьтянин семьяын. 1956—1958 воясӧ уджаліс «Ленинский путь» районса газетын.
1963 воын помаліс ВГИК-ысь сценарнӧй факультет. Сы бӧрын 1963–1968 воясӧ уджаліс
Сыктывкарын телевидениеын, сэсся вуджис уджавны Беларусьлӧн юркар Минскӧ.
1968–1993 воясӧ вӧлі «Беларусьфильм» киностудиаын сценарно-редакционнӧй
коллегиаӧ пырысьӧн, а 1993–1995 воясӧ — медшӧр редакторӧн.

Фёдор Конев — рочӧн гижысь. Медводз босьтчис гижны кывбуръяс. Медводдза кывбурсӧ
йӧзӧдіс 1953 воын Ямал-Яран кытшса «Красный Север» газетын. Сёрӧнджык вуджис
прозалань. Дасьтіс некымын проза небӧг: «Парусник» (1983), «Снегопад» (1990).

Ф.Е. Конев гижис 20 художествоа фильмлы сценарий. 1975 восянь пырӧ СССР-са
кинематографистъяслӧн котырӧ. Босьтіс «Неман» журналлысь премиа. Олӧ Минскын.



https://kv.wikipedia.org/wiki/%D0%9A%D0%BE%D0%BC%D0%B8_%D1%82%D1%83%D1%8F%D0%BB%D0%B0%D0%BD_%D0%B8%D0%BD%D1%81%D1%82%D0%B8%D1%82%D1%83%D1%82

Коми туялан институт (рочӧн: Коми научно-исследовательский институт) — Коми
(Зыряна) асвеськӧдлан обласьтын 1930-ӧд воясын лӧсьӧдӧм институт, кӧні туялісны
Коми мулысь история, культура да кыв.

Институт восьтӧм йылысь мӧвп вӧлі гижӧма Коми (Зыряна) асвеськӧдлан обласьтса
Исполкомлӧн докладын, мый вӧлі сиӧма Обласьт лӧсьӧдӧмсянь 10 волы. Коми туялан
институт лӧсьӧдӧм пасйӧма 1931 вося сора тӧлысь 20-ӧд лунӧ дасьтӧм ВЦИК
Президиумлӧн Шуӧмын. Коми Облисполкомлӧн 1934 вося косму тӧлысь 17-ӧд лунӧ
дасьтӧм Шуӧмӧн вынсьӧдіс Коми туялан институтлысь Положение баласӧ. Сы серти
вӧлі лӧсьӧдӧма кык юкӧд: история, кульутра да быи юкӧд да кыв, литература да
история юкӧд. 1936-ӧд воын Коми АССР лӧсьӧдӧм бӧрын Коми туялан институт
вуджӧдісны Просвещениелӧн народнӧй комиссариат (Наркомпрос) улӧ да кутіс шусьыны
Коми АССР-са Наркомпрос бердса НИИ (научно-исследовательскӧй институт).

Коми туялан институтлӧн медводдза вояссяньыс босьтчисны лӧсьӧдны школалы коми
кывйысь, литератураысь да историяысь велӧдан небӧгъяс. Вӧлі лӧсьӧдӧма коми кыв
гижанног свод (1937), йӧзӧдӧма коми кыв гижанног кывкуд (1939). Институтса
уджалысьяс дасьтісны да йӧзӧдісны Иван Куратовлысь кык небӧга йӧрыш (1939),
«Висер вожса сьыланкывъяс да мойдкывъяс» (1941). Айму вӧсна Ыджыд тыш воясӧ коми
кыв туялысьяс босьтчисны чукӧртны сёрнисикасъяс.

Коми туялан институтын ас кадӧ уджавлісны: СССР-са наукаяс академияысь
член-корреспондент Д.В. Бубрих, кыв туялысьяс А.С. Сидоров, Н.А. Колегова, М.А.
Сахарова, Т.И. Жилина, Е.С. Гуляев, А.И. Подорова, фольклор туялысь А.К.
Микушев, литература туялысь А.А. Вежев, история, литература да фольклор туялысь
П.Г. Доронин и с.в.

1944 воын Коми туялан институт пырис СССР-са наукаяс академиялӧн Базаӧ кыдзи
коми войтырлӧн кыв, письменносьт да история сектор. 1949 воын нин СССР-са
наукаяс академиялӧн База подув вылын лӧсьӧдӧма СССР-са наукаяс академиялӧн Коми
филиал, кытчӧ торъя юкӧд пыдди пырис тшӧтш и Коми туялан институт. Тайӧ юкӧд
подув вылас 1970 воын восьтӧма Кыв, литература да история институт. Институтлӧн
секторъяс 1988 воын, кор Коми филиал пыдди лои СССР-са наукаяс академиялӧн Урал
юкӧнысь Коми наука шӧрин, лоины отделъясӧн: кыв туялӧм, литература туялӧм,
этнография да фольклор туялӧм, археология, айму история. 1988 воын восьтӧма
нӧшта ӧти юкӧд: общественнӧй наукаяслӧн коми-перым юкӧд (Кудымкар, Перым Коми
кытш).



https://kv.wikipedia.org/wiki/%D0%9A%D0%BE%D0%BC%D0%B8_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D1%81%D0%B0_%D0%9A%D0%B0%D0%BD%D0%B0%D0%BB%D0%B0%D0%BD_%D0%A1%D3%A7%D0%B2%D0%B5%D1%82

Коми Республикаса Каналан Сӧвет (рочӧн: Государственный Совет Республики Коми) —
Коми Республикаын оланпасъяс дасьтан ӧти палата каналан орган.

Медводдз вӧлі бӧрйӧны 50 депутатӧс: 20 мортӧс — ӧти депутатӧн быд кар да
районсянь, 30 мортӧс — быд бӧрйысян кытшсянь. Депутатӧн вермисны бӧрйыны мортӧс,
кодлы тырис 21 арӧс да оліс Коми муын 5 воысь не этшаджык. Депутатӧн эз вермыны
лоны министръяс, канму комитетӧн да веськӧдлан котыръясӧн веськӧдлысьяс. Каналан
Сӧвет бӧрйӧны 4 во кежлӧ.

Сӧветӧн веськӧдлысьӧн бӧрйӧма Владимир Торлопов, вежысьясӧн — Егор Кулаков да
Валерий Марков.

Медводдза чукӧртчылігас бӧрйӧма сӧмын Сӧветӧн веськӧдлысь (Надежда Дорофеева)
(Ӧтувъя Россия); комитетӧн веськӧдлысьясӧс абу бӧрйӧмаӧсь. Мӧд чукӧртчылігас
(йирым тӧлысь 15-ӧд лун) став должносьтӧ пуксисны «Ӧтувъя Россия» ютырӧ
пырысьяс: Каналан Сӧветса веськӧдлысьлӧн медводдза вежысьӧн бӧрйӧма Александр
Макаренко, вежысьясӧн — Владимир Косов да Валентина Жиделева, оланпас дасьтӧм да
меставывса веськӧдлӧм комитетӧн веськӧдлысьӧн — Нина Нестерова, социальнӧй
политика комитетӧн веськӧдлысьӧн — Наталья Паншина, вӧр-ва ресурс, вӧр-ваӧн
вӧдитчӧм да экология комитетӧн веськӧдлысьӧн — Василий Смалий. Иван Медведевӧс
пуктісны сьӧмкуд, вот да экономика политика комитетын веськӧдлысьӧс вежысьӧн.
Валерий Марковӧс вӧзйӧма Коми Республикаса Каналан Сӧветсянь Рочмуса Федеральнӧй
Собранньӧлӧн Федерация Сӧветӧ пырысьӧн. Регламент да депутат этика комиссияса
веськӧдлысьӧс вежысьӧн бӧрйӧма Владимир Жариков.

Сьӧмкуд, вот да экономика политика комитетӧн веськӧдлысьӧн бӧрйӧма Дмитрий
Шатохин, коді таӧдзыс юрнуӧдіс Кулӧмдін районса администрацияӧн.

Коми Республикаса каналан сӧветын вежсьӧмъяс лоины 2016 вося бӧрйысьӧмъяс дырйи.
Валерий Марков, коді сенатораліс, да Анатолий Родов пыдди, коді 2015 восянь
босьтчис веськӧдлыны Луздор районӧн, 2016 вося бӧрйысьӧмъяс дырйи Коми
Республикаса каналан сӧветса депутатъясӧс лоины Физкультура да спорт агентствоӧн
вӧвлӧм веськӧдлысь Степан Чураков (Лунвыв кытшсянь) да Емдін районса
бурдӧдчанінысь тэрыб отсӧгса фельдшер Андрей Климушев (Рытыввыв кытшсянь).

Дмитрий Шатохин пыдди, кодӧс Коми Республикаса Юралысь С.А. Гапликов вӧзйис
Рочмуса Федеральнӧй Собранньӧлӧн Федерация Сӧветӧ сенаторӧн, сьӧмкуд, вот да
экономика политика комитетӧн босьтчис веськӧдлыны Игорь Терентьев. Депутат
мандатысь эновтчис Иван Медведев, коді лои Рочмуса Федеральнӧй Собранньӧлӧн
Канму Думаса депутатӧн.



https://kv.wikipedia.org/wiki/%D0%9A%D0%BE%D0%BC%D0%B8_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D1%81%D0%B0_%D0%94%D1%80%D0%B0%D0%BC%D0%B0_%D1%82%D0%B5%D0%B0%D1%82%D1%80

Коми Республикаса Драма театр — Коми муын медваж театр. Тыр ним — Войтыръяслӧн
Ёрталун ордена Виктор Савин нима канмуса академическӧй Драма театр (рочӧн
Государственный Ордена Дружбы народов академический театр Драмы имени Виктора
Савина).

Тетр воссьытӧдз на 1918 воын Нёбдінса Виттор котыртіс сцена радейтысьясӧс да
гижис налы комиӧн «Ыджыд мыж» драма. Сьпектак вӧлі пуктӧма сцена вылын 1919 во
пансигӧн да бура донъялӧма видзӧдысьясӧн.

1921 воын лӧсьӧдӧма «Сыкомтевчук» (Сыктывкарса коми театр чукӧр; рочӧн:
Усть-Сысольское коми театральное объединение). Веськӧдлысьӧн да режиссёрӧн лои
В.А. Савин. «Сыкомтевчук» пуктіс зэв ыджыд пай Коми мулӧн культурнӧй олӧмын.
Сійӧ уджаліс 8 во.

1930 воын вӧлі котыртӧма тӧлысься театр курсъяс. Сцена вылын ворсны асшӧр
артистъясӧс велӧдісны Н. Крупская нима Москваса йӧзкостса творчество керкаысь
режиссёр Берсенев да шылад тэчысь А. Голицын. Театрлы сетісны КИППТ ним (рочӧн:
Коми инструктивный передвижной показательный театр). Медводдза сезон КИППТ
восьтіс 1930 вося йирым тӧлысь 8-ӧд лунӧ. Та вӧсна йирым тӧлысь 8-ӧд лун шуӧны
Драма театрлӧн чужан лунӧн.

1980 вося йирым тӧлысь 27-ӧд лунӧ Драма театрлы вичмӧдісны Войтыръяслӧн Ёрталун
орден. 1978 воын театр сетісны Виктор Савинлысь ним, а 1995 воын —
«академическӧй» званньӧ.



https://kv.wikipedia.org/wiki/%D0%9A%D0%BE%D0%BC%D0%B8_%D0%90%D0%A1%D0%A1%D0%A0-%D1%81%D0%B0_%D0%BD%D0%B8%D0%BC%D0%B9%D3%A7%D0%B7%D0%B0_%D0%B0%D1%80%D1%82%D0%B8%D1%81%D1%82

Коми АССР-са нимйӧза артист (рочӧн: Народный артист Коми АССР) — Коми АССР-са
почёт ним.

«Коми АССР-са нимйӧза артист» почёт ним лӧсьӧдӧма 1939 вося моз тӧлысь 19 лунӧ.
Канмуса награда сетӧны театр искусствоясӧ ыджыд пай пуктӧмысь. Награда сетӧм
йылысь шуӧмсӧ кырымалӧ Коми АССР-са Вылыс сӧветлӧн Президиум. Коми АССР-ысь
Вылыс Сӧветса Президиумлӧн шуӧмӧн «Коми АССР-са нимйӧза артист» ним медводдзаысь
вӧлі сетӧма 1943 вося косму тӧлысь 10 лунӧ Пантелеймон Мысовлы да Анна
Тарабукиналы.

1939 восянь 1995 вося тӧвшӧр тӧлысь 1 лунӧдз тайӧ почёт нимсӧ Коми муын вӧлі
сетӧма 56 мортлы.



https://kv.wikipedia.org/wiki/%D0%9A%D0%BE%D0%BC%D0%B8-%D0%9F%D0%B5%D1%80%D1%8B%D0%BC_%D0%B0%D1%81%D0%B2%D0%B5%D1%81%D1%8C%D0%BA%D3%A7%D0%B4%D0%BB%D0%B0%D0%BD_%D0%BA%D1%8B%D1%82%D1%88

Перым Коми кытш (рочӧн Ко́ми-Пермя́цкий о́круг Пермского края) — Роч Федерацияын
аслыссяма статуса мутас, пырӧ Перым крайӧ. Куйлӧ Урал водзын, Кама йылын. Тайӧ
коми войтырлӧн чужанін. Коми йӧзыслӧн мӧд чужан му — Коми Республика, куйлӧ Коми
кытшсянь войвылынджык.

Веськӧдлан шӧрин – Кудымкар. Кытшас 6 район: Гайна, Кӧс, Кӧч, Кудымкар, Юрла да
Юсьва. Перымса Коми кытшын дзик ӧти кар — Кудымкар, ӧти кар овмӧдчӧмин — Пожва,
30 сикт, 66 посёлок да 590 грезд.

Перымса Коми кытш артмӧма 1925 вося урасьӧм 26 лунӧ. Медводз вӧлі пырӧ Урал
(Свердловск) обласьтӧ, а 1938 во бӧрын – Перым (Молотов) обласьтӧ.

1993-2005 воясӧ вӧлі Роч Федерациялӧн асшӧр субъектӧн, шусис Перымса Коми
асвеськӧдлан кытш.

2005 вося ӧшым тӧлысь 1 лунсянь, асъюралӧмсӧ воштӧм вӧсна, Коми кытшыс лоис
аслыссяма статуса мувывторӧн выльысь артмӧм Перым муын.

Перым Коми кытшын веськӧдлӧ Перымсянь индӧм министр. Сылӧн эм аслас
веськӧдланін, рочӧн шусьӧ Перым Коми кытшлӧн делöяс серти министерство.
Медводдза министрӧн 2005-2008 воясӧ вӧлі Валерий Баяндин. 2008 во помсянь 2012
воӧдз Коми кытшӧн веськӧдліс Игорь Быкариз, 2012 вося лӧддза-номъя тӧлысьсянь
веськӧдлӧ Виктор Рычков.

Перым Коми кытш рочӧн шусьӧ Коми-Пермяцкий округ Пермского края. Татӧн олысь
войтырыс ассьыс кытшсӧ шуӧны Коми округ. Тайö регионсö медводз вöлi шуӧны Коми
(пермяцкӧй) национальнӧй округ, 1937 во бӧрын – Коми-Пермяцкӧй национальнӧй
округ, 1977 восянь – Роч муын выль Оланподув (Конституция) лэдзӧм бӧрын,
кытшыслӧн нимыс лоис Коми-Пермяцкӧй автономнӧй округ (комиӧн — Перымса Коми
асшӧр кытш). Торъя регионлысь асшӧрлун воштӧм бӧрын кытшыслӧн тыр нимыс лоӧ
Перым Коми кытш.

Ассьыс нимсӧ кытшыс босьтӧма татӧн важынсянь олысь коми войтырлӧн ним серти, код
вӧсна сійӧ и вӧлі лӧсьӧдӧма.

Коми кытшыслы ӧнiя статусcö вӧлі пуктӧма 2007 вося косму тӧлысьö, кор Перым
муысь Оланпас лэдзан ӧксян (Законодательнӧй собраннё) вынсьӧдіс Перым мулысь
Устав.

Уставлӧн 42 параграф серти Перым му (государство) нимсянь веськӧдлан органъяслы
колӧ лӧсьӧдны уджнысӧ сідз, медым перым коми войтырлӧн сӧвмис кыв, лов культура
да этнос.

Перым Коми кытшын каналан кылӧн лоӧ роч кыв. Сыкӧд ӧтлаын веськӧдлан керкаясын
позьӧ сёрнитны и комиӧн (Перым коми кыв вылын).

Перым Коми кытш куйлӧ Рочмуын Европа юкӧнас, Урал керӧссянь рытланьын, Кама
йылын. Перым муын кытшыс куйлӧ рытыввойвылын.

Муыслӧн ыджда 32,77 сюрс км², Перым мулӧн 20,4%. Коми кытш ыджыдджык сэтшӧм
канмуясысь, кыдзи Албания, Армения да Бельгия.

Войвылас кытшыскӧд орччӧн куйлӧ коми йӧзыслӧн мӧд чужан му — Коми Республика,
рытыввылас — Киров обласьтлӧн Камакатыд да Зюзьдін районъяс, лунвылын — Перым
муысь Сива, Карагай да Ильинскӧй районъяс, асыввылын — Перым муысь Добрянка,
Усоллё, Совкар да Чердiн районъяс.



https://kv.wikipedia.org/wiki/%D0%9A%D0%B5%D0%B1%D0%B0%D0%BD%D1%8A%D1%91%D0%BB%D1%8C_(%D0%9A%D1%83%D0%BB%D3%A7%D0%BC%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Кебанъёль (рочӧн Кебанъёль) — Коми Республикаса посёлок, Кулöмдiн районысь
Кебанъёль сикт овмӧдчӧминса шӧрсикт.

Посёлок ним артмӧма Кебан ёль нимсянь, коді визувтӧ овмӧдчанін шӧрті да усьӧ
Эжва юӧ.

Кебанъёль посёлок пукалӧ Эжва юлӧн веськыд берегын. Кулӧмдiн юрсиктсянь
Кебанъёльӧдз 8 км. туй кузя, веськыда — 2-3 км.

Кебанъёльлы подувсӧ пуктӧма 1946 воын векни кӧрт туй да ремонтно-монтажнӧй
мастерскӧйяс вӧчӧм. 1947 воын вӧлі кыпӧдӧма бурдӧдчанін. 1949 воын лэптӧма
начальнӧй школа, кӧні медводз велӧдӧма И.А. Бессонов.

1950 воын котыртчӧма 51 №-а машинно-дорожнӧй отряд (сёрӧнджык — ПМК-СН), кӧні
начальникалӧма А.В. Введенский. 1950 воын жӧ лӧсьӧдӧма Кужса леспромхоз да СМУ-2
(Строительнӧ-монтажнӧй управленньӧ).

1952 воын кыпӧдӧма клуб (ӧні сэні 26 №-а профучилишӧлӧн сёянін), директоралӧма
З.П. Гераськина. Клуб бердын восьтӧма библиотека, кӧні уджалӧма В.Н. Канева.

1953 воын кыпӧдӧма 8 класса школа, директоралӧма А.А. Юдина. 1955 воын кутӧма
уджавны «Ромашка» челядь видзанін (ӧні сэні челядь приют), веськӧдлӧма Т.С.
Кустова.



https://kv.wikipedia.org/wiki/%D0%9A%D0%B0%D1%80%D0%B5%D0%BB%D1%8A%D1%8F%D1%81

Карелъяс (кар. karjalaižet) — финн-йӧгра войтыр. Олӧ Карелияын, Ленинград да
Твер обласьтъясын, Суоми асыввылын. Сёрнитӧны карел кывйӧн. Гижӧдыс латиница
подулын.

Карелъяслӧн, кыдзи торъя войтырлӧн, артманногыс помӧдзыс абу на туялӧма.
Чайтӧны, мый карелъяс артмисны вужвойтыр подулын, кодъяс олісны ӧнія Карелия
лунвылын да Суоми асыв-лунвылын, кысянь сэсся вуджисны овны Еджыд саридзлань да
Онега ты сайӧ. Ӧні карелъяс чужисны корелъяслӧн весь да лопь войтыркӧд
ӧтувтчӧмӧн, кодъясӧс вӧлі зырӧма-нырӧма. Карелъяс босьтісны насянь кыв да
культура аслыспӧлӧслунъяс.

Карелъяс кындзи карел этносын торйӧдӧны татшӧм субэтносъяс: «ливвикъяс» (кар.
liygilaizet) да «людикъяс» (кар. lyydilaizet), кодъяс торйъялӧны ёнджыкасӧ
сёрниӧн. Ливвикъяс ёнджыкасӧ олӧны Карелияса Олонечын, людикъяс — Карелияса
Онега ты бердын. Тверса карелъяс (кар. tiverin karielaizet) сідзжӧ торъялӧны
сёрни да традиция серти. Мукӧд туялысьыс шуӧны найӧс торъя субэтносӧн.

Карел войтыр пытшкысь сідзжӧ петкӧдӧны лаппи либӧ лаппалайзет субэтнос
(сегозерских карел), кодъяс олӧны Сегозеро гӧгӧр. Найӧ пӧ артмӧмны лопар родысь,
кодъясӧс ассимилируйтісны карелъяс, но аснимсӧ кольӧмны. Кыв да культура серти
лаппияс этша торъялӧны карелъясысь. Карелъяслӧн мӧд котыр, кодъяс асьнысӧ шуӧны
лаппиясӧн жӧ, олӧны Саймен тылӧн лунвыв берегын, Суомиса Лаппее уездын,
Лаппеенранта кар гӧгӧртасын. Рытыввывса карелъяс (карел-финъяс) пырисны финъяс
лыдӧ.

Людикъяс йылысь медводдзаысь казьтылӧ Баварияысь тӧдтӧм гижысь IX нэмлӧн
медводдза джынъяс: олӧны пӧ «лиуди» либӧ «люди» племя (лат. liudi). Сёрӧнджык
карел-людикъяс («лууд-аана» ним улын) йылысь юӧртӧ Ахмед ибн Фадлан ас небӧгас,
кӧні гижис Волга ю кузя 921—922 воясӧ ветлӧм йылысь.

2010-ӧд вося Йӧзӧс пасъялӧм серти, Рочмуын олӧма 60 815 карел: Карелияын — 45
570 (74,9 %), Твер обласьтын — 7394, Петыркарын — 1396, Мурманск обласьтын —
1376, Ленинград обласьтын — 1345, Москваын — 385, Вылькар обласьтын — 183.

Суомиын карел лыдсӧ абу артыштӧма, но чайтӧны, мый 25 сюрс гӧгӧр морт гӧгӧрвоӧ
карел кыв, а 5 сюрс морт сёрнитӧ.

Мукӧд канмуын олӧны жӧ карелъяс: Украинаын — 1522 морт, Казахстанын — 753,
Беларусьын — 524, Эстонияын — 430, Латвияын — 416.



https://kv.wikipedia.org/wiki/%D0%9A%D0%B0%D0%B9_%D0%B2%D0%B0%D1%80%D1%8B%D1%88

Кай варыш (латин Falco subbuteo; рочӧн чеглок) — варыш котырысь неыджыд хищнӧй
лэбач.

Олӧны-вылӧны кай варышъяс Европаын, шӧркодь поводдяа Азияын да Войвыв Америкаын.
Миянын паныдасьлӧны вель уналаын: вӧра тундраын, Урал из войвылын, Удораын,
Печора, Войвыв Мылва, Эжва да Сыктыв ковтысъясын.

Волысь-мунлысь лэбачьяс. Коми муӧ локтӧны ода-кора тӧлысьлӧн мӧд джынйын.
Овмӧдчӧны коръя вӧръясын, но кушин-эрдъяссянь да видзьяссянь оз ылӧ. Паськыд
вӧраинъяс налы оз лöсявны, сы вöсна мый тшöкыд пармаын кыйсьыны-вӧтлысьны
лэбачьяс бӧрся зэв сьӧкыд.

Мукӧд лэбач моз позсӧ кай варыш ачыс оз вӧч, а босьтӧ дасьсӧ катша-ракалысь либӧ
мукӧд гырысь тылабордалысь. Ода-кора помын либö лöддза-номъя тöлысь пуксигöн
бӧрйӧм позйӧ энь варышыс пуктӧ нёль-ӧ-вит кольк. Пӧжсян кадыс кыссьӧ нёль
вежонӧдз. Пӧжсьысь лэбачсӧ вердӧ ай пӧлыс. Пияныслӧн колькйысь петӧм бӧрын сiйӧ
ваялӧ сёянсӧ став котырыслы. Йылӧмыслӧн быдмыштӧм мысти кыйсьыны лэбзьывлӧны
гознан лэбачыс.

Борд вылас кыпöдчöны да пондöны лэбавны том кай варышъясыс моз тöлысь пуксьöм
бöрын; тырвыйö верстяммöны найö да сöвмöны рöдмöдчöм выйöдз сöмын локтан воас.

Пöткöдчöны кай варышъяс посни лэбачьясöн да гут-гагйöн, кодъясöс куталöны
сынöдысь лэбалiганыс. Кокавлывлöны позсьыс сьöлапиянöс, тшапйöдлывлöны
сьӧдбӧжъясöс да му шыръясöс.

Эновтöны чужанiнсö кай варышъяс моз тöлысь помын либö кöч тöлысь пуксьöм бöрын,
тöвсö коллялöны Индияын да Африкаса лунвыв муясын.

Перымса комияс лэбачсö миян моз жö шуöны кай варышöн, удмуртъяс ногöн — пöськы
душес, кодлöн вежöртасыс «джыдж варыш» либö «чикыш варыш». Кыдзи аддзам, татшöм
нимъяссö варышыслы лöсьöдiгöн важ йöз босьтлöмаöсь тöд выланыс лэбачыслысь
пöткöдчанторсö — кайясöс, джыджъясöс, чикышъясöс.



https://kv.wikipedia.org/wiki/%D0%99%C3%B6%D0%BB%C3%B6%D0%B3%D0%B0_(%D0%B3%D0%B0%D0%B7%D0%B5%D1%82)

«Йöлöга» – Коми Республикаса томуловлы коми кыв вылын петысь газет. Петö 1991
восянь вежоннас öтчыд.

«Йöлöга» газет – творческöй томуловöс, енбиа гижысьяс да журналистъясöс сöвмöдöм
йылысь; финн-йöгра кывъяс, культура да традицияяс видзöм-сöвмöдöм, финн-йöгра
том войтырöс нимöдöм да öта-мöдкöд ёртасьöм йылысь.

«Йöлöга» газет – дзик öти коми кывъя петас республикаса том йöзлы. Редакцияын
уджалö нёль том да водзмöстчысь журналист. Сiдзкö, буретш сiйö водзмöстчысь
томуловыс, кодi вермас гораа висьтавны ас йывсьыс, кодi радейтö ассьыс чужан
кывсö, пыдди пуктö аслас войтырыслысь культурасö да традициясö.

«Йöлöга» газет – тайö абу сöмын юöр сетан газет, сiйö аслыспöлöс йитöд коми
томулов да финн-йöгра войтыр костын. Газет кутö топыд йитöдъяс Россияса да Коми
Республикаса финн-йöгра культура шöринъяскöд, Сыктывкарса коми культура
шöринкöд. Коми том войтырлöн «МИ» котыркöд öтув дасьтö да пöртö олöмö выль
проектъяс, кодъяс йитчöмаöсь карса да сиктса том йöзкöд.

2004 вося урасьöм тöлысьын Коми Республикаса правительстволöн индöд серти
котыртчис «Коми му» газет редакция» Коми Республикаса государственнöй
учреждение, кодi öтувтiс «Коми му» да «Йöлöга» газетъяс, «Би кинь» да «Чушканзi»
журналъяс. Сiйö кадсяньыс тайö ыджыд котырнас директоралö коми гижысь Александр
Ульянов. Налöн лои öтувъя бухгалтерия да компьютернöй цех.

«Йöлöга» газетын веськöдлiс А.П. Юдин, 2007 воöдз – Виктория Пименова, 2007
восянь – шеф-редакторöн уджалö Галина Валерьяновна Макарова.

2011 воын «Коми му» холдинглöн лоис асшöр öтуввез листбок. komimu.com
öтуввез-листын эм торъя лист бокъяс быд петаслöн – "Коми му" да "Йöлöга"
газетъяслöн, "Чушканзi" да "Би кинь" журналъяслöн.

Коми Республикаса пöшти быд пельöсысь ныв-зон воöны тайö выльвося гаж вылас, öд
буретш танi чолöмалöны быдöнöс коми Кöдзыд Пöль да Лымныв. Челядь ворсöны,
сьылöны-йöктöны. И гöгöр кылö сöмын чужан коми кыв. Редакцияын уджалысьяс асьныс
тайö гаж вылас и артисталöны, и режиссёралöны.



https://kv.wikipedia.org/wiki/%D0%98%D0%BB%D0%BB%D1%8F_%D0%92%D0%B0%D1%81%D1%8C

Илля Вась (рочöн Лыткин Василий Ильич) (1895–1981) — финн-йӧгра мирын нималана
кыв туялысь, профессор, коми гижысь, поэт, литературнӧй критик, вуджӧдчысь.

Илля Вась – Сӧвет кадся коми литературалы подувъяс пуктысьяс пиысь ӧти.
Медводдза кывбурсӧ гижис 1913 воын. Коми литератураын нэмъяс чöж кутас овны
сылöн «Мунöны» поэмаыс. СССР–са гижысь котырын 1958–öд восянь.

Василий Лыткин уна гижис челядьлы. Некымынысь петавлісны челядьлы лыддьӧм вылӧ
бӧрйӧм гижӧдъяс: «Шӧвк тупыль кодь шань» (1995), «Нёримӧ дядьӧ» (2005).

Илля Вась вуджӧдіс коми кыв вылӧ Александр Пушкинлысь, Фёдор Тютчевлысь, Шандор
Петёфилысь, Владимир Маяковскийлысь, Демьян Бедныйлысь да Корней Чуковскийлысь
гижӧдъяссӧ.

Уна во чöж В.И.Лыткин нуöдiс ыджыд научно–педагогическöй удж миян странаса
вузъясын. 1946–öд воын «Древнепермскöй кыв да пермскöй кывъяслöн историческöй
грамматика» уджысь сылы сетiсны филология докторлысь ученöй степень. Дас воысь
унджык веськöдлiс СССР–са наукаяс Академияын Кыв туялан институтса финн-йӧгра
кывъяс секторöн.



https://kv.wikipedia.org/wiki/%D0%98%D0%B3%D0%BD%D0%B0%D1%82%D0%BE%D0%B2_%D0%9C%D0%B8%D1%85%D0%B0%D0%B8%D0%BB_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD%D0%BE%D0%B2%D0%B8%D1%87

Михаил Игнатов чужис 1929 вося йирым тӧлысь 14 лунӧ Кулӧмдін районса Помӧсдін
сикт овмӧдчӧмин улӧ пырысь Выльгорт грездын.

1945-1946-ӧд воясӧ уджаліс егерьӧн, 1947-1949-ӧд воясӧ — кыпӧдіс Помӧсдінса ГЭС.
Сизим да джын во служитіс Сӧветскӧй армияын, сэсся воысь этшаджык вӧлі Помӧсдін
районса комитетын инструкторӧн.

1985-1989-ӧд воясӧ М.К. Игнатов уджаліс Сыктывкарын КПСС-лӧн Коми обком бердын
партийнӧй контрольса веськӧдлысьӧн, сэсся — связь управлениеын.

1999 вося ода-кора тӧлысьсянь пенсиа вылын. Пырӧдчис общественнӧй уджӧ: 1998-ӧд
восянь 2008-ӧд вося рака тӧлысьӧдз вӧлі Сыктывкарын Кулӧмдін землячестволӧн
сӧветын веськӧдлысьӧс вежысьӧн.

Коми Республикаса Национальнӧй архивын эм М.К. Игнатовлӧн ас фонд (Ф. 3788, 170
ед. хр., 1930-1992 вояс) .



https://kv.wikipedia.org/wiki/%D0%98%D0%B3%D0%BD%D0%B0%D1%82%D0%BE%D0%B2_%D0%9C%D0%B8%D1%85%D0%B0%D0%B8%D0%BB_%D0%98%D0%B2%D0%B0%D0%BD%D0%BE%D0%B2%D0%B8%D1%87

Михаил Игнатов чужис 1933 вося ода-кора тӧлысь 28-ӧд лунӧ Коми АССР-са Помӧсдін
сиктын (ӧні — Коми Республикаса Кулӧмдін район).

Сизим класс помалӧм бӧрын водзӧ велӧдчис Укваса горнӧй техникумын, кӧні и
босьтчӧма гижны кывбуръяс. 1952 восянь уджаліс «Воркутауголь» комбинатлӧн
геологоразведочнӧй партияын техник-операторӧн. Бӧрынджык зілис Печораса
геофизическӧй экспедицияын.

1957 воын Михаил Игнатов помаліс А.М. Горький нима Литературнӧй институт да
пырис СССР-са гижысь котырӧ.

Тундраын да войвывса пармаын геофизикъяслӧн сьӧкыд да кывкутана удж йылысь гижис
Михаил Игнатов аслас повесьтъясын да висьтъясын. «Чусалысь шом» медводдза
висьтсӧ йӧзӧдіс «Войвыв кодзув» журналын 1959 воын. Во мысти татшӧм жӧ ним улын
гижысьлӧн петіс медводдза небӧг.



https://kv.wikipedia.org/wiki/%D0%96%D0%B0%D0%BA%D0%BE%D0%B2_%D0%9F%D0%B0%D0%BB%D1%8C%D3%A7_%D0%9A%D0%B0%D0%BB%D1%8C%D3%A7

Жаков Пальӧ Кальӧ (Пальэ Кале; Палалей Кале; Гара-морт, рочӧн Каллистрат
Фалалеевич Жаков; 1866–1926) — коми гижысь, коми оласног тулысь, мир пасьтала
нималана философ.

К.Жаков гижис ёнджыкасö роч кыв вылын. Медводдза гижӧдъяссӧ – кывбуръяс,
очеркъяс, висьтьяс вӧлі йӧзӧдӧма ХХ–ӧд нэм пуксигӧн Петербургын («Парма» небӧг
лэдзанінын). Зэв тӧдчана да гижысьӧс паськыда нимӧдана уджъясӧн лоины «Сквозь
строй жизни» (комиöн «Олöм бужöдъяс вомöн») повесьт да важся коми йӧзлӧн олӧм
йылысь «Биармия» поэма. Жаковлысь гижöдъяссö бура донъялісны Максим Горький,
Александр Блок, Валерий Брюсов да мукöд.

Кальö Жаков отсаліс Коми муысь петöм уна йöзлы, тшöтш и нималана социолог
Питирим Сорокинлы.

Жаков вöлі пыдісянь мöвпалысь мортöн. Сылöн мöвпыс сöвмис материализм да
атеизмсянь религиознöй мистицизмöдз. Сійö лöсьöдіс "лимитизм" философскöй
велöдöм, кодлысь подувъяссö восьтіс нин аслас медводдза философскöй уджас
«Теория переменного и предела в гносеологии и в истории познания» (1904). Унатор
вöчис «художественно-философскöй критикаын». Тайö жанрас гижöма «Леонид Андреев
и его произведения (Опыт философской критики)» (1909) да «Иван Карамазов.
Попытка философского толкования романа Достоевского "Братья Карамазовы"» (1909)
да мукöд удж.



https://kv.wikipedia.org/wiki/%D0%95%D0%B4%D1%8D%D0%BC%D0%B0_(%D0%98%D0%B7%D1%8C%D0%B2%D0%B0_%D1%80%D0%B0%D0%B9%D0%BE%D0%BD)

Едэма (рочӧн Васильевка) — Коми Республикаса Изьва районысь Кельчиюр сикт
овмӧдчӧмин улӧ пырысь грезд.

Грезд пукалö Печора ю бокын, Кельчиюр сиктсянь 11 км ылнаын. Орчча грездъяс:
Изьвавом (мöд нимыс – Усьте), Галфедь, Неридз. Матiгöгöрса ю – Изьва,
грездгöгöрса вöр – Едэма яг.

1926 воын — Мазалины грезд (либö Едома), 9 йöр, 40 олысь (20 мужичöй да 20
нывбаба).

1989 воын — 26 морт (14 мужичöй да 12 нывбаба), 2001 воын — 12 морт, 2010 воын –
8 морт.

Грездын олӧны комияс. Асьнысӧ шуӧны едэмсаяс. 2010 воын танӧ оліс сöмын 8 морт,
чужан кыв — коми, медся паныдасьлысь ов — Филиппов.



https://kv.wikipedia.org/wiki/%D0%94%D1%91%D0%BC%D0%B8%D0%BD_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Дёмин Владимир Николаевич (комиӧн – Микол Володь; 1938–1999) – коми литература
туялысь, критик, филология наукаясса доктор (1995), Россияса гижысь котырӧ
пырысь (1997).

1978 воын йӧзӧдіс «Коми поэма» монография. 1979 воын дорйис филологияса кандидат
ним вылӧ диссертация. 1995 вося вӧльгым тӧлысьӧ В.Н. Дёмин дорйис филологияса
доктор ним вылӧ диссертациа, нимыс — «История и типология жанров коми поэзии XX
века». 1997 восянь Россияса гижысь котырын. 1998 воын сылы сетӧма наука юкӧнын
Коми Республикаса канму премиа.

Владимир Дёмин мукӧдыскӧд ӧтув гижис куим тома «Истории коми литературы»
монография, 10-ӧд класслы коми литератураысь учебник. Гижис Палалей Кальӧ,
Альберт Ванеев, Юрий Васютов, Серафим Попов, Геннадий Юшков да мукӧдлӧн гижан
сям да творчество йылысь.

Владимир Дёминлӧн вӧлiны ыджыд кӧсйӧмъяс, медтӧдчанаыс на пиысь — гижны коми
литературалысь выль история. Жаль, тайӧ уджтасыс коли сӧмын кабалаын, дасьтӧм
текстсӧ сетiсны Коми туялан шӧринса архивӧ, эз йӧзӧдны. Та вылӧ видзӧдтӧг
водза-водз кувтӧдзыс В.Н. Дёмин унатор удитiс вӧчны: гижис да дорйис докторлысь
диссертация, йӧзӧдiс некымын ыджыд монография, котыртлiс гырысь конференцияяс,
бергӧдiс Каллистрат Жаковлысь да Георгий Лыткинлысь нимъяссӧ, дасьтiс коми
литература историялысь выль бала, пуктiс панас «Сыктывкар» общественнӧй котырлы.
Ставсӧ сiйӧ йӧзӧдiс 213 туялан удж.



https://kv.wikipedia.org/wiki/%D0%93%D0%BE%D0%B6%D1%81%D1%8F_%D0%9E%D0%BB%D0%B8%D0%BC%D0%BF%D0%B8%D0%B0%D0%B4%D0%B0_%D0%B2%D0%BE%D1%80%D1%81%D3%A7%D0%BC%D1%8A%D1%8F%D1%81_(2012)

Гожся Олимпиада ворсӧмъяс (2012) (англичан 2012 Summer Olympics, франсуз Jeux
Olympiques d'été de 2012, рочӧн Летние Олимпийские игры 2012, официальнӧ XXX
Олимпиадалӧн ворсӧмъяс) – XXX-ӧд Олимпиадаса ворсӧмъяс, кодъяс мунiсны Лондонын
(Ыджыд Британия) сора тӧлысь 27-ӧд лунсянь моз тӧлысь 12-ӧд лунӧдз.

Лондон лои медводдза карӧн, кӧні коймӧдысь нин мунӧны Олимпиада ворсӧмъяс
(вӧліны 1908 да 1948 воясын).

Сора тöлысь 29-öд лунö Вятчанин Аркадий эз веськав полуфиналö (лои öкмысöдöн),
кор варччис мыш вылас 100 метра (кад – 53.79).

Моз тöлысь 1-öд лунö Вятчанин Аркадий варччис мыш вылас 200 метра. Сiйö лои
17-öдöн (кад – 1.58.69). Та вöсна эз вермы пырны 16 финалист лыдö да водзö
вермасьны медальяс вöсна.

Моз тöлысь 3-öд лунö Аркадий Вятчанинöс кöсйисны пуктыны эстафетаö (4 х 100
метра), но сiйö тайö дистанция вылас эз ордйысь.

Ухтаса Александр Сухоруковöс вöлi пыртöма россияса сборнöйö, медым варчыны сора
тöлысь 31-öд лунö эстафетаын (4 х 200 метра, вольнöй стиль). Россияса
вермасьысьяс (Александр Сухоруков, Евгений Лагунов, Артем Лобузов да Михаил
Полищук) лоины водзвыв варччöмын дасöдöн (кад – 7.11.86).



https://kv.wikipedia.org/wiki/%D0%93%D0%B0%D0%BC_(%D0%98%D0%B7%D1%8C%D0%B2%D0%B0_%D1%80%D0%B0%D0%B9%D0%BE%D0%BD)

Гам (рочӧн Гам) — Коми республикаын Изьва районса Мокчой сикт овмӧдчӧмин улӧ
пырысь грезд.

Гамын паськалӧмаӧсь Аминько, Мича Вань, Тандзе Маръя йылысь преданиеяс. Быд во
Иван лунӧ сикт шӧрын нуӧдӧны гаж.

Грезд пукалӧ Изьва юлӧн шуйга берегын. Гамсянь Мокчой шӧрсиктӧдз 3 км, Изьва
юрсиктӧдз 7 км. Грездыс артмӧма татшӧм юкӧнъясысь: Вылыс Гам, Улыс Гам, Злӧба,
Терпиян, Нӧлынь, Косъёль, Пышпиян, Кӧч мыльк, Катш мыльк.

1890-ӧд воӧ Гамын воссьӧма вичко приходбердса школа, 1914-ӧд воын — йӧзӧс
велӧдан Министерство бердын ӧти класса школа. Школаыс уджалӧма ас керкаясын.
1927-ӧд воӧ лэптӧмаӧсь выль керка, кӧні ӧнӧдз меститчӧ школа. Гам грездын ӧнія
кадӧ уджалӧ ӧкмыс класса школа. Сідзжö уджалö «Мада» нима челядь сад.



https://kv.wikipedia.org/wiki/%D0%92%D1%83%D0%BB%D0%B8%D1%85_%D0%9D%D0%B0%D1%82%D0%B0%D0%BB%D0%B8%D1%8F_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%BD%D0%B0

Вулих Наталия Васильевна (1915—2012) — филологияса доктор, Иван Куратовлысь
гижӧдъяс туялысь.

Наталия Вулих туялӧ римса литература. Сійӧ бура тӧдӧ латин, важ грек, немеч да
италия кывъяс. Та кындзи, Н.В. Вулих туявліс роч поэтъясӧс да гижысьясӧс,
велӧдіс Францияын да Германияын роч литературалысь историясӧ. Туялысь йӧзӧдіс
200 сайӧ удж.

1979 воын, кор сылӧн кувсис верӧсыс, физика-математика наукаясса доктор,
профессор Борис Захарович Вулих, Наталия Васильевна локтіс Сыктывкарӧ. Уджаліс
Сыктывкарса канму университетлӧн роч литература кафедраын. 1981 воын вуджис Уква
карӧ, босьтчис уджавны Укваса канму техническӧй университетлӧн суйӧр кывъяс
кафедраын.



https://kv.wikipedia.org/wiki/%D0%92%D0%B8%D1%81%D0%B5%D1%80_(%D0%AD%D0%B6%D0%B2%D0%B0_%D0%B2%D0%BE%D0%B6)

Висер (рочӧн Вишера) — тайӧ Коми республикаын ю (247 км), Эжва юлӧн веськыд вож.

Висер юлöн кузьтаыс 247 км, ковтысыслöн ыдждаыс — 8 780 км². Юас ваыс содö
ёнджыкасö лым сылöмысь. Висер ю кынмалö вӧльгым тӧлысьö, йиыс воссьö кос му
тöлысь помын. Вонас шöркодя ваыс визувтö — 79,1 м³/сек (Лунь грезд весьтын).

Висер петö Сiмдор ты бокса нюръяссянь. Висер йылыс визувтö ёнджыкасö асыввылö,
Пугдым вомянь неуна улынджыксянь бергöдчö лунвылö.

Висер ю йылын пöшти оз овны. Ньывсер вомсянь улынджык эм Шойнаты—Одыб чорыд туй.
Висер ю бокö пусьöмаöсь Ыджыдвидз да Висер сиктъяс да на улö пырысь грездъяс:
Лунь, Сюзяыб, Зулӧб, Выльыб, Джиян.

Висер усьö Эжваö Кöрткерöс районса Шойнаты сиктсянь неылын. Ньывсер ю вомöдз
позьö катны ыджыд пыжöн, жар гожӧмъяс дырйи — вывтi ляпкыд.



https://kv.wikipedia.org/wiki/%D0%92%D0%B0%D1%81%D1%8E%D1%82%D0%BE%D0%B2_%D0%AE%D1%80%D0%B8%D0%B9_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD%D0%BE%D0%B2%D0%B8%D1%87

Юрий Васютов чужис 1931 вӧльгым тӧлысь 14 лунӧ Новосибирск обласьтысь Колыван
районса Орскӧй Бор грездын. 1932 воын бать-мамыс вуджисны овны Коми (Зыряна)
асвеськӧдлан обласьтса Удора районӧ. 1948 воын помаліс Кослан сиктса шӧр школа.

Школа бӧрын помаліс радистъяслысь курсъяс, куим во уджаліс радистӧн «Мезеньлес»
трестлӧн Удораса леспромхозын. 1951–1954 воясӧ служитіс Сӧветскӧй Армияын.
Уджаліс ВЛКСМ-лӧн районса комитетын. 1971 воын помаліс КПСС ЦК бердса Вылыс
партияса школалысь журналистика факультет. Уджаліс журналистӧн районса газетын,
радиоын, директорӧн районса культура керкаын. Коми АССР-са Гижысь котырлӧн
Правленньӧса веськӧдлысьӧс вежысьӧн.

Юрий Васютов тӧдса кыдзи кывбур да проза гижысь, челядьлы гижысь. Медводдза
кывбурсӧ йӧзӧдіс 1951 воын. Сы кадсянь гижысьлӧн петіс дасысь унджык небӧг.

1981 воын сылӧн петіс медся ичӧт челядьлы «Менам рӧдвуж» чукӧр. Челядьлы
кывбуръясын автор сералӧ дышъясӧс, ошйысьысясӧс.



https://kv.wikipedia.org/wiki/%D0%91%D1%83%D1%82%D1%8B%D1%80%D0%B5%D0%B2%D0%B0_%D0%93%D0%B0%D0%BB%D0%B8%D0%BD%D0%B0_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%BD%D0%B0

Бутырева Галина Васильевна (комиӧн — Вась Галя) (1944) — коми гижысь, Коми
Республикаса культураын нимӧдана уджалысь, Россияса Гижысь котырӧ да Журналист
котырӧ пырысь, «Арт» журналса шӧр редактор (1997).

Йӧзӧдӧма некымын кывбур чукӧр: «Пас туй» (1989), «Бог с тобой» (1994), «Сёкатö,
эзысьö, донаö…» (1999), «К портрету моей Родины» (2002), «Да будет имя Твоё»
(2003), «Ритмы реки» (2004), «Бурӧ-визьӧ» (2005), «Лов шы» (2008).

Галина Бутыревалысь кывбуръяссӧ вуджӧдӧма эст, финн, венгер, норвег да англия
кывъяс вылӧ.

Бутырева — Россияса Журналист котырӧ пырысь (1978), Россияса Гижысь котырӧ
пырысь (1997), «Россияса пресса котырӧ» почётнӧй пырысь (2008).



https://kv.wikipedia.org/wiki/%D0%90%D0%BD%D1%83%D1%84%D1%80%D0%B8%D0%B5%D0%B2%D0%B0_%D0%A2%D0%B0%D1%82%D1%8C%D1%8F%D0%BD%D0%B0_%D0%92%D0%BB%D0%B0%D0%B4%D0%B8%D0%BC%D0%B8%D1%80%D0%BE%D0%B2%D0%BD%D0%B0

Ануфриева Татьяна Владимировна (1990-2017) — том коми гижысь. Нывдырся овыс —
Кирпиченко.

Татьяна Кирпиченко чужӧма Новосибирск карын 1990-ӧд вося сора тӧлысь 10-ӧд лунӧ.
1991-ӧд воын сылӧн семьяыс локтӧма овны Коми Республикаӧ. Олӧма Уква карын, Уква
районса Борӧвӧй сиктын, Изьва районса Діюр грездын.

2006-öд воын помалӧма Діюр грездса 9 класса школа, 2008-ӧд воын — Краснобор
сиктса шӧр школа. 2013-öд воын Сыктывкарса канму университетлысь филология
факультет помалӧм бӧрын уджалӧма Діюр грездса да Кельчиюр сиктса школаясын
серпасасьӧм, роч кыв да литература велӧдысьӧн.

2016 вося гожӧмын висьмӧма лейкозӧн. Кулӧма 2017 вося урасьӧм тӧлысь 24 лунӧ
Сыктывкарса онкодиспансерын. Сылӧн кольӧмаӧсь пи да верӧс. Гуалӧма рака тӧлысь
1-ӧд лунӧ Изьва районса Діюрын.

Татьяна Кирпиченко кывбуръяс гижны заводитӧма роч кывйӧн квайт арӧссянь, комиӧн
— дас куим арӧссянь. Проза гижӧма дас квайт арӧссянь. Сыктывкарса университетлӧн
мӧд курссянь гижӧ челядьлы висьтъяс да мойдъяс.

Татьяна Кирпиченколысь гижӧдъяссӧ йӧзӧдлӧмаӧсь Изьва районса «Новый север»
газетын, республикаса «Радуга», «Йӧлӧга» да «Коми му» газетъясын, республикаса
«Войвыв кодзув», «Арт», «Би кинь» журналъясын. 2012-ӧд воын сылӧн гижӧдъясыс
пырӧмаӧсь «Ижемский характер», «Стихия — 2», «Сьӧлэм гаже — изьва кыы»
небӧгъясӧ.

2015 воын петавлӧма «И воас лун» кывбура асшӧр небӧг. 2016 воын Т. Кирпиченколы
сетӧма А.Лужиков нима премиа.



https://kv.wikipedia.org/wiki/%D0%90%D0%B1%D1%80%D0%B0%D0%BC%D0%BE%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%92%D0%B8%D0%BA%D1%82%D0%BE%D1%80%D0%BE%D0%B2%D0%B8%D1%87

Абрамов Николай Викторович (вепсӧн — Abramov Nikolai, 1961—2016) — вепс поэт,
вуджӧдчысь и журналист.

Николай Абрамов чужис Ленинград обласьтысь Подпорожье районса Ладва сиктын 1961
вося тӧвшӧр тӧлысь 24-ӧд лунӧ. Войтырсикасыс серти вепс.

1978 воын помаліс Винницаын шӧр школа. Велӧдчис Ленинградса топографическӧй
техникумын, Петрозаводскса канму университетын, Карелса канму педагогика
университетын. Уджаліс грузчикӧн, совхозын, пилорама вылын рамшикӧн, сиктса
культура керкаын директорӧн, геодезия экспедициаын уджалысьӧн, фотографӧн,
«Свирские огни» районса газетын корреспондентӧн, «Финно-угорская газетаын» да
«Кто о чём» асшӧр газетын корреспондентӧн, «Kodima» вепс кывъя газетын
редакторӧн да медшӧр редакторӧн.

«Koumekümne koume» («Комын куим») — Николай Абрамовлӧн медводдза кывбур чукӧр.
Петіс 1994 воын да лои вепс кывйӧн медводдза художествоа небӧгӧн.

1999 воын сылӧн петіс мӧд небӧг «Kurgiden aig» («Турияслӧн кад»). Ас кывбуръяс
кындзи сэні йӧзӧдӧма вепс кыв вылӧ вуджӧдӧмъяс: А.С. Пушкинлӧн, С. Есенинлӧн, Б.
Пастернаклӧн, Рубцовлӧн, В. Высоцкийлӧн, Е. Евтушенколӧн. Кывбур чукӧрсӧ
йӧзӧдӧма Суомиса литературнӧй котырлӧн да М.А. Кастрен котырлӧн (Финляндия) сьӧм
вылӧ.

2005 воын сійӧ йӧзӧдіс «Pagiškam, vell’» («Сёрнитыштам, вокӧй») кывбур чукӧр
(вепс да рочӧн).

2010 воын Николай Абрамовлӧн петіс кык кывбур чукӧр: Будапештын «Дважды тридцать
три» (вепс да венгер кывъясӧн), а Таллиннын «Kurgede aeg» («Турияслӧн кад») эст
кывйӧн.

2011 воын Парижын йӧзӧдӧма «Les chants des forêts» («Вӧрлӧн сьыланъяс») вепс да
франсуз кывъяс вылын.

2013 воын Петыркарын петіс кириллица подула вепс кывйӧн «Оять-ёген рандал…»
кывбур чукӧр.

Гижысь вуджӧдӧ вепс кывйӧ ставмирса да роч литература. Вуджӧдіс Омар Хайямлысь,
Рабиндранат Тагорлысь, Уильям Шекспирлысь, Поль Верленлысь, Александр
Пушкинлысь, Лев Толстойлысь, Сергей Есенинлысь, Николай Клюевлысь, Борис
Пастернаклысь, Николай Рубцовлысь, Евгений Евтушенколысь, Владимир Высоцкийлысь
да мукӧдлысь гижӧдъяссӧ. Чужан кыв вылас вуджӧдіс «Калевипоэг» эст йӧзкостса
эпосысь юкӧнъяс, коми мойдъяс, Россияса фин-йӧгра гижысьлысь проза да поэзия.
Николай Абрамов вепс кыв вылӧ вуджӧдіс мирын ставныслы тӧдса «Yesterday» (The
Beatles) да «We Are The Champions» (Queen) рок-хитъяс, кодъясӧс сьылӧны Анна
Васильева (Юсне) да «Кантеле» сьылан-йӧктан Карелияса национальнӧй ансамбль.

Николай Абрамовлысь кывбуръяссӧ вуджӧдлісны вепс кывйысь роч, фин, эст, швед,
франсуз, норвег, венгер да Россияса мукӧд фин-йӧгра кыв вылӧ.

Гижан удж кындзи Николай Абрамов тӧдса кыдзи фотосерпасалысь. Петрозаводскын
сылӧн вӧлі котыртӧма куим фотовыставка; снимокъяссӧ петкӧдлісны Россияса,
Норвегияса, Украинаса выставкаяс вылын.

Николай Абрамов сідзжӧ снимайтчӧ киноясын. «Счастье» дженьыд художествоа фильм,
кӧні сійӧ ворсіс, дженьыд ворсана фильмъяслӧн «Встречи на Вятке» IV Ставроссияса
фестивальын (Киров, 2007) босьтіс «Золотая лада» нима приз.

2009 вося йирым тӧлысьӧ «Вепсский завет» документальнӧй фильм (АТК-студио
продюсер шӧрин, Петыркар), кӧні ворсіс Н. Абрамов, мультимедийнӧй искусствояслӧн
«Золотая кедровая ветвь Сибири» регионъяскостса II конкурсын (Кемерово) босьтіс
Гран-При.

1998 восянь пырӧ Россияса гижысь котырӧ, 2003 восянь — Россияса журналист
котырӧ. 2010 вося моз тӧлысьсянь Фин-йӧгра гижысьяслӧн XI Войтыркостса конгресс
вылын (Оулу, Финляндия) бӧрйӧма Фин-йӧгра гижысьяслӧн Войтыркостса ассоциациа
Правленньӧ пырысьӧн. Карелия Республикаса журналист котырлӧн Правленньӧ пырысь.



https://kv.wikipedia.org/wiki/%C2%AB%D0%9C%D0%B0%D0%BC-%D0%B3%D0%B5%D1%80%D0%BE%D0%B8%D0%BD%D1%8F%C2%BB_%D0%BE%D1%80%D0%B4%D0%B5%D0%BD

«Мам-героиня» орден (рочӧн Орден «Мать-героиня») — СССР-ын орден да почёт ним,
кодъясӧс сетӧны уна челядя мамъяслы.

Звание да орден лӧсьӧдӧма 1944-ӧд вося сора тӧлысь 8 лунӧ СССР-са Вылыс Сӧветысь
Президиумлӧн Шуӧмӧн. Согласно «„Мать-героиня“ ним йылысь Положение» серти, тайӧ
званиесӧ сетӧны орденкӧд ӧтвылысь мамъяслы, кодъяс чужтісны да быдтісны 10 и
унджык челядь, кор бӧръя кагаыслы тырас ӧти арӧс и тайӧ мамыслӧн мукӧд челядьыс
ловъяӧсь. «Мам-героиня» орденкӧд ӧтвылысь лӧсьӧдісны «Мамлун медаль» да «Мам
слава» орден.

«Мам-героиня» почёт ним медводдзаысь сетісны 1944-ӧд вося йирым тӧлысь 27 лунӧ
СССР-са Вылыс Сӧветысь Президиумлӧн Шуӧмӧн. Сэки тайӧ нимсӧ вичмӧдісны 14 мамлы.
Ӧтиӧд номера орден да СССР-са Вылыс Сӧветысь Президиумлӧн 1-ӧд №-а Грамота вӧлі
сетӧма Москва обласьтса Мамонтовка посёлокын олысь Анна Савельевна Алексахиналы,
коді быдтіс 12 челядьӧс. Награда сылы сетісны Кремльын 1944-ӧд вося вӧльгым
тӧлысь 1 лунӧ.

Бӧръяысь СССР-ын тайӧ нимсӧ сетісны СССР-са Президентлӧн Шуӧм серти 1991-ӧд вося
йирым тӧлысь 14 лунӧ.

1995-ӧд вося тӧвшӧр тӧлысь 1 лун вылӧ «Мам-героиня» орденӧн наградитӧма матӧ 431
сюрс нывбабаӧс.

1975 воын орденын зарни — 4,5±0,4402 грамм, эзысь — 11,525±0,974 грамм. Зарнилӧн
проба — 950. Орденлӧн сьӧктаыс — 17,5573±1,75 грамм.



https://kv.wikipedia.org/wiki/%D0%AF%D0%BA%D1%83%D0%B1_%D0%9A%D0%BE%D0%BB%D0%B0%D1%81

Яку́б Ко́лас (збыль ним да ов – Константи́н Миха́йлович Мицке́вич, беларус
Канстанцін Міхайлавіч Міцкевіч) (1882–1956) – Сöвет кадся беларус гижысь,
беларус литературалы подув пуктысь, Беларусь ССР-са народнöй поэт (1926),
Беларусь наукаясын Национальнöй академияысь академик (1928), СССР-са Гижысь
котырö пырысь (1934), Беларусь ССР-са наукаын заслуженнöй уджалысь (1944),
ВКП(б)-ö пырысь 1945 восянь.

1917 вося революцияöдз петiсны «Невöлялöн сьыланъяс» (1908), «Шоглунлöн
сьыланъяс» (1910) кывбур чукöръяс, «Выль му» поэмаысь юкöнъяс, а сiдзжö
«Висьтъяс» (1912), «Матысса образъяс» (1914) висьт чукöръяс. 1920-öд воясö вöлi
йöзöдöма «Выль Му» (1923), «Сымон-музыкант» (1925) поэмаяс, «Полесьеса пемыд
вöръясын» (1922), «Полесье шöрын» (1928), «Олан гыяс вылын» (1926) повесьтъяс,
лирика уна кывбур, пьесаяс. 1930-öд воясö гижöма «Колхозса» (1930), «Арся»
(1935) кывбура кытшъяс, «Отщепенец» повесть (1930-1931). Революцияа да
Гражданскöй тышса лоöмторъяс петкöдчöны «Зыбуч» («Дрыгва», 1933) повесьтын.
Колас гижöдъясын тыдовтчö чужан вöр-ва петкöдлыны кужöм, беларус кресьтьяналысь
психология тöдöм.

«Водзöс перъям» (1942) да «Мулöн шы» (1943) кывбур чукöрын, «Вöрын суд» (1943)
да «Водзöс перйöм» (1945) поэмаясын поэт ыдждöдлö беларус войтырöс,
партизанъяслысь подвиг, эскöдö, мый фашистъясöс вермам. «Чери кыйысьлöн хата»
(1947) поэмаын петкöдлöма Рытыввыв Беларусьлöн БССРкöд йитчöм йылысь тыш.

«Туйвежын» трилогияö, код вылын уджыс пансис 1921 воын, пырö куим гижöд:
«Полесьеса пемыд вöръясын» (1922), «Полесье шöрын» (1928), «Туйвежын» (1954).
Трилогияыс революцияöдзса белорус кресьтянство да интелегенция йылысь.

Вуджöдiс белорус кыв кыв вылö Александр Пушкинлысь «Полтава» поэма, Тарас
Шевченколысь, Павло Тычиналысь, Адам Мицкевичлысь да Рабиндранат Тагорлысь
кутшöмсюрö гижöд.



https://kv.wikipedia.org/wiki/%D0%AE%D1%80%D0%B5%D0%BD%D1%8C%D0%BA%D0%B0%D0%B9

Шöрпöлöс тушаа лэбач, ыджданас ябыр (рочӧн скворец) кодь. Кöнсюрö шуöны тшöтш
юрсикайöн, сорса кайöн да льöмкайöн (рочӧн свиристель). Пуысь пуö лэбалöны
«свир-свир» шыалiгтыр, та серти, тыдалö, роч нимыс артмöма. Коми нимъясыслöн
подувъясыс гöгöрвоанаöсь жö. Тöвнас юренькайяс пöткöдчöны пу вотöсöн. Медся ёна
радейтöны кокавны пелысьлысь, жовлысь, лежнöглысь да тусяпулысь мольяссö. Буретш
та йылысь и висьталö льöмкай нимыс.

Нöшта синмö шыбитчö лэбач юрыслöн аслыспöлöслуныс – балябöжас гöныс быттьö сорс
либö юрси туг чурвидзö. Удмурт сёрниын татшöмсяма кывъясыс тшöтш эмöсь: чукойыр,
сорса ябыр да с.в. (комиöдны кö, лоö тугъя юр, сорса ябыр).

Яръюгыд рöма лэбачьяс. Вывтыр гöныс кызвыннас гöрдовруд, мышладорыс сьöдовгöрд,
коскыс да бöж вылысыс рулов, туша улысладорыс еджговруд. Голяыс да нырсяньыс
синмöдзыс мунысь визьыс, а сiдзжö нырыс, бордйыс да кокыс сьöд. Борд гöн
помъясыс да бӧж йывъясыс зарни рöмаöсь. Синмыс перкаль.

Олöны-вылöны Европаса, Азияса да Войвыв Америкаса сьöд вöраинъясын. Миянын
паныласьлöны парма пасьтала.

Позсö лöсьöдöны лыска пуяслöн туган йылö. Кыöны-тэчöны сiйöс кос увъясысь да
нитшкысь, пыдöсас вольсалöны сюмöд да рой. Пöжны пуктöны нёльсянь сизим
колькйöдз, кодъяслöн еджговдöз веркöсас тöдчöны шочиник гöрдовдöз, сьöд да руд
чутъяс. Позъяс пукалö сöмын эньыс, кодi оз чеччыв кык вежон чöж. Сэки айыс вердö
гозпöвсö. А сильöпияныс лоöм бöрын сёянсö ваялöны йылöмыслы мамыс и батьыс.
Котырасьöны юренькайяс векджык сора тöлысьлöн мöд джынъяс.

Юренькайяс зэв азым лэбачьяс. Гожöмнас, вотöсъяс лотöдз, вердчöны гут-гагйöн,
тшöтш и номъясöн, кодъясöс куталöны сынöдын лэбалiгöн. Арся пöраö уна лыда
кельöбъясöн локтöны сиктъясö да дача йöръясö. Он кö ыршасьöмöн-горзöмöн вöтлы
найöс, ас дырйиыд öти здукöн пыллясны-горшаласны öшинювса пуяс вылысь став
тусьсö. Бöръя воясö кутiсны ёна рöдмыны ватшкан кайяс (рочӧн дрозд), кодъяс
гожöмбыд дöзмöдчöны му вöдитысьяслы да юренькайяс вотöдз на матiгöгöрысь куштöны
став быдмöг сёянсö. Та вöсна вöрысь локтöм юренькайяслы морт оланiнъясысь пöшти
нинöм нин оз вичмы. Тöвнас юренькайяс вешйылöны шоныдджык муяслань. Ёна
кöдзыдъяс дырйи воöдчывлöны Европалöн лунвыв юкöнъясöдз.



https://kv.wikipedia.org/wiki/%D0%A8%D1%8B%D1%80_%D0%B2%D0%B0%D1%80%D1%8B%D1%88

Шыр куталысь варыш — варыш котырö пырысь лэбач, кодӧс рочьяс шуöны луньясöн;
öтувтö квайт сикас лэбачöс: юсьпöлян лунь, ыбвыв лунь, видзвыв лунь, степса лунь
да пегана пунь. Олöны-вылöны лунь варышъяс Му сяр пасьтала, сöмын Арктикаын да
Антарктикаын оз паныдасьлыны.

Коми муын поздысьö да быдтысьö сöмын öти сикас лэбач — шыр куталысь варыш
(рочöн: лунь полевой).

Ыджда сертиыс тайö шöрпöлöс варыш. Сьöктаыс овлывлö 600 граммöдз, а тушаыслöн
кузьтаыс метр джынйöдз. Мукöд варышысь торъялö чужöм гöгыльнас, кодi сюзьяслöн
моз паськыд ота да, синъясыс видзöдöны оз öтарö-мöдарö, а веськыда водзö.
Айыслöн туша вылысыс пöим рöма, а улысладорыс еджыд. Борд помъясыс сьöдöсь. Энь
варышыс вылiсяньыс гöрдовруд, вывтыр улысладорыс сэтшöм жö, но кольквиж вевъя.
Бордйыс гырысь гöрдов чутъяса. Гознан лэбачыслöн кокыс да синмыс кольквиж,
гыжъясыс сьöд рöмаöсь, нырныс сьöд жö, но лöзов рöмсера.

Тайӧ волысь-мунлысь тылаборда. Петкöдчö Комиын ода-кора тӧлысь пуксигöн. Позсö
лöсьöдöны му вылö, джуджыд турунаинö либö няня ыбъяс вылö. Тэчöны сiйöс турунысь
да посньыдик пу увъясысь. Ыджыд лэбачыдлы и позйыд ыджыд колö — метр джын пасьта
сiйö да 30 сантиметр судта. Пöжны пуктöны нёль-ö-вит кольк. Пöжсигас позъяс
пукалö сöмын энь лэбачыс тӧлысь чöж. Сёянсö ваялö да вердö сiйöс ай пöлыс.
Быдтысигас шыр куталысь варышъяс позсö видзöны зэв сöстöма, кадысь кадö весалöны
чукöрмöм куйöдсö да сёян колясъяссö. Пияныслöн чужöм бöрын мамыс вель дыр на оз
петавлы позсьыс, шонтö найöс. А посньыд йылöмыслöн ёнмыштöм бöрын сiйö тшöтш
лэбзьывлö кыйсьыны. Квайт вежон мысти варышпиян петöны асшöр олöмö.

Эновтöны чужанiнсö шыр куталысь варышъяс кöч тöлысьлöн мöд джынйын. Тöвйöны найö
Европалöн да Азиялöн лунвыв муясын, а сiдзжö Африка Войвылын.

Тайö лэбачьясыс бырöдöны быдсяма шыръяссö, лёк вöчысь гагъяссö, вайöны уна
буртор вöр-валы да му вöдитысьяслы.

Шыр куталысь варыш нимыслöн пытшкöсса вежöртасыс ясыд, сы серти кокньыда позьö
гöгöрвоны, мыйöн пöткöдчö тайö лэбачыс. Перымса комилöн ас нимыс абу, найö
вöдитчöны рочьяслысь босьтöм лунь кывйöн. Удмуртъяс ногöн — шордзиськись душес,
пурись душес, шыр кучыран, кодъяс гöгöрвоöдсьöны тадзи: «шлывгысь варыш», «руд
либö дзор варыш», «шыр варыш».



https://kv.wikipedia.org/wiki/%D0%A8%D0%B5%D1%80%D0%B3%D0%B8%D0%BD_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Шергин Александр Васильевич (1789-1837) — вичкоын уджалысь, чужан му туялысь,
гижысь, вуджӧдчысь.

Александр Шергин чужис 1789 воын. Батьыс, Василий Иоаннович Шергин, вӧлі
Усть-Сысольскса Троича соборын священникӧн. А.В. Шергин помаліс Вӧлӧгдаса
духовнӧй семинариа. 1814 восянь вӧлі Совдор уездса духовнӧй училишӧын старшӧй
велӧдысьӧн. 1822 восянь — Вӧлӧгда губерняысь Усть-Сысольск приходса духовнӧй
управлениеын смотритель. 1825 вося моз тӧлысьлӧн 1-ӧд лунӧ пуктӧма
Усть-Сысольскса Троича соборӧ диаконӧн, 1825 вося моз тӧлысьлӧн 2-ӧд лунӧ —
священникӧн, 1825 вося моз тӧлысьлӧн 6-ӧд лунӧ — протоиерейӧн. 1825 воын лои
Усть-Сысольскса духовнӧй приходын присутствуюшӧйӧн, духовнӧй званньӧа гӧльяслӧн
Вӧлӧгдаса попечительствоын сотрудникӧн, оспалы тышкасян комитетӧ пырысьӧн. 1834
восянь — Усть-Сысольск уездса тюрмаяслӧн попечительяс комитетӧ пырысь, казначей.
Служитіс Усть-Сысольскса соборын 1837 вося кӧч тӧлысьлӧн 26-ӧд лунӧдз.

Александр Шергин лои медводдза чужан му туялысьӧн. Коми гижысь Павел Доронин
пасйис, мый 1813 воын на, кор А.В. Шергин вӧлі семинаристӧн, сійӧ вӧчис копия
важ летописьысь («старинной летописи усть-вымской Архангельской и Благовещенской
церкви и царских грамот»). Тайӧ летописьсӧ ӧні тӧдӧны «Вычегодско-Вымская» либӧ
«Коми-Вымская» ним улын да тшӧкыда сы вылӧ ыстысьӧны.

Уна во А.В. Шергин велӧдіс грек кыв, катехизис да священнӧй история Совдор
уездса училишӧын. Вичкоын мукӧд уджалыськӧд комиӧдіс «Выль Кӧсйысьӧм» (рочӧн:
«Новый Завет»). Тайӧ сетіс позянлун нуӧдны службасӧ коми йӧзлы ас чужан кыв
вылас. 1823 воын «Библиаса Роч котырлӧн» (рочӧн:«Российское Библейское
общество») сьӧм вылӧ петіс торъя небӧгӧн «Матвейсянь Евангелие» (рочӧн:
«Евангелие от Матфея»), кодӧс комиӧдіс Александр Шергин. Тайӧ вӧлі комиӧн
йӧзӧдӧм медводдза небӧг.



https://kv.wikipedia.org/wiki/%D0%A8%D0%B0%D1%85%D0%BE%D0%B2_%D0%91%D0%BE%D1%80%D0%B8%D1%81_%D0%A4%D0%B5%D0%B4%D0%BE%D1%82%D0%BE%D0%B2%D0%B8%D1%87

Шахов Борис Федотович (комиӧн — Педот Борис) (1928–2002) — коми гижысь. Коми
гижысь Шахов Пётр Федотовичлӧн вок.

Педот Борислӧн петавліс куим роман: «Тшӧтшъяяс» (1985), «Гӧрд дзоридзьяса сьӧд
шаль» (1989) да «Овлісны-вывлісны» (1999). Медводдза кыксӧ вуджӧдӧма роч кывйӧ.
Борис Шаховлысь «Овлісны-вывлісны» романсӧ вылӧ донъяліс Матиас Кастрен котыр да
сетіс сыысь 2001 воын войтыркостса премиа национальнӧй культура озырмӧдӧмӧ да
чужан кыв вылын гижӧм сӧвмӧдӧмӧ пай пуктӧмысь.

«Гӧрд дзоридзьяса сьӧд шаль» романсӧ («Черная шаль с красными цветами») рочӧн
позьӧ лыддьыны ӧтуввезйысь .

Педот Борис ыджыд пай пуктіс коми кыв сӧвмӧдӧмӧ да коми войтырлысь аскылӧмсӧ
садьмӧдӧмӧ.



https://kv.wikipedia.org/wiki/%D0%A8%D0%B0%D1%85%D0%BE%D0%B2

Медводдзаысь овсӧ казьтыштӧма 1646 воын Сыктыв вожса Ыбысь. Сэк сэн овлӧма
«Петрушка Иванов сын Шахов» вит арӧса Офонко пиыскӧд. 1678 воын сэн жӧ –
«крестьянин Афонька Андреев сын Шахов», сылӧн тыр арлыда пи Васька. 1720 воын
Шаховъяс олӧны: ӧти – Елисей Борисов, 79 арӧса – Межадорын; мӧд – Павел Яковлев
сын Шахов вокъясыскӧд, племянникъясыскӧд да внукъясыскӧд – Эжва йывса Пожöгын.

Рочьяслӧн: «Князь Иван Васильевич Шах Чернятский, XVI-öд нэм шӧрын; Петр Селянин
Шахов, поддячей, казьнитлӧмаӧсь 1570-öд воын Новгородын, Ярослав уездса Шахово
сикт («Ономастиконысь»)



https://kv.wikipedia.org/wiki/%D0%A7%D1%83%D0%BF%D1%80%D0%BE%D0%B2_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%98%D0%B2%D0%B0%D0%BD%D0%BE%D0%B2%D0%B8%D1%87

Чупров Владимир Иванович (1942—2015) — история туялысь, история наукаясса
доктор, обшественнӧй удж вӧчысь.

Чужис 1942 вося сора тӧлысь 29-ӧд лунӧ Коми АССР-са Чилимдiн сиктын. 1964 воын
помаліс Коми канмуса педагогика институтысь история-филология факультет. Велӧдіс
Изьва районса Мокчой школаын, литсотрудникаліс «Красное знамя» газетын.

1967 вося ӧшым тӧлысь 20 лунӧ пырис уджавны СССР-са наукаяс академиялӧн Коми
филиаллӧн история юкӧдӧ: вӧлі младшӧй научнӧй сотрудникӧн, феодализм да
капитализм кадся история секторӧн веськӧдлысьӧн, ведушӧй научнӧй сотрудникӧн.

1979 воын Петрозаводскса канму университетын дорйис история наукаясса кандидат
ним вылӧ диссертациа (тема — «Классовая борьба в Коми крае в конце XIX—начале XX
вв. (1895—1917)».

1993 воын Россия наукаяс академиялӧн Рочму история институтын дорйис доктор ним
диссертациа (тема — «Социально-политическая жизнь северной деревни в конце XIX —
начале XX вв. (1895—1917)».



https://kv.wikipedia.org/wiki/%D0%A7%D1%83%D0%B8%D1%81%D1%82%D0%BE%D0%B2%D0%B0_%D0%98%D0%BD%D0%BD%D0%B0_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%BD%D0%B0

Чуистова Инна Александровна (1941—2013) — коми балерина, Коми АССР-са нимйӧза
артист.

Инна Чуистова чужис 1941 вося тӧвшӧр тӧлысь 9-ӧд лунӧ Сыктывкарын. 1958 восянь
йӧктіс Коми Республикаса шылада-драмаа театрын. 1968-1972 воясӧ вӧлі театр
бердса балет студиаын педагогӧн.

Школа кадӧ на Инна Чуистова ветлӧдліс пионеръяслӧн Сыктывкарса дворечӧ йӧктан
(хореография) кружкӧ, стажируйтчис Шылада театрын. 1958 восянь йӧктіс Коми
Республикаса шылада-драмаа театрлӧн сцена вылын.

И.Н. Чуистова уджаліс Комиын опера да балет театрын балетса юрнуӧдысь солистӧн
23 сезон. Та кадӧ удитіс ворсны пӧшти став медшӧр партиасӧ, на лыдын «Жизель»,
«Бахчисарайский фонтан» балетъясын. Яков Перепелицалӧн «Яг морт» медводдза коми
балетын лӧсьӧдіс Ёма образ.

Партиаяс: Ёма («Яг-Морт» Перепелицалӧн), Эсмеральда, Зарема, Лиззи («Тропою
грома»), Вожаклӧҥ нывъёрт («Барышня и хулиган»), Мерседес («Дон Кихот»), Фанни
(«Большой вальс», шыладыс И. Штрауслӧн) да мукӧд.



https://kv.wikipedia.org/wiki/%D0%A7%D1%83%D0%B4%D1%8C-%D0%B9%D3%A7%D0%B3%D1%80%D0%B0_%D0%BA%D1%8B%D0%B2%D1%8A%D1%8F%D1%81

Финн-йöгра кывъяс - öти вужкывсянь артмöм кывъяс, медсясö Асыввыв Европаын да
Рытыв Азияын, самодий кывъяскöд öтув артмöдöны урал котыр, матынöсь сiдзжö алтай
кывъяс дорö.

Важъя роч гижöдъясын казьтылöны меръя, мурома да мещёра войтырöс. Найö овлöмаöсь
мордва-марикöд орччöн да, колö чайтны: меръя вöлöма мари кывлöн сёрнисикас,
мурома да мещера – мордва кывлöн сёрнисикасъяс.

Финн-йöгра кывъяс матынöсь самодий кывъяскöд: яран, маду, ня-ася да сёлькуп.
Яран да чудь-йöгра кывъяс öтувтöны урал кыв котырö.

Самодий войтыр пиысь яранъяс олöны Кардор обласьтувса Яранлöн асвеськöдлан
кытшын, а сiдзжö Тюмень обласьтувса Ямалса Яранлöн асвеськöдлана кытшын. Маду,
ня-ася да сёлькупъяс – войвыв Сибырын, Тюмень обласьт улын да Краснояр крайын.
Хант да манси – Тюмень обласьтса Об ю пöлöн, Йöгралöн асвеськöдлан кытшын. Мукöд
йин-йöгра войтырыс олö Асыввыв Европаын, Рочмуын, а мадьяръяс, суомияс, эстъяс –
Рытыввыв Европаын, асланыс канмуясын. Саами олö Скандинавияын да Кола кöджын –
Норгеын, Сверъеын, Суомиын да Рочмуын.

Кысянь воöмась Волга вожö важъя финн-йöгра йöз, абу на тöдмалöма. Но туялысьяс
чайтöны, Асыввыв Европаö воиг кежлö найö волысьöмаöсь аръя, тюрки, монгол да
юкагир войтыркöд. Тайö кывъясысь öтласа на финн-йöгра сёрниö веськавлöма уна
торъякыв.

Ёна сёрöнджык Асыввыв Европаö локтöмаöсь айран кывъя войтыр (сколотъяс,
сарматъяс, аланъяс). Налöн кывныс вöлöма матын синду-эвропаса вужкыв дiнö.
Айранкöд волысьöмысла финн-йöгра сёрниö пырöма уна торъякыв, кодъяс индöны выль
эмторъясöн вöдитчöм вылö: *porsas порсь, *mekse мазi, *mete ма да с.в. Сёрöнджык
айран кывъя войтырсянь öтласа чудь-йöгра сёрниö веськалöмаöсь лыднимъяс: *śata
сё < авестаса *satem, *śurs сюрс < орч. вуж аръя *ž'hasra…

Финн-йöгра вуж йöз тöдлöмаöсь нин рöма металл: озысь да эзысь кывъясын -ысь
юкöныслы сомилöн весьтас сулалö ыргöн вежöртаса vaski, a модярлöн кöрт вежöртаса
vas кыв. Тайö металыс мунлöма паськöм мичмöдöм вылö, öд сывдны-кисьтны металл да
дорччыны финн-йöгра абу на кужлöмаöсь. Уджалан-вöралан кöлуй сэки вöчлöмаöсь
изйысь-лыысь, овлöмаöсь ёсь вевта чомъясын: *kota > к. керка кывлöн мöд юкöныс
артмöма тайö кывсьыс. Паськöм вурлöмаöсь ёсьтöм лы емöн пемöс куысь, дозмук
вöчлöмаöсь сёйысь да пуысь, кужлöмаöсь нин кысьыны-печкыны, тöдлöмаöсь вурун да
кутшöмкö сia быдмöг. Тöлын ветлöдлöмаöсь лызьöн-доддьöн, гожöмын – пыжöн.
Овлöмаöсь орд котырöн, ыджыдавлöма эньныс, кадыс вöлöма – матриархат.

1.Вужкывйын вöлöмаöсь асшöр да отсасян кывъяс, асшöр кывъяс вöлöмаöсь кык
шыгараöсь. Кывдiн вöлöм помасьö дженьыд гулыдöн: *-e-öн, *a-öн, *-ä-öн, öти
шыгараöсь вöлöмаöсь сöмын нимвежтасъяс, кывторъяс, сёрникосткывъяс, отсасян
кадакывъяс: *lē- >лоны, соссяна кадакывъяс: ог, он, оз, эг, эн, эз да с.в.

2. Кывсикасъяс омöля торъявлöмаöсь мöда-мöдсьыныс. Эманимлöн да кадакывлöн
кывдiнъясыс вöлöмаöсь öткодьöсь, татшöм серпасыс кольöма и öнöдз, шуам: гöр плуг
и паши, одм. гыр плуг и паши, мдр. fagy кöдзыд и кынтö. Абу торъявлöмаöсь эманим
да нимберд: к. югыд, одм. югыт, мд. валдо cвет и светлый, мдр. arany зарни и
золотöй. Та вöсна кадакывлöн кыв вежлалан содтöсъяс тöдчöдлicны эз сöмын
кадакывлысь чужöмсö, но и вöлöмаöсь эманимлöн асалан пасъясöн, öткодялöй: к.
пуыс (лт. 3ч.), сулалic (лт. 3 ч.), одм. пиэд пиыд (лт.2ч.), карод вöчан
(лт.2ч.), мдр. szemem синмöй, látom аддза. Манси кывйын омöльтан рöм кутысь
-рись содтöс (артмöма тор, юкöн вежöртаса асшöр кывйысь, öткодяв: модяр rész
юкöн) йитчö нима кывсикасъяс дiнö и кадакыв пертасъяс дiнö: няврам кага -
няврамрись коньöр кага; ювув ми мунам – юврисюв ми, коньöръяс, мунам.

9. Кадакывлöн öнiя да локтан кад абу торъявлöмаöсь. Налöн торъялöмыс абу и öнiя
кызвын финн-йöгра кывйын: к. вöча (öнi и аски), соми sulaa сылö и сылас, мдр.
jön локтö и локтас. Удмурт кывйын, шуам, öнiя да локтан кад пертасъяс костын
торъялöмыс лоöма сёрöн нин, öтк.: öнiя одм.: ужасько ме уджала, но ужало ме
уджала (аски). Манси кывйын локтан кадыс артмö аналитiк ногыс: öнiя када пертас
дiнö содтысьö тах кыв, кодi артмöма таях вöдзö вылö вежöртаса кывйысь: хансэгум
ме гижа öнi - хансэгум тах ме гижа мöдысьджык.

Öнiя йöгра кывъясын соссяна кадакывъяс бырöмаöсь, на пыдди вöдитчöны соссяна
кывторъясöн, кодъяс чужöм серти оз вежласьны, öткодяв: модяр nem tudom ог тöд,
nem tudod он тöд, nem tudja оз тöд. Модяр nem соссяна кывторлы хант кывйын
весьтас сулалö ант кывтор (ант мантым ог мун), а мансиын – атэ (атэ вот воти тöв
оз пöльт).

Öнiя финн-йöгра кывъяслысь мöда-мöдсьыныс торъялöмнысö серпасалöм могысь орччöн
сетам öткымын рöдвуж кывйын «тайö шырыс выль позйын олö» сёрникузя, кöнi ясыда
тыдовтчö кад чöжöн торъя кыв пертасъясын вежсьöмыс.

Лингвопалеонтология методсö тöдулö пыртöма франсса А.Пиктэ, сэсся тайö методнас
вöдитчöмаöсь кыв туялысь суомияс: А.Альквист да О. Доннэр. Лингвогеография метод
отсалöма Ф.П.Кеппенлы тöдмавны финн-йöгралысь вуж му. Нинпу да Мазi нимъяс
öткодялöмöн Ф.П. Кеппен финн-йöгра йöзлысь вуж мусö индöма Роч му асыввывса
вöраинъясö, Волга юлöн шöр юкöнö, сылöн лунвывлань бергöдчанiнас. Соми туялысь
Х.Паасонэн пу-пемöс нимъяс видлалöмöн пасйылöма: финн-йöгра вуж йöз овлöма пö
Войвыв Из керöс дорын, Европа да Азъя йитвежын.

Маддяр туялысь Шебештен Ирен чайтöма: финн-йöгра вуж йöз овлöма Эвропа войвылын,
сылöн рытыввыв суйöрыс вöлöма Сукöн ю, а лунвылыс – öнiя Перым кар гöгöрын.
Таысь кындзи, Шебештен И. йöзöдöма вель зумыд уджъяс финн-йöгра кывъясын öтмоза
юргысь чери да пу нимъяс йылысь. Пыдiсянь лингвопальöнтологъя кыввор видлалöм
бöрын модяр академик Хайду Петэр выльног гöгöрвоöдic фин-йöгралысь вуж мусö. Сы
чайтöм серти, издорса да финн-йöгралысь подув му корсигöн колö тöд вылын кутны
пармаын быдмысъ пу нимъяс:

Европа шöрса вöръяс – сораöсьджык, сэнi быдмöны коръя пуяс: тыпу, нинпу, сирпу.
И сöмын öти коръя пу ним (сирпу) этимология боксяньыс матынджык финн-йöгра
кывъяс дiнö. Тайö лыска пу нимъяс этимология серти позьö кывкöртавны, мый
издорса вуж йöз мöда-мöдсьыныс торъявтöдзныс овлöмаöсь Сибырса пармаын, либö
сэнi, кöнi паныдасьлöны рытыввыв-европаса да асыввыв-азъяса быдмöгъяс.



https://kv.wikipedia.org/wiki/%D0%A7%D0%B8%D1%87%D0%B8%D0%B2%D0%B8%D1%87%D0%B8

Чичивичи (латин Carpodacus erythrinus, рочӧн Обыкновенная чечевица, чечевица) —
ичӧтик тылаборда.

Ичӧтик тылаборда, пышкай ыджда кымын, тушаыс 18 сантиметрӧдз овлывлӧ, сьӧктаыс
23 граммӧдз. Шеныштӧм бордйыс 28 сантиметр пасьта. Ай лэбачыслӧн гӧн рӧмыс синмӧ
шыбитчана. Юр вылысыс, голяыс, зобйыс да морӧсыс дзик гӧрд, мышкуыс сьӧдовгӧрд,
кынӧм улыс алӧйгӧрд, бӧжыс да бордйыс рудовгӧрд. Энь пӧлыс абу сэтшӧм яръюгыд,
вывтырыслӧн кызвынлатіыс сімруд, улысладорыс вижовгӧрд, бордйыс кельыд рӧма кык
визя. Гознанныслӧн синмыс, нырыс да кокыс ӧткодь пемыдперкаль.

Шӧр оланіныс чичивичилӧн Азияса муясын, но паныдасьлывлӧ кӧнсюрӧ и Асыввыв
Европаын. Комиын паськыда жӧ олӧ. Сӧмын тундраын да пармалӧн дзик нин
войвывладорас он казявлывлы.

Индияын да Асыв-Лун Китайын тӧвйӧм бӧрын лэбачьясыс локтӧны миянӧ ода-кора помын
либӧ лӧддза-номъя тӧлысь пуксигӧн. Овмӧдчыны зільӧны сук баддя да льӧм пуяса
васӧд ю ковтысъясӧ. Гозйӧдчӧны сӧмын гожъянінъясас воӧм мысти. Быдтысянінсӧ
лӧсьӧдӧны джуджыд петшӧра тшӧкыд пушйӧд пытшкӧ. Кыпыд познысӧ тэчӧны быдмӧг
заясысь оз ёна вылӧ мусяньыс пучер бердса вож вылӧ. Пыдӧсас вольсалӧны небыд
турун. Та могысь ноксьӧ сӧмын энь лэбачыс, айыс ньӧти оз отсась. Позтырас
овлывлӧ посньыдик квайт колькйӧдз. Пӧжсигас позъяс пукалӧ сӧмын эньыс жӧ кык
вежонӧдз. А айыс оз эновт пӧвсӧ, вердӧ сійӧс да гажӧдӧ аслас
дзользьӧм-сьылӧмнас. Кайпияныслӧн чужӧм бӧрын бать-мамныс ӧтвылысь ваялӧны налы
сёянсӧ. Моз тӧлысь пуксигӧн быдтасъясыс 16 лун тырӧм бӧрын пондӧны лэбавны да
эновтӧны познысӧ.

Перым войтыръяслӧн ӧтувъя лэбач нимыс абу. Удмуртъяс нимтӧны ас ногыс: валуллясь
да горд дзольгыри, кодъяс гӧгӧрвосьӧны, кыдзи «вӧв вӧтлысь» да «гӧрд воробей».
Воддза нимсӧ лӧсьӧдігӧн найӧ ӧткодялӧмаӧсь лэбачыслысь шыалӧмсӧ вӧлӧн мунігӧн
вӧтлысьыслысь чибӧ вылас горӧдлӧмъяскӧд, а мӧд нимыслы подувнас лоӧма вывтыр
гӧныслӧн гӧрд рӧмыс.



https://kv.wikipedia.org/wiki/%D0%A7%D0%B8%D1%81%D1%82%D0%B0%D0%BB%D1%91%D0%B2_%D0%98%D0%BE%D0%BD%D0%B0_%D0%A2%D0%B8%D0%BC%D0%BE%D1%84%D0%B5%D0%B5%D0%B2%D0%B8%D1%87

Чисталёв Иона Тимофеевич (Жан Морӧс; 1893—1923) — коми поэт, вуджӧдчысь, критик,
велӧдысь, нималана коми гижысь Тима Веньлӧн вокыс, нималана коми шылада фольклор
туялысь Прометей Чисталёвлӧн батьыс.

Иона Чисталёв чужис 1893 вося кӧч тӧлысь 25-ӧд лунӧ Вӧлӧгда губерняысь
Усть-Сысольск уездса Помӧсдінын (ӧні — Кулӧмдін районса Помӧсдін сикт). Помаліс
Помӧсдінса начальнӧй школа, Усть-Сысольскса вылыс начальнӧй училишӧ,
велӧдысьяслысь Кардорса кыквося семинариа.

Ветліс Ставмирса медводдза тыш вылӧ. Локтӧм бӧрас велӧдіс Помӧсдінын. 1919
восянь — Усть-Сысольск исполкомлӧн педагогическӧй юкӧдӧн веськӧдлысь.

Висьмис чахоткаӧн. Бурдӧдчис Эжва ю бокса противотуберкулезнӧй санаторийын.
Куліс 1923 вося сора тӧлысь 24-ӧд лунӧ туберкулёзысь Коми обласьтысь
Усть-Сысольск уездса Пӧддельнӧй сиктын (ӧні —Кӧрткерӧс районын). Гуалӧма сэн жӧ.

Кыдзи и Тима Вень вокыс, велӧдіс да кывбуръяс гижны босьтчис. Гижис лирическӧй
да сатирическӧй кывбуръяс. Комиӧдіс Э.Потьелысь, А.С. Пушкинлысь, М.Ю.
Лермонтовлысь, Е.А. Баратынскийлысь, И.А. Крыловлысь, А.В. Кольцовлысь, Н.А.
Некрасовлысь, А.Н. Толстойлысь, Л. Мейлысь, И. Никитинлысь, И. Суриковлысь, В.
Тан (Богораз)лысь да мукӧд авторлысь гижӧдъяссӧ.

Иона Чисталёвлӧн гу бӧрся дыр кад чӧж видзӧдіс сылӧн пиыс — нималана коми шылада
фольклор туялысь Прометей Чисталёв. 2013 воын паметниксӧ выльмӧдӧма Коми
Республикаса культура министерство тшӧт весьтӧ.



https://kv.wikipedia.org/wiki/%D0%A7%D0%B5%D1%83%D1%81%D0%BE%D0%B2_%D0%90%D0%BB%D0%B5%D0%BA%D1%81%D0%B5%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Чеусов Алексей Александрович (Гӧрд Ӧльӧш; 1882—1940) — коми гижысь, критик, асму
тӧдмалысь, общественник.

Габӧ Педӧр Ӧльӧксан Пи Ӧльӧксей Нима Гӧрд Ӧльӧш, кыдзи асьсӧ шуліс А.А. Чеусов,
чужис 1882 вося йирым тӧлысь (3)15-ӧд лунӧ Вӧлӧгда губерняысь Усть-Сысольск
уездса Выльгорт сиктын (ӧні — Сыктывдін районса Выльгорт).

Велӧдчис Выльгортса да Усть-Сысольскса училишӧясын, Тотьмаса велӧдысьяслӧн
семинариаын 1898—1901, но эз помав. 1917 воӧдз уджаліс школаясын велӧдысьӧн да
мукӧд должносьтын.

1899—1900 воясӧ Алексей Чеусов пырӧдчис общественнӧй уджӧ, кутіс йитӧдъяс
политссыльнӧйяскӧд, мый вӧсна сы бӧрся кыйӧдчис полициа. Медводдза роч революциа
дырйи разӧдіс листовкаяс, сёрнитіс митингъяс вылын Югдінын, Тотьмаын, Кардорын.
1917 воын зілис «Общество обновления местной жизни» Усть-Сысольскса котырын.
Тайӧ котырыс кӧсйис нуӧдны Рочмуын демократическӧй вежсьӧмъяс. 1918 вося рака
тӧлысьын сійӧс бӧрйисны уездса Сӧветъяслӧн исполкомӧ пырысьӧн. 1918 вося
лӧддза-номъя тӧлысьсянь йирым тӧлысьӧдз А.А. Чеусов вӧлі пырӧ сідзжӧ шуйгавыв
эсеръяслӧн ютырӧ.

1918—1926 воясӧ А.А. Чеусов уджаліс уездса да губерняса органъясын, Йӧзкостса
велӧдан институтын велӧдысьӧн, ВЦИК бердса Войвыв комитетын.

1922—1930-ӧд воясӧ вӧлі пырӧ Коми му туялан котырӧ да сылӧн веськӧдлан
органъясӧ. Кутіс йитӧд зырянизация комиссиакӧд.

А.А. Чеусовӧс кыкысь арестуйтлісны да пуксьӧдлісны. 1933 воын сійӧс мыждісны
кыдзи «буржуазнӧй националистӧс», пукаліс Казахстанын. 1938 воӧ Чеусовӧс мӧдысь
кутісны да пуксьӧдісны кыдзи «контрреволюционерӧс», «буржуазнӧй националистӧс да
финскӧй фашистъяслысь агентӧс». Мыжтӧг мыждісны. Куліс Пезмӧгса лагерын 1940
вося сора тӧлысь 23 лунӧ. Реабилитируйтісны сӧмын 1967 воын.

1903 воын А.В. Гудков-Беляковлӧн Вӧлӧгдаса типографиаын йӧзӧдіс «Стихотворения
зырянина» неыджыд небӧг. Гижӧдъясыс петавлісны сідзжӧ «Трудовая кооперация»
журналын (1923), «Гора омра» чукӧрын (1924).

1918 восянь йӧзӧдіс статьяяс экономика, литература, кыв да чужан му йылысь
«Известия» да «Советская мысль» газетъясын, «Коми му» да «Парма ёль»
журналъясын.

Кыдзи критик гижліс Георгий Лыткин, Афанасий Маегов (Варыш), Нёбдінса Виттор да
мукӧд культура уджалысьяс йылысь литературно-критическӧй статьяяс.



https://kv.wikipedia.org/wiki/%D0%A7%D0%B5%D0%BB%D1%8F%D0%B4%D1%8C_%D1%84%D0%BE%D0%BB%D1%8C%D0%BA%D0%BB%D0%BE%D1%80

Челядь фольклор – фольклорлӧн асшӧр юкӧн, кытчӧ пырӧны уна сикас темаа да
функцияа текстъяс. Жанр артмӧм серти, челядь фольклор ӧтувтӧ произведениеяс,
кодъясӧс верстьӧяс сьылӧны челядьлы; произведениеяс, кодъяс вуджисны
верстьӧяссянь челядьлы; и зон-посни костын артмӧм текстъяс. Челядь фольклор
сӧвмис йӧзкостса педагогикакӧд йитӧдын, сӧвмӧдіс кагалысь вежӧрсӧ да мыгӧрсӧ,
сылысь олӧм вылӧ видзӧдласъяссӧ.

Челядь фольклор понятиеӧн кутісны вӧдитчыны 1860-ӧд воясын. 1920-ӧд вояссянь
чужис кык пӧлӧс видзӧдлас «челядь фольклор» объем вылӧ: векни – В.В.
Виноградовлӧн, паськыд – О.И. Капицалӧн, коді пыртӧ и мам поэзия.

Коми челядь фольклор туялӧмӧ медыджыд пай пуктіс Ю.Г. Рочев, коді 1974 воын
дорйис тайӧ тема сертиыс кандидат ним вылӧ диссертация. Сійӧ вӧзйис жанръяс вылӧ
юклӧм, видлаліс налысь аслыспӧлӧслунсӧ. 1969 воын йӧзӧдіс «Челядь сьыланкывъяс
да мойдкывъяс» небӧг, кытчӧ пыртіс сӧмын на чукӧртӧм фольклорнӧй материал.
Небӧгыс выль пӧв петіс 1994 воын. Челядь фольклор жанръяс вӧлі йӧзӧдӧма и «Коми
йӧзкоста сьыланкывъяс» куим томын, мукӧд ӧтувъя фольклор чукӧръясын. 1988 воын
вӧлі йӧзӧдӧма «Коми челядьлӧн важъя ворсӧмъяс» небӧгтор, кытчӧ пыртӧма 16 ворсӧм
да некымын пудъясянкыв. Ворсӧмлысь семантика видлалӧма Д.А. Несанелис да В.Э.
Шарапов уджъясын. Бӧръя воясас челядь фольклор туялӧ А.Н. Рассыхаев, ёнджыкасӧ
ворсӧмкӧд йитчӧм текстъяс – пудъясянкывъяс, ворсана текстъяс, йӧзкостса важся
ворсӧмъяс, а сідзжӧ ӧнія кадся челядь фольклор.

Медводдза кадас кӧ кага олӧмын медыджыд ин босьтӧ потандорса поэзия (потандорса
сьыланкывъяс да бӧрдӧдчанкывъяс), то водзӧсӧ на пыдди челядьлы коланаӧсь
произведениеяс, кодъясӧс пыртӧны ворсӧмкӧд йитчытӧм фольклорӧ. Ворсӧмкӧд
йитчытӧм фольклорӧ пырӧны: лелькуйтчан поэзия – тешъяс, лелькуйтчанкывъяс,
чуксасянкывъяс; челядь сьыланкывъяс – вӧр-ва дорӧ шыӧдчанкывъяс, пемӧсъяс дорӧ
шыӧдчанкывъяс, вӧр-ва да пемӧс шыяс петкӧдлан сьыланкывъяс, прибауткаяс; челядь
мойдъяс – проза мойдкывъяс, мойдкыв сюжета прибауткаяс, сьыланкывъяс-мойдкывъяс.

Неуна быдмыштӧм бӧрын вежсьӧ челядьлӧн репертуар. Челядь ёнджыка заводитӧны
ворсны асшӧра. Тайӧ арлыдыскӧд йитӧмаӧсь фольклор текстъяс, кодъясӧс Ю.Г. Рочев
пыртӧ челядь ворсана фольклорӧ: ворсан приговоркаяс да припевкаяс,
лыддьысянкывъяс, нимтысянкывъяс, поддёвкаяс, кывбертласъяс.



https://kv.wikipedia.org/wiki/%D0%A7%D0%B0%D1%81_(%D0%A1%D1%8B%D0%BA%D1%82%D1%8B%D0%B2%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Час (рочӧн Часово) – Коми Республикаса сикт, Сыктывдін районысь Час сикт
овмӧдчӧминса шӧрсикт.

Час йылысь медводдза юöртöм паныдасьö 1586-öд воö Иван Огарев да Фёдор Юрьевлöн
йöз да угоддьö гижöдан небöгын. Сійö кад кежлас грездын 4 овмӧсын олöма 9
мужичöй.

1891 — Часын восьтöма приходса школа, кытчö велöдчыны медводз босьтісны сöмын
зонкаясöс.

1894,сора 13-öд лун — сиктын ыпъяліс пöжар, биын сотчис став олан керкаыс. Канму
отсаліс крестьяналы сьöмӧн. Сиктын выльысь кыпӧдалісны керкаяс аслыссяма план
серти. Керкаяс кыпöдісны ю бокö да радöн, кварталъяс вылö юклöмöн.

1893-1914 — Часын стрöитöны вит юрйыла вичко. 1930-öд воясö вичко лои резьöдöма.
Резьöдöм кирпичсö баржа вылын нуисны Сыктывкарö би сетан станцияяс кыпöдöм вылö.
Мукӧд кирпичсӧ новлісны сиктса олысьяс пач тэчöм да дзоньталöм вылö.

1904 — велöдысь Алексей Амосовлöн веськöдлöм улын восьтöма медводдза сиктса
лыддьысянін.

1930 — Час сиктын вöліны бурдöдан да отсöг сетан пунктъяс, школа, лыддьысян
керка, пароходъяс сувтланін, потребительскöй котыр, крестьяналöн комитет,
милиция участок.

1932 — Час сиктын котыртöма Жданов нима колхоз. Медводдза колхозса веськӧдлысьӧн
бöрйöма сиктса водзмöстчысь Арихин Андрей Семенович.



https://kv.wikipedia.org/wiki/%D0%A5%D0%B0%D1%80%D1%83%D1%82%D0%B0_(%D0%97%D0%B0%D0%BF%D0%BE%D0%BB%D1%8F%D1%80%D0%BD%D3%A7%D0%B9_%D1%80%D0%B0%D0%B9%D0%BE%D0%BD)

Харута (рочӧн Харута) — Яран асвеськӧдлан кытшын посёлок, Заполярнӧй районса
Хоседа-Хард сикт сӧветлӧн шӧрсикт.

Посёлокӧ медводдзаӧн овмӧдчис 1892 воын изьваса кресьттянин Ф.А. Канев
гӧтырыскӧд да куим челядьыскӧд. 1897 воын Харута вӧлі пасйӧма кыдзи Кардор
губерняысь Печора уездса выселок. 1925 восянь Харута вӧлі Хоседа-Хард кочевӧй
сӧветлӧн шӧринӧн. Сы кадсянь олысь лыдыс ӧтарӧ содіс.

Посёлокын эм Хоседа-Хард сиктсӧветлӧн веськӧдланін, «Рассвет Севера» кӧр видзан
овмӧслӧн база, бурдӧдчанін, культура керка, пывсян, пӧжаланін, радиоузел, шӧр
школа да челядь видзанін, спорт комплекс, «Москва» телестанция. Уджалӧ «102,0
Север FM» радио, Медводдза да Мӧд мультиплекс. 2013 вося урасьӧм тӧлысьсянь кыйӧ
МТС сотӧвӧй оператор.

Вежоннас кыкысь Ан-2 самолёт да Ми-8 вертолётӧн Харутаӧ позьӧ воӧдчыны
Наръян-Марсянь. Груз вайӧны Адзва ю кузя да тӧвся туйті Интасянь.



https://kv.wikipedia.org/wiki/%D0%A5%D0%B0%D0%BD%D0%BA%D0%B5%D0%BD%D0%B4%D0%B8

Степанакерт (армяна Ստեփանակերտ азербайджан Xankəndi тайӧ Керӧс Карабахса кар,
Керӧс Карабахлӧн юркар. Промышленнӧй, научнӧй да культурнӧй шӧрин.

1822 восянь — Роч империа улын (Елисаветполе губерняын Шушинскӧй уезд), сэк жӧ
Карабахса ханство бырӧдӧма. 1847 восянь овмӧдчанінсӧ кутісны шуны Ханкенди [4],
мый вуджӧдсьӧ кыдзи «хан грезд» [10].

1847 воын сиктын вӧлі 80 армяна керка, 52 керка роч йӧзлӧн, а сідзжӧ армяна
вичко да шойна.

1923 воын Ханкенди нимсӧ вежисны Степанакерт вылӧ — Бакинскӧй коммунана
веськӧдлысь Степан Шаумян ним серти. Кар лои Азербайджан ССР-ын Керӧс Карабах
асвеськӧдлан обласьтлӧн юркарӧн.

1926 воын Степанакерт оліс 3,2 сюрс морт (на лыдын 85,4 % армяна да 10,8 %
азербайджанеч).



https://kv.wikipedia.org/wiki/%D0%A4%D1%80%D0%BE%D0%BB%D0%BE%D0%B2_%D0%94%D0%BC%D0%B8%D1%82%D1%80%D0%B8%D0%B9_%D0%92%D0%B0%D0%BB%D0%B5%D1%80%D0%B8%D0%B0%D0%BD%D0%BE%D0%B2%D0%B8%D1%87

Фролов Дмитрий Валерианович (Валер Мить; 1957—1995) — рочӧн гижысь коми поэт,
вуджӧдчысь.

Дмитрий Фролов чужис Княжпогост районса Тракт станцияын 1957 вося ода-кора
тӧлысь 24-ӧд лунӧ.

Помаліс Сыктывкарса 1 №-а шӧр школа (1974). Школа бӧрын муніс уджавны
Сыктывкарса механическӧй заводӧ электрослесарлӧн велӧдчысьӧн — аслас бать дорас.
Сэні уджаліс 1983 воӧдз. 1977—1979 воясӧ служитіс армиаын. Сэтысь воӧм бӧрын
уджаліс да ӧттшӧтш велӧдчис Сыктывкарса канму университетлӧн коми юкӧнын. 1983
воын Дмитрий Фролов эновтіс заводын уджалӧм да университетын велӧдчӧм да муніс
А.М. Горький нима Литературнӧй институтӧ велӧдчыны. Сэні 1989 воын помаліс
художественнӧй вуджӧдӧм факультет, уджаліс лаборантӧн Коми наука шӧринса Кыв,
литература да история институтын. 1991—1992 воясӧ уджаліс республикаса радиоын
«Молодость» уджтасын редакторӧн да нуӧдысьӧн; а сэсся — «Югӧр» творческӧй
котырын штатӧ пырттӧм корреспондентӧн.

Куліс лёка нога Москваын 1995 вося лӧддза-номъя тӧлысь 22-ӧд лунӧ. Гуалӧма
Сыктывкарын.



https://kv.wikipedia.org/wiki/%D0%A4%D0%B8%D0%BD%D1%8A%D1%8F%D1%81

Финъяс (фин suomalaiset) — финн-йӧгра войтыр, ёнджыкасӧ олӧ Суомиын. Сёрнитӧны
суоми кывйӧн. Гижӧдыс латиница подулын. Медъёна паськалӧма лютерана эскӧм.

Финъяс асьнысӧ шуӧны suomalaiset. Медводдзаысь финны (лат. Finni) экзоэтноним
паныдасьлӧ римса историк Тацитлӧн (миян эраса I нэм). Птолемейлӧн «Географияын»
(3 небӧг, 5 юкӧн, 21) найӧ олӧны Балтика бердын венедамъяскӧд орччӧн. Чайтӧны,
мый важся германечьяс тадзи шулісны чери кыйысь да вӧралысь саамъясӧс: важ герм.
Finn(ar) ← *fenn(oZ) «корсьысьяс» ← *fenþ- «корсьны, аддзыны». Сёрӧнджык найӧс
вежисны асыв-лунвывсянь воысь балтикабердса финъяс, кодъясӧс кутісны шуны сідз
жӧ.

Суоми канмуын став финсьыс олӧ (4,6 — 4,9 млн морт, 90 %), Америкаса Ӧтувтчӧм
Штатъясын — 623,6 сюрс гӧгӧр (2002), Швецияын — 446-сянь 470 сюрсӧдз, Канадаын —
130 сюсрс сайӧ (2006), Рочмуын — 34,1 сюрс морт (2002), Австралияын — 21 сюрс
(2006), Ыджыд Британияын — 11 сюрс сайӧ (2001), Эстонияын — 10,6 сюрс (2010),
Норвегияын — 10-сянь 60 сюрсӧдз.



https://kv.wikipedia.org/wiki/%D0%A3%D0%BC%D0%B1%D0%B5%D1%80%D1%82%D0%BE_%D0%AD%D0%BA%D0%BE

Умберто Эко чужис Италияса Алессандриаын (Пьемонт карын, Туринсянь неылын) 1932
вося тӧвшӧр тӧлысь 5-ӧд лунӧ. Батьыс, Джулио Эко, вӧлі бухгалтерӧн, ветліс куим
тыш вылӧ. Айму вӧсна Ыджыд тыш кадӧ Джованна мамыскӧд Умберто вуджис овны
неыджыд грездӧ, мый вӧлі Пьемонт гӧраясын. Сылӧн пӧльыс вӧлі шыбитӧм кагаӧн
(подкидыш). Италияын сэк кадся традиция серти, сылы пуктӧма ов-аббревиатура — Ех
Caelis Oblatus, сідзкӧ «енмӧн сетӧм».

Умберто помаліс 1954 воын Туринса университет, туяліс средневековӧй философиа да
литература. Велӧдчигас дугдіс эскыны Енлы да муніс Католик вичкоысь.

1962 вося кӧч тӧлысьӧ гӧтрасис искусствояс велӧдысь вылӧ: Рената Рамгакӧд
быдтісны пи да ныв.



https://kv.wikipedia.org/wiki/%D0%A3%D0%BB%D1%8F%D1%88%D0%B5%D0%B2_%D0%95%D0%B3%D0%BE%D1%80_%D0%95%D1%84%D0%B8%D0%BC%D0%BE%D0%B2%D0%B8%D1%87

Уляшев Егор Ефимович (Креста Ёгор) — медводдза мирӧвӧй тышса герой, Георгиевскӧй
крестъяса кавалер.

Чужис Кулӧмдін районса Бадьёль грездын 1884 воын. Ветліс Россия—Япония костын
1904—1905 воясся тыш вылӧ. Тышкасис и медводдза мирӧвӧй тыш дырйи 1914—1917
воясӧ.

Висьталӧны, мый Уляшевлӧн полкыс Россия-Япония тыш дырйи 1905 воын веськалӧма
пленӧ. Роч салдатъяс винтовкаяссӧ эновтӧмаӧсь. А Егор Ефимович эз кӧсйы
сдайтчыны да винтовкаӧн мылькъяслань пышйӧма. Некымын японеч бӧрсяньыс
котӧртӧмаӧсь. Ёгор бергӧдчӧма да штыкӧн сатшкалӧма найӧс, сэсся пышйӧма водзӧ.
Повтӧм мортӧс пыдди пуктӧма и враг — японечьяс клопайтӧмаӧсь да горзӧмаӧс
пышйысьлы: «Браво, русь!»

НЭП кадӧ пӧ Ёгор петас подӧн Мылдінсянь гортас, Бадьёльӧ (110 верст гӧгӧр),
Вӧзнесенньӧ пасйыны. Воас Вӧльдінӧдз (Бадьёльйывсянь верст 10 сайын) да пырас
тӧдса ордас. Мӧдыс юкталас мудзӧм морттӧ винаӧн. Сэтчӧ и унмовсяс Егор
Ефимовичыд, гортӧдзыс крам праздник кежлад оз во.

Коркӧ, сёрнитӧны, вайӧмаӧсь лавкаӧ табак. Кузь ӧчередьын йӧзыс сулалӧны, урадник
пӧрадок сэн видзӧ. Кывлӧма табак йывсьыд и Креста Ёгор, кодi больничаас вӧлӧм
куйлӧ. Локтас сійӧ лавкаӧ. А вузӧстӧ сылы, Георгиевскӧй крестъяса кавалерлы,
ӧчередьтӧг век сетлӧмаӧсь. Помӧсдінысь Ӧльӧш Ёгор вашнитас сылы пеляс, мен пӧ
тшӧтш табактӧ босьт, гашкӧ, йӧзыс уна да, оз и тырмы. Епим Ёгор водзӧ пырас, а
урадникыд пановтас да медбӧръя мортӧн индас. Зык кыптас, урадник шашкасӧ перйыны
кутлас и быдӧн. Епим Ёгор лӧсыштас урадникыдлы. Восьтас Уляшев шынель пӧласӧ, и
сӧмын сэки урадник гӧгӧрвоас, кодкӧд воӧма зыкӧ. Тэрыба чесьт пӧ сетас да корас
водзӧ лэдзны.



https://kv.wikipedia.org/wiki/%D0%A3%D0%B4%D0%B6%D0%B2%D1%8B%D0%B2%D1%81%D0%B0_%D0%93%D3%A7%D1%80%D0%B4_%D0%94%D3%A7%D1%80%D0%B0%D0%BF%D0%B0%D1%81_%D0%BE%D1%80%D0%B4%D0%B5%D0%BD

Уджвывса Гӧрд Дӧрапас орден (рочӧн Орден Трудового Красного Знамени) — СССР-ын
орден. Медводз вӧлі шусьӧ «Уджвывса Гӧрд Дӧрапас» орден (рочӧн Орден «Трудовое
Красное Знамя»).

Уджвывса Гӧрд Дӧрапас орден лӧсьӧдӧма 1928-ӧд вося кӧч тӧлысь 7 лунӧ СССР-лӧн
Совнаркомлӧн да Шӧр исполнительнӧй комитетлӧн Шуӧмӧн.

Сэсся статутӧ вӧлі пыртӧма вежсьӧмъяс СССР-лӧн Совнаркомлӧн да Шӧр
исполнительнӧй комитетлӧн Шуӧмӧн (1936-ӧд вося ода-кора тӧлысь 7 лунӧ) да
СССР-са Вылыс Сӧветысь Президиумлӧн Индӧдъясӧн (1943-ӧд вося лӧддза-номъя тӧлысь
19 лунӧ да 1947-ӧд вося тӧвшӧр тӧлысь 17 лунӧ).

«Уджвывса Гӧрд Дӧрапас» СССР-са орден лӧсьӧдӧмӧдз 1920-ӧд вося ӧшым тӧлысь 28
лунӧ Сӧветъяслӧн VIII Ставроссияса съезд лӧсьӧдіс «Уджвывса Гӧрд Дӧрапас»
РСФСР-са орден, а неуна сёрӧнджык татшӧм сяма жӧ орденъяс лӧсьӧдісны и мукӧд
сӧветскӧй республикаяс.

«Уджвывса Гӧрд Дӧрапас» РСФСР-са орден медводдзаӧн сетісны Гомель губерняысь
Быхового уездса кресьтянин Менчуков Никиталы. 1921-ӧд вося сора тӧлысь 28 лунӧ
РСФСР-са ВЦИК-лӧн Шуӧмӧн сылы сетісны йи кылалігӧн Чигирин пос дорйӧмысь.

«Уджвывса Гӧрд Дӧрапас» СССР-са орден лӧсьӧдӧм бӧрын «Уджвывса Гӧрд Дӧрапас»
РСФСР-са да мукӧд сӧветскӧй республикаса татшӧм сяма орденӧн наградитӧм помасис.

Орденлӧн медводдза сикасыс лӧсьӧдӧма 1928 воын да шусьӧ «Треугольник». Орден
вӧчӧма эзысьысь. Ыджда: пасьта — 38 мм, джуджта — 43 мм.



https://kv.wikipedia.org/wiki/%D0%A2%D1%83%D0%B3%D1%8A%D1%8F_%D1%82%D1%83%D1%80%D1%83%D0%BD%D1%87%D3%A7%D0%B6

Тугъя турунчӧж (латин Aythya fuligula; рочӧн Хохлатая чернеть) — утка котырысь
ваын уялысь лэбач.

Тайӧ уткаыс топыд яя, но тӧдчымӧн ичӧтджык ыджыд турунчӧжысь. Кызвыныслӧн
сьӧктаыс овлывлӧ кило джынйысь сӧмын неуна унджык, тушаыслӧн кузьтаыс — 43
сантиметрӧдз. Мукӧд турунчӧж сикассьыс торъялӧ сійӧн, мый балябӧжас гӧныс
чурвидзӧ да быттьӧ тугъя сэті. Тайӧ аслыспӧлӧслунсӧ, буракӧ, и босьтӧмаӧсь тӧд
выланыс коми йӧз тугъя турунчӧж нимсӧ лӧсьӧдігӧн.

Тугъя турунчӧж некор оз паныдасьлывлыны ылі войвылын. Тугъя турунчӧжыд абу
тундраса, а пармаын олысь ва выв лэбач. Кызвыныс на пиысь поздысьӧны да
быдтысьӧны Печора ю ковтысын йывсяньыс да кывтыдӧдзыс, а сідзжӧ Кулӧмдін да
Удора районъясын, тшӧтш и кӧнсюрӧ Коми мулӧн лунвыв юкӧнъясас.

Тугья турунчӧжъяс пондӧны локтавны Комиӧ ода-кора тӧлысь пуксьӧм бӧрын. Гожйыны
бӧрйӧны эрда местаяс. Овмӧдчӧны вӧртӧм, паськыд адзьяса ыджыд тыяс бердӧ. Позсӧ
лӧсьӧдӧны васянь неылӧ туруна местаӧ, корсюрӧ — матігӧгӧрса пу горсйӧ.

Рӧдмӧдчан кадыс тайӧ тылабордаясыслӧн заводитчӧ лӧддза-номъя тӧлысь пуксигӧн.
Позтырас овлывлӧ дас кык колькйӧдз, найӧ вель гырысьӧсь да рудовтурунвиж
рӧмаӧсь. Уткапияныс борд йылӧ кыпӧдчӧны моз тӧлысь помын.

Арланьыс тугъя турунчӧжъяс ӧтувтчӧны гырысь кельӧбъясӧ да лунвылӧ петан кадӧдзыс
олӧны лӧнь тыяс гӧгӧрын. Чужанінсӧ эновтӧны йирым тӧлысьын. Тӧвсӧ колялӧны
Войвыв море дорын, Британияса діяс гӧгӧрын, Шӧрмудор саридз пӧлӧнын.
Турунчӧжъяслӧн яйыс сёйны шогмана да, лыддьыссьӧны кыйны туяна пӧткаясӧн.

Удмуртъяс тӧдӧны тайӧ уткасӧ, найӧ шуӧны сійӧс сюро тшӧжӧн. Комиӧдны кӧ нимсӧ,
лоӧ «сюра утка».



https://kv.wikipedia.org/wiki/%D0%A2%D0%B5%D1%80%D0%B5%D0%BD%D1%82%D1%8C%D0%B5%D0%B2_%D0%A1%D0%B5%D0%BC%D1%91%D0%BD_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD%D0%BE%D0%B2%D0%B8%D1%87

Чужис 1945 вося моз тӧлысь 16-ӧд лунӧ Большеземельскӧй тундраын Кӧсьтаты бокын.
Челядь дыриыс кольӧма кӧр дорын да Инта районса Ярпиягын. Служитіс Ылі
Асыввылын, Хабаровскын. Лесотехническӧй техникум помалӧм бӧрын уджаліс мастерӧн
да механикӧн Сыктывкарса механическӧй заводын.

Гижны босьтчӧма 1988 воын. Гижӧдъясыс петавлісны «Войвыв кодзув» да «Арт»
журналъясын. Лэдзис куим небӧг.

С. Терентьев велӧдӧма XIV нэмся степан анбур, кӧні эм сӧмын 24 шыпас; содтӧма
сэтчӧ судзсьытӧм шыпасъяс (35-ӧдз) да вуджӧдӧма тайӧ анбур вылас коми
гижысьяслысь кызь сайӧ ки помысь лӧсьӧдӧм небӧг . На лыдын, удораса гижысь
Евгений Афанасьевлӧн «Епшо да Настук» повесьт, «Исус Христослӧн олӧм» и с.в.



https://kv.wikipedia.org/wiki/%D0%A2%D0%B0%D1%80%D0%B0%D0%B1%D1%83%D0%BA%D0%B8%D0%BD_%D0%90%D0%BD%D0%B4%D1%80%D0%B5%D0%B9_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87

Сылӧн тыр нимыс батьсяньыс — Нестер Карп Ӧнтӧн Кӧндрат Левӧ Степан Ӧньӧ. Йӧз
костас дженьыдджыка шуисны — Лева Степӧ Ӧньӧ либӧ Степӧ Ӧньӧ. Сылӧн батьыс —
Тарабукин Степан Леонтьевич (чужис 1901, вӧльгым тӧлысь 21 лун, куліс 1980),
мамыс — Мария Дмитриевна (чужис 1903, рака тӧлысь 9 лун, кулан воыс абу тӧдса).

1950-ӧд вояс помын Степӧ Ӧньӧ гижсис Любовь Ивановна Ермолинакӧд, коді сы кадӧ
велӧдчис Коми канмуса педагогика институтын «Коми кыв да литература
специальносьт серти». Л.И. Ермолина чужис 1932 вося вӧльгым тӧлысь 7 лунӧ
Кулӧмдiн районса Мыс сиктын.

Кӧрткерӧса школаын коми кыв да литература велӧдысь Любовь Ермолина кувсис 2003
вося косму тӧлысь 22 лунӧ. Гуалӧма верӧсыскӧд орччӧн.

Гозъялӧн вӧлі кык пи. 1959 воын чужис Алексей, коді лои коми журналистӧн да Абу
петкӧдлана нация да войтыръяслӧн Котырын (рочӧн: Организации непредставленных
наций и народов; англия кывйӧн:The Unrepresented Nations and Peoples
Organization (UNPO)) коми йӧзлӧн медводдза петкӧдчысьӧн. 1964 воын чужис Василий
пи.

Степӧ Ӧньӧ батьлысь воксӧ, Тарабукин Андрей Леонтьевичӧс (1894 чужан во),
кулакалісны. Кулакӧн вӧлі шуӧма 1930 воын, репрессируйтӧма 1933 воын. Сылӧн
вӧлі: гӧтыр — Мария Васильевна, 1899 ч.в.; пи — Михаил Андреевич, 1927 ч.в.; ныв
— Анна Андреевна, 1921 ч.в.; ныв — Агния Андреевна, 1924 ч.в.; ныв — Евстолия
Андреевна, 1930 ч.в.; ныв — Мария Андреевна, 1932 ч.в.

Степӧ Ӧньӧ уджаліс школаса велӧдысьӧн да эз лыдды асьсӧ профессиональнӧй
гижысьӧн. Андрей Тарабукин петкӧдчис кыдзи висьтъяс гижысь. Сійӧ гижӧ висьтъяссӧ
да пьесаяссӧ и верстьӧлы, и челядьлы. Гижӧдъясыс петавлісны ӧтувъя сборникъясын
(«Тӧлысь вылӧ», «Гажа сёрни») да «Войвыв кодзув» журналын. 1971 воын сылӧн петіс
«Медбур козин» медводдза висьт чукӧр.

Андрей Тарабукинлӧн гижан удж йывсьыс петавліс некымын казьтылана гижӧд Геннадий
Беляевлӧн ки улысь «Коми му» газетын.



https://kv.wikipedia.org/wiki/%D0%A1%D1%8E%D0%B7%D1%8F%D1%8B%D0%B1_(%D0%9A%D3%A7%D1%80%D1%82%D0%BA%D0%B5%D1%80%D3%A7%D1%81_%D1%80%D0%B0%D0%B9%D0%BE%D0%BD)

Сюзяыб (рочӧн Сюзяыб) – Коми Республикаын Кӧрткерӧс районысь Висер сикт
овмӧдчӧмин улӧ пырысь грезд.

Сюзяыб кывйыс артмӧма 2 кывйысь — вӧрса лэбач Сюзь да Ыб. Ыб вылас вӧлӧма вӧр, а
вӧрас войяснас, вӧлӧм, волӧны Сюзьяс, варовитӧны, буксӧны, сы вӧсна и, шуӧмаӧсь
Сюзяыбӧн. ХХ нэм заводитчигӧн ёна стрӧитчӧмаӧсь да Сюзяыб кык грезд вӧлӧма:
Вылыс Сюзяыб да Улыс Сюзяыб.

Грезд пукалӧ Висер юлӧн веськыд берегын. Сюзяыбсянь Висер шӧрсиктӧдз 4 км,
Кӧрткерӧс юрсиктӧдз — 85 км, Сыктывкар юркарӧдз — км. Ыб горулас Висер ю вылӧ
петӧ Сюзьёль

1646 воӧдз казьтывсьӧ кык Сужаыб. 1646 вося переписнӧй книгаас ӧти Сужаыбыс абу
нин, олысьыс Григорий Антонов мунӧма Нэмдінӧ. Мӧд Сужаыбын 3 овмӧс. 1678 воын
век на 3 овмӧс. 1719 воын 3 овмӧс на жӧ, овъясыс Микушев да Игушев.

1929-ӧд воӧ котыртӧмаӧсь колхоз «Ленин-Гранат», пырӧмаӧсь первой 8 кӧзяйство:
Полик Иван, Ӧньӧ Иван Микита, Гришаыс, Лука, Ладимерыс, Тоней Вась, Чурка Вась,
Кӧрме. Первой преднас вӧлӧма Чурка Вась — Василий Васильевич Микушев, сы бӧрын
регыдик Корнил Иринаркович. Васюк Виталей первой тшӧтӧводалӧма, сэсся предалӧма,
а тшӧтӧводнас сы бӧрын уджалӧма Ӧньӧ Иван Гриша Иван. Правленньӧыс вӧлӧма Ӧньӧ
Иван Тоней Леканын. Первой пырысьясыс и кӧдзлӧмаӧсь 1930-ӧд вося тулыснас, а
гожӧмнас пӧшти ставыс пырӧмаӧсь колхозас.

Ӧньӧ Иван Гришалӧн Ӧльӧксан «Гриш Саш» войнаӧдз уджалӧма республикаса
радиокомитетын, йӧзӧдлісны кывбуръяс, пӧгибнитӧма война вылын, Иваныс —
войнаӧдзыс Вологодскӧй обласьтын уджалӧма районнӧй газетса редакторӧн. Война
вылас вӧлӧма ылі авиацияын штабса начальникӧс вежысьӧн. А Гриш Миш вокъяс пиас
медічӧт, войнаса инвалид, Сюзяыбас ставыс сы дорӧ локтӧны, важсӧ и ӧніясӧ сяммӧ
висьтавны, вӧчтӧмтор абу, школаын велӧдысь гӧтырыскӧд быдтісны 4 пиӧс.



https://kv.wikipedia.org/wiki/%D0%A1%D1%82%D0%B5%D1%84%D0%B0%D0%BD_%D0%9F%D0%B5%D1%80%D1%8B%D0%BC%D1%81%D0%B0

Перымса Стефан (рочӧн Стефан Пермский, чужан ним Штэпан Крап; ылӧсас 1340/45,
Югдiн — 26 апрель лунын 1396, Мӧскуа) — бурсьылысь, пыртӧма Кристослы эскӧмӧ
Коми войтырöс, лӧсьӧдӧма Коми анбур да комиодӧма некымын вичкоса гижӧд.
Лӧсьӧдӧма Перым епархия, и лоӧма сэн медводдза епископӧн.

Чужис кӧнкӧ 1340 воын Югдiнын. Сылӧн мамыс Мария вӧлі коми ань, айыс Симеон вӧлі
роч. Перымса Сьтепан, коді коми язычникъясӧс велӧдіс эскыны Кристослы, 1372–1375
воясӧ лӧсьӧдӧма коми гижӧд кыв да комиӧдӧма важ славян да эллин кывйӧн гижӧм
вичко небӧгъяс. Бӧрын сійӧ тані епископӧн лои — Буркывъя Кристос вичколӧн ыджыд
мортӧн. Вичко ног кӧ, сылӧн лои «Перымса» содтӧд ним. Кулӧм бӧрас тайӧ мортсӧ
дзебисны Мӧскуаса Кремльӧ, да, дыр мысти на, шуисны вежаӧн.



https://kv.wikipedia.org/wiki/%D0%A1%D1%82%D0%B5%D0%BF%D0%B0%D0%BD_%D0%9F%D0%B5%D1%80%D0%BC%D1%8C%D1%81%D0%B0

Перымса Стефан (рочӧн Стефан Пермский, чужан ним Штэпан Крап; ылӧсас 1340/45,
Югдiн — 26 апрель лунын 1396, Мӧскуа) — бурсьылысь, пыртӧма Кристослы эскӧмӧ
Коми войтырöс, лӧсьӧдӧма Коми анбур да комиодӧма некымын вичкоса гижӧд.
Лӧсьӧдӧма Перым епархия, и лоӧма сэн медводдза епископӧн.

Чужис кӧнкӧ 1340 воын Югдiнын. Сылӧн мамыс Мария вӧлі коми ань, айыс Симеон вӧлі
роч. Перымса Сьтепан, коді коми язычникъясӧс велӧдіс эскыны Кристослы, 1372–1375
воясӧ лӧсьӧдӧма коми гижӧд кыв да комиӧдӧма важ славян да эллин кывйӧн гижӧм
вичко небӧгъяс. Бӧрын сійӧ тані епископӧн лои — Буркывъя Кристос вичколӧн ыджыд
мортӧн. Вичко ног кӧ, сылӧн лои «Перымса» содтӧд ним. Кулӧм бӧрас тайӧ мортсӧ
дзебисны Мӧскуаса Кремльӧ, да, дыр мысти на, шуисны вежаӧн.



https://kv.wikipedia.org/wiki/%D0%A1%D1%82%D0%B0%D1%80%D1%86%D0%B5%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Николай Старцев чужис Сыктыв районса Куньыб сиктын 1907 вося рака тӧлысь 3 лунӧ.
Чужан сиктас помаліс Мӧд тшупӧда школа. Велӧдчис Сыктывкарса педагогическӧй
техникумын. Уджаліс избачӧн, комсомоллӧн бӧрйӧм тэчасъясын. Помаліс Н.К.
Крупская нима коммунистическӧй быдтӧм академиа. Редактируйтіс «Культура фронт»
журнал. 1939 воын помаліс Москваса университетысь физика-математика факультет.
Уджаліс велӧдысьӧн.

Медводдза кывбуръяссӧ йӧзӧдіс 1929 воын «Ордым» журналын. Кывбуръяссӧ гижис
комиӧн да рочӧн. Комиӧдаліс Сергей Есенинлысь (1895—1925) кывбуръяссӧ.



https://kv.wikipedia.org/wiki/%D0%A1%D0%BA%D3%A7%D1%80%D3%A7%D0%B4%D1%83%D0%BC_(%D0%9A%D1%83%D0%BB%D3%A7%D0%BC%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Скӧрӧдум (рочӧн Скородум) – Коми Республикаын Кулöмдiн районса Помӧсдін сикт
овмӧдчӧмин улӧ пырысь грезд.

Грезд пукалӧ Эжва ю веськыд вадорын, Скӧрӧдумъёль вомланьын. Скӧрӧдумсянь
Помӧсдін шӧрсиктӧдз 7 км войвылӧ, Кулӧмдін юрсиктӧдз 68 км, Сыктывкар юркарӧдз
км.

Грездын олӧны кызвыйӧ комияс. Сёрнитӧны коми кыв вылын (эжвайывса сёрнисикас).
Эм некымын украинеч, найӧ тшӧтш тӧдӧны коми кыв. Став челядьыс коми кывъяӧсь жӧ.

Медводдза овъяс Скӧрӧдумын вӧліны Паршуков да Ефремов (1719). Ӧнія кадӧ медунаӧн
Пашнинъяс да Ефремовъяс.

Наысь кындзи эмӧсь: Денисов, Дёмин, Жангуров, Игнатов, Карманов, Курочкин,
Липин, Мингалёв, Третьяков, Уляшев, Шомысов, Хозяинов.

Шоч овъяс: Беляев, Божко, Долигодин, Князев, Конин, Королёв, Лажанев, Левшенков,
Макалюк, Напалков, Никитин, Отев, Прудников, Сенькин, Чисталёв.



https://kv.wikipedia.org/wiki/%D0%A1%D0%B8%D0%BA%D1%82_%D0%BE%D0%B2%D0%BC%D3%A7%D0%B4%D1%87%D3%A7%D0%BC%D0%B8%D0%BD

Сикт овмӧдчӧмин — Рочмуын муниципальнӧй юкӧнъясысь медулыс сикас, коді ӧтувтӧ
некымын сиктса оланін (посёлок, сикт, станица, грезд, хутор, кишлак, аул и
с.в.), кӧні асвеськӧдлӧны бӧрйысьӧм пыр корсьӧм йӧз . Сикт овмӧдчӧмин пырӧ
муниципальнӧй районӧ.

Рочмуын статистика комитет серти, 2012 вося тӧвшӧр тӧлысь 1 лун вылӧ Россияын
вӧлі 18 883 сикт овмӧдчӧмин ; 2011 вося тӧвшӧр тӧлысь 1 лунӧ — 18 996 , 2010
вося тӧвшӧр тӧлысь 1 лунӧ — 19 591 .

Сикт овмӧдчӧминъяс лӧсьӧдӧм йылысь «Об общих принципах организации местного
самоуправления в Российской Федерации» оланпас вӧлі вынсьӧдӧма 2003 воын да
пыртӧма олӧмӧ муниципальнӧй реформа дырйи. Сикт овмӧдчӧмин лӧсялӧ СССР кадся
сикт сӧветлы да Россия империяса вӧлӧсьтъяслы.



https://kv.wikipedia.org/wiki/%D0%A1%D0%B8%D0%B7%D1%8C

Коми Республикаын туялысьяс торйӧдӧны тылабордаясӧс сизьяс котырын вит-ӧ-квайт
сикасӧс: сьӧд сизь, сера сизь, дзоля сизь, дзор сизь, еджыд мышкуа сизь да с.в.

Медся уна да быдлаын, весиг садъясын да паркъясын, паныдасьлӧ сера сизь (рочӧн:
большой пёстрый дятел). Ыджданас ябыр кодь – тушаыс овлывлӧ 27 сантиметр,
сьӧктаыс – 97 граммӧдз. Гӧн рӧмыс кызвыннас сьӧд да еджыд сора, юрыс гӧрд визя.
Синмыс тшӧтш гӧрд рӧма. Нырыс пемыдруд, кымӧсыс рудовъеджыд, кынӧмладорыс
кольквижлань мунӧ, бӧжыс сьӧд, еджыд визьяса да чутъяса.

Сизьяс паныдасьлӧны быдлан: абуӧсь войвыв полярнӧй му дорын, Ирландияын,
Австралияын, Выль Зеландияын, Выль Гвинеяын, Мадагаскарын да кутшӧмсюрӧ океанса
діяс вылын. Рочмуын паныдасьлӧ сизьяслӧн 14 сикас.

Кӧлысясян кадас лэбачьясыс пондӧны сизьдыны-таргыны кос пуясӧ, быттьӧ кодкӧ
кучкалӧ тыртӧм лагунӧ. Тадзи найӧ чуксалӧны пӧвъяснысо гозйӧдчыны.
Быдтысигкежлас позсӧ кодйӧны важ пипуӧ либӧ пожӧмӧ. Пыран розьыс позъяс гӧгрӧс,
а горс пытшкӧсыслӧн кузьтаыс овлывлӧ комын вит сантиметрӧдз. Пӧжны пуктӧны еджыд
рӧма 5-6 кольк. Позъяс пукалӧны эньыс и айыс, ӧта-мӧдсӧ вежлалӧмӧн кык вежон
чӧж. Сизьяслӧн сильӧпияныс гораа шыалысьӧсь, сы вӧсна ылысянь кылан, кодарын
налӧн позйыс. Посни йылӧмыслы сёянсӧ ваялӧны гознан лэбачыс, но мамыслы пӧ,
зільджыка ноксьӧ да, вердчан уджыс вичмывлӧ ёна унджык. Ода-кора тӧлысь помын
быдмыштӧм сизьпиян пондӧны нин петавлыны асланыс горсйысь, а чужӧмсяньыс тӧлысь
мысти дзикӧдз эновтӧны сійӧс.

Кызвын кадсӧ сера сизьяс коллялӧны лыска пуа вӧръясын, кӧні пӧткӧдчӧны коль
кӧйдысӧн. Сёяныс кӧ тырмымӧн, чужанінас и тӧвйӧны. А тшыг воясӧ кынӧмпӧтсӧ
перйӧм могысь лэбзьывлӧны вель ылӧдз – лунвыв либӧ рытыв-лунвыв муясӧ. Гожӧмнас
сера сизь куталӧ быдсяма гагъяссӧ, пучӧйясӧс, пуясӧс розьӧдлысь номыръясӧс,
кокавлывлӧ и кодзувкотъясӧс. Арланьыс вуджӧ быдмӧг сёян вылӧ – нетшкӧ пуяс
вылысь кольяссӧ да пылльӧ найӧс. Лунтырся кыйдӧс лыдыс пӧ кайлывлӧ ветымын
колльӧдз. Сёянінсӧ сера сизьяс быд пӧрйӧ оз вежлавны да, ӧти местаас тыртӧм коль
чукӧръясыс овлӧны вель гырысьӧсь. Тулыснас сера сизь кытшӧн розьӧдлӧ кыдз пулысь
сюмӧдсӧ да чӧсмасьӧ зараваӧн.

Лэбачыслӧн «сизь» нимыс зэв важся. Перымса комияс ла удмуртъяс дзик жӧ миян моз
сизьӧн шуӧны. Лӧсялана рӧдвуж весьтасъяс нӧшта эмӧсь мари, финн, эст да саами
кывъясын.



https://kv.wikipedia.org/wiki/%D0%A1%D0%B5%D1%80%D0%B4%D0%B8%D1%82%D0%BE%D0%B2_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87

Константин Сердитов чужис Коми АССР-ын Луздор районса Сернӧс сиктын 1961 воын
лӧддза-номъя тӧлысь 3-ӧд лунӧ.

А. А. Жданов нима Ленинградса канму университетысь журналистика факультет
помалӧм бӧрын уджалӧ Луздор районса «Знамя труда» газет редакциаын экономика
юкӧнӧн веськӧдлысьӧн.

К. Сердитов гижӧ кывбуръяс комиӧн и рочӧн. Коми кывбуръяссӧ йӧзӧдлісны «Знамя
труда» газетын, «Войвыв кодзув» журналын, «Мелілуныс пыдӧстӧм и помтӧм» ӧтувъя
чукӧрын. 2008 воын петіс «Ас ордым» кывбур чукӧр.

Кывбуръяс вылас пуктӧма сьыланкывъяс. «Мувыв олӧмлӧн оз помась нэмыс» кывбурыс
лои Луздор районса кыпӧн (шыладыс Яков Перепелицалӧн). .

Ас ордым: кывбуръяс / Скӧр Кӧсьта. — Абъячой: Центр. б-ка им. В. В. Юхнина,
2008. — 60 л.б.

Нырщикалӧ «Коми войтыр» ӧтмунӧмын. Уна во чӧж нин веськӧдлӧ «Коми войтыр»
ӧтмунӧмлӧн Луздорса юкӧнӧн, пырӧ ӧтмунӧмлӧн Исполкомӧ.



https://kv.wikipedia.org/wiki/%D0%A1%D0%B0%D0%B6%D0%B8%D0%BD_%D0%98%D0%B2%D0%B0%D0%BD_%D0%98%D0%B2%D0%B0%D0%BD%D0%BE%D0%B2%D0%B8%D1%87

Иван Сажин чужис 1904 вося тӧвшӧр тӧлысь 3-ӧд лунӧ Вӧлӧгда губерняысь
Усть-Сысольск уездса Чуклӧмын (ӧні — Сыктыв районса Чуклӧм сикт). Велӧдчис
Чуклӧмса начальнӧй школаын, сэсся — велӧдысьяслӧн Усть-Сысольскса семинариаын.
1925-1927 воясӧ служитіс армияын . Сы бӧрын пырис велӧдчыны Н.К. Крупская нима
Коммунистическӧй академиаӧ. Сійӧс помалӧм бӧрын Иван Сажин журналисталіс,
директораліс шӧр школаын да индустриальнӧй техникумын. Бӧръя воясас бурдӧдчис,
уджаліс музейса директорӧн Евпаторияын.

Иван Сажин газетъясын да журналъясын кутіс йӧзӧдчыны Н.К. Крупская нима
Коммунистическӧй академиаын велӧдчигӧн. Гижис неыджыд серамбана висьтъяс, мыйӧн
муныштӧ А.П. Чеховлань: «Сё сикас» (1927), «Шева чуман» (1927), «Сьӧд ёль». Тайӧ
висьтъясас петкӧдчӧ небыд нюм коми йӧзлӧн важся эскӧмъяс вылӧ.



https://kv.wikipedia.org/wiki/%D0%A1%D0%B0%D0%B2%D0%B5%D0%BB%D1%8C%D0%B5%D0%B2%D0%B0_%D0%AD%D0%BB%D0%B5%D0%BE%D0%BD%D0%BE%D1%80%D0%B0_%D0%90%D0%BD%D0%B0%D1%82%D0%BE%D0%BB%D1%8C%D0%B5%D0%B2%D0%BD%D0%B0

Савельева Элеонора Анатольевна (1937) — коми войтырлысь история да археология
туялысь, история наукаясса доктор (1995), Коми АССР-са наукаын нимӧдана уджалысь
(1987), Россияса наукаын нимӧдана уджалысь (1998).

1937, вӧльгым тӧлысь 15 лун — чужис Сыктыв районса Поёл сиктын. 1959 воын Урал
канмуса университетысь история факультет (Свердловск) помалӧм бӧрын сійӧс
мӧдӧдісны Сыктывкарӧ СССР-са наукаяс академиялӧн Коми филиалӧ: уджаліс история,
этнография да археология юкӧдын старшӧй лаборантӧн, 1961—1972 воясӧ — младшӧй
научнӧй сотрудникӧн. 1969 воын СССР-са наукаяс академиялӧн археология Институтын
(Москва) дорйис история наукаясса кандидат ним вылӧ диссертация (нимыс — «Пермь
вычегодская по археологическим материалам»). 1972—1985 воясӧ уджаліс Сыктывкарса
канму университетын: история-филология факультетса история кафедраын старшӧй
велӧдысьӧн (1972—1975), СССР-са история кафедраын доцентӧн (1975—1977), история
факультетса деканӧн (1977—1979), СССР-са история кафедраын доцентӧн (1979—1982),
СССР-са история кафедраӧн веськӧдлысьӧн (1982—1985). 1985 восянь уджалӧ Кыв,
литература да история институтын археология отделын веськӧдлысьӧн (бӧрйисны
конкурс серти), 1991 восянь — институтса директорӧс вежысьӧн наука юкӧнын. 1995
воын Россияса наукаяс академиялӧн археологии Институтын (Москва) дорйис история
наукаяс доктор ним вылӧ диссертация (нимыс — «Европейский Северо-Восток в эпоху
средневековья»).



https://kv.wikipedia.org/wiki/%D0%A1%C3%B6%D1%81%D0%BD%D0%B0%D0%B3%D0%BE%D1%80%D1%82_%D1%80%D0%B0%D0%B9%D0%BE%D0%BD

Сосногорск район (рочӧн Муниципальный район «Сосногорск») — Коми республикаын
район.

Сосногорск районын 2012 воӧдз вӧлі 10 веськӧдланiн: куим кар овмӧдчанін да 7
сикт овмӧдчӧмин.

2012 вося ода-кора тӧлысь 11-ӧд лунся Коми Республикаса 37-РЗ[10] №-а Оланпасӧн
Сосногорск кар овмӧдчӧмин да «Вылыс Изьва», «Вис», «Йираёль», «Керки», «Ичӧт
Пера», «Поляна» да «Уквавом» сикт овмӧдчӧминъяс ӧтувтӧма Сосногорск кар
овмӧдчӧминӧ.

Сосногорск районын 21 оланін: ӧти кар (Сосногорск), кык кар овмӧдчӧмин (Улыс
Одес да Войвож), 12 посёлок, ӧти сикт овмӧдчӧмин (Уквавом) да вит грезд.



https://kv.wikipedia.org/wiki/%D0%A0%D0%BE%D1%87%D0%B5%D0%B2_%D0%AF%D0%BA%D0%BE%D0%B2_%D0%9C%D0%B8%D1%82%D1%80%D0%BE%D1%84%D0%B0%D0%BD%D0%BE%D0%B2%D0%B8%D1%87

Рочев Яков Митрофанович (комиӧн — Митрук Як), 1909–1977) – коми гижысь,
вуджӧдчысь.

Абезь сиктса школаын велӧдігӧн 1930-ӧд воясӧ Митрук Яклы окота лои видлыны
ассьыс вынсӧ и литератураын. Регыд мысти «Ордым» журналын петісны сылӧн
медводдза гижӧдъясыс - кывбуръяс да очеркъяс.

Митрук Яклӧн кывбуръясын пырисны «Великӧй Сталин, водзӧ ну» медводдза кывбур
чукӧрӧ (1942).

1938 восянь Яков Рочев уджалӧ трилогия вылын: «Кык друг» (1951), «Изьва гызьӧ»
(1956), «Му вежӧм» (1967). Трилогияысь сетӧма И.А. Куратов нима Коми АССР-са
канму премиа.

«Кык друг» романлысь сюрӧссӧ артмӧдӧны войвывса комияслӧн да яранъяслӧн кызьӧд
нэм пуксяндырся олӧмысь жугыль серпасъяс. Тшыгъялӧм, уджтӧмалӧм, гӧль йӧзлӧн шог
пӧдтан юӧм-кодалӧм, кынӧмпӧт вӧсна мырсьӧм, увтыртӧмысь дорйысьны кужтӧмлун —
татшӧм «сынӧдын» олӧны романлӧн кык герой: коми кресьтянинлӧн пи Геня Дурикн да
кӧр видзысь яранлӧн пи Вася Манзадей.

1973 воын Яков Рочевлӧн петіс «Паськыд туй вылӧ» повесьт, сійӧ тэчӧма дневник
ногӧн. Ассьыс олан туй восьтігмоз, гижысь тӧдмӧдӧ Коми муын да став страна
пасьта мунысь вежсьӧмъясӧн.

Рочевлысь гижӧдъяссӧ вуджӧдӧма роч да украина кывъяс вылӧ. Сійӧ тӧдса кыдзи Лев
Толстой, Антон Чехов, Аркадий Гайдар, Борис Полевойлысь гижӧдъяссӧ вуджӧдысь.



https://kv.wikipedia.org/wiki/%D0%A0%D0%BE%D1%87%D0%B5%D0%B2,_%D0%9C%D0%B8%D1%82%D1%80%D1%83%D0%BA_%D0%AF%D0%BA

Рочев Яков Митрофанович (комиӧн — Митрук Як), 1909–1977) – коми гижысь,
вуджӧдчысь.

Абезь сиктса школаын велӧдігӧн 1930-ӧд воясӧ Митрук Яклы окота лои видлыны
ассьыс вынсӧ и литератураын. Регыд мысти «Ордым» журналын петісны сылӧн
медводдза гижӧдъясыс - кывбуръяс да очеркъяс.

Митрук Яклӧн кывбуръясын пырисны «Великӧй Сталин, водзӧ ну» медводдза кывбур
чукӧрӧ (1942).

1938 восянь Яков Рочев уджалӧ трилогия вылын: «Кык друг» (1951), «Изьва гызьӧ»
(1956), «Му вежӧм» (1967). Трилогияысь сетӧма И.А. Куратов нима Коми АССР-са
канму премиа.

«Кык друг» романлысь сюрӧссӧ артмӧдӧны войвывса комияслӧн да яранъяслӧн кызьӧд
нэм пуксяндырся олӧмысь жугыль серпасъяс. Тшыгъялӧм, уджтӧмалӧм, гӧль йӧзлӧн шог
пӧдтан юӧм-кодалӧм, кынӧмпӧт вӧсна мырсьӧм, увтыртӧмысь дорйысьны кужтӧмлун —
татшӧм «сынӧдын» олӧны романлӧн кык герой: коми кресьтянинлӧн пи Геня Дурикн да
кӧр видзысь яранлӧн пи Вася Манзадей.

1973 воын Яков Рочевлӧн петіс «Паськыд туй вылӧ» повесьт, сійӧ тэчӧма дневник
ногӧн. Ассьыс олан туй восьтігмоз, гижысь тӧдмӧдӧ Коми муын да став страна
пасьта мунысь вежсьӧмъясӧн.

Рочевлысь гижӧдъяссӧ вуджӧдӧма роч да украина кывъяс вылӧ. Сійӧ тӧдса кыдзи Лев
Толстой, Антон Чехов, Аркадий Гайдар, Борис Полевойлысь гижӧдъяссӧ вуджӧдысь.



https://kv.wikipedia.org/wiki/%D0%A0%D0%B0%D0%B7%D0%BC%D1%8B%D1%81%D0%BB%D0%BE%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Александр Размыслов чужис Коми (Зыряна) асвеськӧдлан обласьтысь Сыктывдін
районса Сотчӧмвыв грездын 1927 воын.

17 арӧсаӧн муніс Айму вӧсна Ыджыд тыш вылӧ. Тышкасис Литваын. 1945 вося
лӧддза-номъя тӧлысь 24-ӧд лунӧ восьлаліс Москваын Гӧрд изъэрд вывті Победа парад
дырйи. Сизим во служитіс погранзаставаын да морпогранохранаын. Сыктывкарӧ воӧм
бӧрын уджаліс снабжение кузя уджъяс вылын, некымын во шопераліс дзоньвидзалун
Министерствоын.

Александр Размыслов гижис проза. Сылӧн петавліс ӧти небӧг «Курыд зарава» (1993),
кытчӧ пырисны кык повесьт («Курыд зарава», «Косьмывтӧм синва») да 9 висьт:
«Никӧн-полой», «"Единоличник" Сидӧр Паш», «Ньӧжйӧ лэбӧ тополь пух», «Вышивайтӧм
ковёр», «Косявлӧм письмӧ», «Марпида», «Медбӧръя "гӧснеч"», «Зэр бӧрын», «Бать».

Небӧгкӧд ӧткодь нима повесьт йылысь сійӧ гижис: «Ме быдми Эжва берег дорын.
Войнаӧдзыс на аддзылі мӧдлапӧлын Пычимса спецпереселенечьяслысь сьӧкыд
оласногсӧ. Сэки, дерт, ме унатор на эг гӧгӧрво. Та йылысь заводитлі гижны война
бӧрас, но ме пыр жӧ веськалі сідз шусяна диссидентӧ, талун-ӧ-аски арестуйтан
списокӧ.

МГБ эз узь! «Специалистъяс» гусьӧн кыйӧдчисны, чукӧртісны налы колана «юӧръяс»
ме йылысь. Но воис кад, и ме век жӧ «Курыд зарава» повестьын водзӧссӧ мынті,
олӧмӧ пӧрті ассьым кӧсйӧмӧс — НКВД-са комендант Скобелевӧс (сідзкӧ и став
системасӧ) вӧйті-меститі нюр пыдӧсӧ, бур йӧз водзас петлывтӧм вылӧ».

Аслас повесьт-висьтъясын автор туялӧ-восьтӧ сідз шусяна «спецпереселенечьяслысь»
сьӧкыд удж-олӧмсӧ. Сталинлӧн культ воясӧ Украинаысь, Беларусьысь, Шӧр Азияысь да
мукӧдлаысь уна сюрс мыжтӧм йӧзӧс кӧмтӧг-пасьтӧг вӧтлісны гортсьыныс да этапӧн
вайӧдісны войвывса кӧдзыд Коми муӧ. Сьӧкыд уджысь ӧтдор тайӧ войтырыслысь
мырддисны став правояссӧ, но та вылӧ видзӧдтӧг вайӧдӧм йӧз оз воштыны
морттуйнысӧ — авъяӧсь, кылӧны-гӧгӧрвоӧны мукӧдлысь шогсӧ, сьӧлӧм дойсӧ, пыр
дасьӧсь отсыштны пикӧ воӧм ёртныслы.



https://kv.wikipedia.org/wiki/%D0%9F%D0%BE%D1%87%D1%91%D1%82_%D0%BE%D1%80%D0%B4%D0%B5%D0%BD_(%D0%A0%D0%BE%D1%87%D0%BC%D1%83)

Почёт орден (рочӧн: орден Почёта) — Рочмуын канму награда. Лӧсьӧдӧма Россияса
Президентлӧн 442 №-а индӧдӧн 1994 вося рака тӧлысь 2 лунӧ. Почёт орденлысь
статут да серпасалӧм вынсьӧдӧма сэки жӧ. Статутӧ да серпасалӧмӧ вежсьӧмъяс
пыртӧма Россияса Президентлӧн 19 №-а индӧдӧн 1999 вося тӧвшӧр тӧлысь 6 лунӧ.

Почёт орден вӧчӧма эзысьысь, мавтӧма эмальӧн. Орден артмӧ кӧкъямыс пельӧса
пернаысь, шӧрас — гӧгрӧс медальон, мавтӧма еджыд эмальӧн, вылісяньыс серпасалӧма
Россиялӧн канпас, а гӧгӧрыс — лавр кытш. Паслӧн диаметр — 42 мм. Мӧдар бокас —
орденлӧн номер.



https://kv.wikipedia.org/wiki/%D0%9F%D0%BE%D1%82%D0%B5%D0%BC%D0%B8%D0%BD%D1%81%D0%BA%D0%B8%D0%B9_%D0%92%D1%81%D0%B5%D0%B2%D0%BE%D0%BB%D0%BE%D0%B4_%D0%98%D0%B2%D0%B0%D0%BD%D0%BE%D0%B2%D0%B8%D1%87

Потеминский Всеволод Иванович либӧ Всеволод Иоаннович Потёминский (1870—1937) —
православнӧй вичкоын уджалысь, поп, Рочмуын вежа новомученик (2001). Паныдасьлӧ
овыслӧн мукӧд гижанног: Потёмкинский, Потемницкий.

Чужлӧма 1870 вося рака тӧлысь 30-ӧд лунӧ Вӧлӧгда губерняысь Никольскӧй уездса
Ляменье сиктын Ляменьеса Благовешенньӧ вичкоса псаломщиклӧн семьяын.

1890 вося вӧльгым тӧлысь 21-ӧд лунӧ Югдінса Иоанникиеӧн (Казаньса) индӧма
Симоноволом сиктса Крестоводвиженскӧй вичкоса дякӧн.

1900 вося косму тӧлысь 17-ӧд лунӧ корӧм серти вуджӧдӧмаӧсь Вӧлӧгда губерняысь
Никольскӧй уездлӧн Халед сиктса Введенскӧй вичкоӧ, та бӧрын вуджӧдӧмаӧсь Вӧлӧгда
губернияысь Яренск уездлӧн Семуков сиктса Микӧла вичкоӧ.

1903 вося лӧддза-номъя тӧлысь 3-ӧд лунӧ Вӧлӧгдаса епископ Алексий (Соболев)
пуктӧма сійӧс попӧ.

1903 восянь велӧдӧма Семуковын вичкобердса школаын, 1906 восянь тӧждысян сӧветӧ
пырысь, 1910 восянь Кырсса земскӧй начальнӧй училишеын велӧдысь.

Революция кадӧ 1917 во бӧрын, кор быдлаын тупкавлісны вичкояс, Всеволод
Потеминскийӧс сідз шусяна Сӧвет власьтлы паныд мунӧмысь куимысь арестуйтлісны:
1928, 1934 да 1936 воясӧ. Бӧръяысьсӧ Всеволод Ивановичӧс арестуйтлӧмаӧсь 1937
воын да мыждӧмаӧсь сыын, мый поп пырӧдчӧ контрреволюционнӧй чукӧртчылӧмъясӧ,
сувтӧ паныд вичкояс тупкӧмлы, чукӧртӧ сьӧм вичкоясысь вот мынтӧм вылӧ. 1937 вося
кӧч тӧлысь 16-ӧд лунӧ Коми АССР-са УНКВД-ӧн шуӧма сійӧс лыйлыны. Сійӧс лыйлӧма
кӧч тӧлысь 19-ӧд лунӧ Сыктывкар дорын.

1988 вося ӧшым тӧлысь 7-ӧд лунӧ Медвылыс Ёрдса президиум сійӧс реабилитируйтӧма.

2001 вося йирым тӧлысь 6-ӧд лунӧ Роч православнӧй вичколӧн Вежа Синод пыртіс
сійӧс Рочмуса вежа новомученикъяс лыдӧ.



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%D0%9F%D0%BE%D0%BB%D0%B8%D0%B5%D0%B2%D0%BA%D1%82_%D0%9F%D0%B0%D0%B2%D0%BB%D0%BE%D0%B2%D0%B8%D1%87

Попов Полиевкт Павлович (П. Мезенин; 1912—1958) — коми поэт, велӧдысь, коми
литератураысь небӧг лӧсьӧдысь.

Полиевкт Попов чужис Кардор губерняысь Мозын уездса Косланын (ӧні — Удора
районса Кослан сикт) 1912 вося тӧвшӧр тӧлысь 9-ӧд лунӧ.

1925—1929 воясӧ велӧдчис кресьтянаса том йозлӧн школаын, Усть-Сысольскса
педучилишӧын. Уджаліс сикт сӧветын делопроизводительӧн да ӧттшӧтш
пионервожатӧйӧн. Велӧдіс Путшкымдінса начальнӧй школаын да ӧти кадӧ жӧ
веськӧдліс леспромхозучӧн — вӧр промышленносьтын уджалысьяслӧн сизим вося
школаын. 1932 вося тӧвшӧр тӧлысьӧ лои Коми канмуса педагогика институтын
студентӧн. 1934 вося урасьӧм тӧлысьӧ сійӧс вӧтлісны Пединститутсьыс («за потерю
классовой бдительности»); бӧр босьтісны велӧдчыны 1936 вося ода-кора тӧлысьӧ.

Институт помалӧм бӧрын велӧдіс коми да роч литература Печораса да Сыктывкарса
педучилишӧясын. 1944 воын сійӧс босьтісны СССР-са наукаяс академиялӧн Кыв да
мӧвпалӧм институтса аспирантураӧ, но сійӧс бӧр корисны Коми пединститутӧ
велӧдысьяс тырмытӧм вӧсна. 1945—1947 воясӧ П.П. Попов вӧлі литературнӧй да
история факультетъясын деканъясын. 1954 восянь директораліс Велӧдысьясӧс
сӧвмӧдан Институтын.

Полиевкт Попов гижис кывбуръяс. Комигосиздатса директор В.А. Айбабин П.П.
Поповлӧн удж вылас гижис: «Тов. Попов П.П. с 1938 года принимает активное
участие в работе Коми госиздата. Он является автором всех учебников по родной
литературе для 5-10 классов, которыми пользуются в коми школах». Нималана коми
гижысь Серафим Попов отсӧгӧн «Войвыв кодзув» журналын вӧлі йӧзӧдӧма П.П.
Поповлысь кывбур ӧктӧд.



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%D0%9D%D0%B8%D0%BA%D0%BE%D0%BB%D0%B0%D0%B9_%D0%9F%D0%B0%D0%B2%D0%BB%D0%BE%D0%B2%D0%B8%D1%87

Николай Попов чужис 1901 вося ӧшым тӧлысь 6-ӧд лунӧ Усть-Сысольскын уна челядя
кресьтянин семьяын. Водз коли батьтӧг. Велӧдчис вылыс начальнӧй училишӧын,
велӧдысьяслӧн Усть-Сысольскса семинариаын. 1918 воын ас кӧсйӧм серти пырис Гӧрд
армиаӧ. Тышкасис А.В. Колчак да Н.П. Врангельлы паныд. Гражданскӧй тыш бӧрын —
красноармеечьяслӧн грамота школаын велӧдысь, Коми обласьтса военнӧй
комиссариатын уджалысь. Редактируйтіс «Ордым» журнал. Уджаліс ВКП(б)-лӧн
обласьтса комитетын пропаганда да агитациа юкӧнса веськӧдлысьӧн. 1934—1935 воясӧ
вӧлі пролетарскӧй гижысьяслӧн Коми ассоциациаын веськӧдлысьӧн. Помаліс
Журналистикалысь коммунистическӧй институт.

1937 воын сійӧс репрессируйтісны сідз шусяна «контрреволюционнӧй котырӧ»
пырӧмысь. 1945 вося вӧльгым тӧлысьӧ недыр кежлӧ сійӧс мездывлісны лагерсьыс, но
сэсся бара мӧдӧдӧма Красноярск крайӧ ссылкаӧ. Выльысь мездісны И.В. Сталин
кувсьӧм бӧрын. Мыжтӧг мыждӧмысь делӧсӧ тупкӧма 1955 вося моз тӧлысь 24-ӧд лунӧ.

1923 воын йӧзӧдіс «Коді мыжа?» да «Олыштан да муса лоӧ» пьесаяс, а 1927 воын —
«Ая-пиа — коммунистъяс». 1928 воын помаліс «Чурка Нина» пьеса. Тайӧ гижӧдъясас
петкӧдлӧма коми йӧзлӧн важъя оласног.



https://kv.wikipedia.org/wiki/%D0%9F%D0%B5%D1%82%D1%88%D3%A7%D1%80

Медвынаöн лыддьöны ода кора да лӧддза-номъя тӧлысьясӧ петӧм петшöр. Петшöр кор
да вужсö косьтöм вылö чукöртöны сора–моз тöлысьясö. Бурдöдчöм могысь
нетшкылöмаöсь петшöрсö куш киöн.

Петшöр отсöгöн мынтöдчылöмаöсь вомидзысь. А сорлавны кö петшöрсö совкöд — тайö
лоö пö вына видзöгöн быдсяма керысь-тшыкöдчысьысь. Петшöрсö нэмысь-нэмö лыддьöны
мичлун да томлун вайысь быдмöгöн. Эм кö керкаас ичöт челядь, пуктылöмаöсь жыр
пельöсас некымын петшöр кор. Сiйö пö вöтлас челядь вежöрысь полöм, дзолюк кутас
гежöдджыка висьны да бурджыка узьны.

Турун чукöртöм вылö, дерт, вöлiны асланыс лунъяс, кор турунсö лыддисны
медвынаöн. Трöича да Иван лун водзын ёнджыка чукöртлiсны быдсяма турунсö.
Ветлывлöмаöсь турунысла вой кежлö, öткöнджык, абу позьöма сёрнитны мунiгас и
локтiгас, и мед эськö некод эз аддзыв — сэки чукöртöм туруныс вынсö оз вошты.
Петшöрын медуна выныс быдмысь тöлысь дырйи. Но медым отсасис петшöрыс, колö быть
нетшкыны сiйöс аслыд, сотöм вылö скöравтöг.

Иван лун водзын (сора тöлысь 7-öд лун) öшинь водзö, порог дорö да öдзöс весьтö
пуктылöмаöсь некымын петшöр, бытьысь карта пельöсъясö бытшкылöмаöсь да весиг
пемöсъяслы пасьтöдлöмаöсь петшöрысь юркытшъяс — ставсö тайöс вöчлöмаöсь, мед
быдсяма тшыкöдчысьыс лёксö оз вермы вöчны. Йöв дозмукъяссö тшöкыда мыськылöмаöсь
петшöрысь вöчöм ветьöкöн.



https://kv.wikipedia.org/wiki/%D0%9F%D0%B5%D1%82%D0%B5%D1%80_%D0%94%D0%BE%D0%BC%D0%BE%D0%BA%D0%BE%D1%88

Петер Домокош (1936—2014) — нималана фин-йӧгра туялысь, литуратура туялысь,
общественнӧй удж вӧчысь.

Петер Домокош чужис Венгрияын Дердьофалу сиктын 1936 вося тӧвшӧр тӧлысь 15-ӧд
лунӧ. 1959 воын помаліс Лоранд Этвеш нима Будапештса университет. 1965—1970
воясӧ уджаліс лекторӧн Ленинградса канму университетысь фин-йӧгра филологиа
кафедраын. 1971 восянь профессор Домокош велӧдіс Будапештса университетысь
фин-йӧгра филологиа кафедраын. 1973 воын дорйис кандидат ним вылӧ диссертациа
(удмурт литература историяысь), 1984 воын — доктор ним вылӧ диссертациа (этша
лыда урал войтырлӧн литература лӧсьӧдӧм).



https://kv.wikipedia.org/wiki/%D0%9F%D0%B0%D0%BB%D0%BA%D0%B8%D0%BD_%D0%91%D0%BE%D1%80%D0%B8%D1%81_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Борис Палкин чужис Коми (Зыряна) асвеськӧдлан обласьтысь Удора районса
Вачӧртыдін грездын 1930 вося ода-кора тӧлысь 4-ӧд лунӧ.

1948 воын помаліс Кослан сиктса шӧр школа, 1955 воын — А.М. Горький нима
Литературнӧй институт. Уджаліс Удора районса «Выль туйӧд» газетын медводз
литературнӧй сотрудникӧн, а сэсся кывкутысь секретарӧн. СССР-са журналист котырӧ
пырысь.

Кывбуръяс босьтчис гижны школаын велӧдчигӧн. Вӧлі пырӧ «Пионеры Удоры»
литературнӧй кружокӧ, кодӧн веськӧдліс нималана велӧдысь да поэт В.В. Крюков.
Кывбуръяссӧ йӧзӧдліс «Войвыв кодзув» журналын. Кывбуръяслӧн медводдза ӧктӧд вӧлі
йӧзӧдӧма «Том гӧлӧсъяс» чукӧрын (1949). Коми поэт Дмитрий Конюхов тайӧ кывбуръяс
йывсьс гижис: «Слова Палкина можно поставить эпиграфом ко всему сборнику.
Показать советского человека через его труд — это то положительное, что можно
наблюдать в творчестве молодых авторов».



https://kv.wikipedia.org/wiki/%D0%9E%D1%82%D0%B2%D0%B0%D0%B3%D0%B0%D1%8B%D1%81%D1%8C_(%D0%BC%D0%B5%D0%B4%D0%B0%D0%BB%D1%8C)

«Отвагаысь» медаль» (рочӧн:Медаль «За отвагу») — СССР-ын да Рочмуын канмуса
награда. Лӧсьӧдӧма 1938 вося йирым тӧлысь 17 лунӧ Краснӧй армияса,
Военно-Морскӧй флотса да пограничнӧй охранаса воинъяслы, кодъяс петкӧдлісны
СССР-са врагъяскӧд тышкасигӧн збойлун да отвага. Медводдзаяс лыдын, кодлы
сетісны тайӧ медальсӧ, вӧліны пограничникъяс Н. Гуляев да Ф. Григорьев, кодъяс
кутісны Хасан ты дорын диверсантъясӧс. Россияса Вылыс Сӧветысь Президиумлӧн
2424-1 №-а Шуӧмӧн, мый кырымалӧма 1992 вося рака тӧлысь 2 лунӧ, медаль кольӧма
Россия Федерацияса наградаяс лыдын. Выльысь лӧсьӧдӧма Россияса Президентлӧн 442
№-а Шуӧмӧн 1994 вося рака тӧлысь 2 лунӧ.



https://kv.wikipedia.org/wiki/%D0%9E%D0%B4%D1%8B%D0%B1_(%D0%9A%D3%A7%D1%80%D1%82%D0%BA%D0%B5%D1%80%D3%A7%D1%81_%D1%80%D0%B0%D0%B9%D0%BE%D0%BD)

Одыб (рочӧн Нившера) – Коми Республикаса сикт, Кӧрткерӧс районысь Одыб сикт
овмӧдчӧминса шӧрсикт.

Сикт пукалӧ Ньывсер юлӧн веськыд берегын. Одыбсянь Кӧрткерӧс юрсиктӧдз 130 км,
Сыктывкар юркарӧдз 180 км.

Одыбын вичкобердса школа воссис 1885 вося тӧвшӧр тӧлысьӧ. Сэні велӧдчис 10
зонка. Школаын велӧдіс вичкоын уджалысь, медшӧр предметъясӧн вӧліны «Закон
Божий» да «вичкоса сьылӧм», велӧдісны сідзжӧ арифметика да письмо. Кӧсйылісны
велӧдны сӧмын рочӧн, но роч кыв лёка тӧдӧм понда медводдза кадас позис велӧдны и
комиӧн. Велӧдчыны вӧлі сьӧкыд, челядь уна кад воштісны керка гӧгӧрса удж
бергӧдӧм вылӧ. 1894 воын школаын эз вӧвны выпускнӧй экзаменъяс, с.в. мый
челядьыс эновтісны велӧдчӧмсӧ гӧльлун вӧсна. Вичко бердын уджаліс библиотека,
кӧні 1878 воын видзисны 49 небӧг (ен небӧг ёнджыкасӧ).



https://kv.wikipedia.org/wiki/%D0%9D%D1%91%D0%B1%D0%B4%D1%96%D0%BD%D1%81%D0%B0_%D0%92%D0%B8%D1%82%D1%82%D0%BE%D1%80

Нёбдiнса Виттор (збыльвывса ним Ӧльӧш Виттор, рочӧн Савин Виктор Алексеевич,
1888—1943) — нималана коми гижысь, поэт, драматург, коми литератураса классик.

В.А. Савин чужис 1888 вося вӧльгым тӧлысь 21-ӧд лунӧ Вӧлӧгда губернялӧн
Усть–Сысольск уездса Нёбдін сикт улӧ пырысь Трӧшсикт грездын (öнi Коми
Республикаса Кöрткерöс район). Велöдчис Нёбдiнса земскöй начальнöй училишӧын,
помалiс Дереваннöйса мöдöд тшупöда школа. Та бöрын писаралiс да письмö
новлöдлiс, вӧлi пес кералысьöн. Сизим во уджалiс Украинаса рудникъяс контораын.

Нёбдінса Виттор вöлi коми гижысь котырöс öтувтысьяс пиысь öтиöн, гижысь котырын
1934–öд восянь.

1937 вося йирым тӧлысь 8-ӧд лунӧ В. Савинöс арестуйтісны, подулавтöг мыжалiсны
("«контрреволюционнӧй буржуазно-националистическӧй котырӧ» пырӧ да «нуӧдӧ ...
Коми буржуазнӧй республика лӧсьӧдӧм кузя тыш»). В.А. Савин эз лыддьы асьсӧ
мыжаӧн.

1938 вося сора тӧлысь 7-ӧд лунӧ СССР-са НКВД бердын Особӧй совешанньӧ пуксьӧдіс
сійӧс лагеръясӧ 7 во кежлӧ («считая срок с 8 октября 1937 г.»)
«контрреволюционнӧй удж нуӧдӧмысь». Медводз Нёбдінса Витторӧс мӧдӧдісны
«Воркутстрой» лагерӧ, кӧні сійӧ сӧвтіс изшом баржаясӧ, сэсся вуджӧдісны лагерлӧн
видз-му юкӧнӧ. В.М. Полещиков серти, 1940 вося кӧч тӧлысь 26-ӧд лунсянь
В.А.Савин вӧлі Усва ювывса Адак лагпунктын.

1942-ӧд вося йирым тӧлысь 8-ӧд лунӧ Нёбдінса Витторлӧн пукалан кадыс помасис, но
сійӧ оліс Адакын. Коми гижысь Г.И. Торлопов серти, лагерӧн юрнуӧдысьяс юасисны
Коми АССР-са НКВД-ын веськӧдлысьясӧс, мый вӧчны водзӧ. В.А. Савинӧс чужанінас
абу корӧмаӧсь. 1943-ӧд вося урасьӧм тӧлысь 3-ӧд лунӧ сійӧс мӧдӧдісны Кожва
лагпунктӧ, кӧні оліс урасьӧм тӧлысь 13-ӧд лунсянь рака тӧлысь 6-ӧд лунӧдз, а
сэсся мӧдӧдісны Сибырӧ. косму тӧлысь 9-ӧд лунӧ В.А. Савин воис Прикулька
лагпунктӧ (Томсксянь 50 км сайын). Туйын висьмӧм бӧрын Савинӧс йӧртісны лагерса
лазаретӧ. сора тӧлысь 1-ӧд лунӧ В.А. Савин гижис гортас письмӧ, юӧртіс, мый
ёнмыштіс, кӧсйӧ пырны уджавны, корис сёян-юан мӧдӧдны.

1943 вося моз тӧлысь 11-ӧд лунӧ кулiс дзескыдiнын Ылi Сибирын: Томск кöрттуйлöн
Ититка станциясянь неылын — Прикулька лагпунктлöн лазаретын. Дзебаніныс стöча
абу тöдса.



https://kv.wikipedia.org/wiki/%D0%9D%D0%B5%D0%BA%D1%80%D0%B0%D1%81%D0%BE%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Некрасов Александр Васильевич (А. Позяломов, 1952—2016) — коми гижысь,
вуджӧдчысь, журналист.

Александр Некрасов чужис 1952 вося вӧльгым тӧлысь 4-ӧд лунӧ Коми АССР-ын
Сыктывдiн районса Паль сиктын. Быдмис Позялӧм посёлокын.

1968 воын помаліс 8 класс 12-ӧд №-а сыктывкарса школаын да пырис велӧдчыны 15-ӧд
№-а ГПТУ-ӧ. 1970 воын училишӧ помалӧм бӧрын пырис уджавны Сыктывкар­са опытнӧй
судоремонт­нӧй заводӧ электромонтажни­кӧн. 1972 воын помаліс 1-ӧд №-а рытъя
школа да пырис велӧдчыны Сыктывкарса канму университетлӧн филология факультетӧ.
1975 воын сійӧс мӧдӧдісны велӧдчыны Ле­нинградса университетлӧн журналистика
факультетӧ. 1978 воын помаліс университетсӧ «журналист» специальносьтӧн.

1978—1980 воясӧ корреспонденталіс «Югыд туй» газетса культура юкӧнын. 1978—1989
воясӧ Коми небӧг лэдзанінын вӧлі редакторӧн, а сэсся медшӧр редакторӧн.

Медводдза кывбурсӧ йӧзӧдіс 1969 воын рочӧн «Вперёд» газетын. Сылӧн петавлісны
«Шондібан» (1987), «Себе я — царь и господин» (1991), «Ловъя кодзулӧй менам»
(1995) небӧгъяс да «Как стать великим» автобиографическӧй роман (1993). Комиӧдіс
Сергей Есенинлысь кывбуръяссӧ да 2005 воын йӧзӧдіс «Лымъялысь льӧм» небӧг.

1983 воӧ пырис СССР-са гижысь котырӧ. 2007 воын петіс да котыртіс Коми муын
асшӧр гижысь котыр.



https://kv.wikipedia.org/wiki/%D0%9C%D0%BE%D0%B9%D0%B4

Мойд (мойдкыв, мойданкыв) (роч кыв: сказка) – тайö фольклор жанр, волшебнӧй,
авантюрнӧй, бытӧвӧй сяма эпическӧй, устнӧй художествоа произведение, кӧні
ёнджыкасӧ серпасалӧма вӧвлытӧмтор. Мойдын эм вымысел вылӧ установка.

Мойдкыв – медшӧр жанръяс пиысь ӧти. Коми йӧзкостса проза жанръяс пиын мойдъяс
босьтӧны ыджыд места. Коми мойдкывъяс босьтчисны чукӧртны да йӧзӧдны XIX нэм
шӧрын. Тайӧ жанр дорас туялысьяслӧн ыджыд интерес.

Пемӧс йылысь сюжетыс абу уна, мукӧдсӧ на пиысь босьтӧма рочьяслысь: шуам, руч
гусялӧ вӧла доддьысь чери, кӧин кыйӧ черисӧ бӧжнас. Но эмӧсь сюжетъяс, кодъяс
паныдасьлӧны сӧмын комияслӧн: «Шыр да катша», «Руч да чокыр», «Дона пася руч»,
кӧнi медшӧр персонажыс – трикстер, сюсь, наян пемӧс, кодi ставнысӧ пӧрйöдлӧ либӧ
вийӧ (шыр, руч).

Отсасьысьяс: невеста, Ёма, Баб-Яга, пӧч, вокъяс, лев, тигр, кӧин, вӧв. Чудеснӧй
предметъяс – чунькытш, чышъян, зуд, би да гырнич.

Антогонист: Ёма, Гундыр, Кощей, Змей, Тьӧтпом, верӧслӧн мамыс, гӧтыр, вокъяс,
чой, сар, васа, вӧрса, бесъяс.



https://kv.wikipedia.org/wiki/%D0%9C%D0%B8%D1%88%D0%B0%D1%80%D0%B8%D0%BD_%D0%90%D0%BB%D0%B5%D0%BA%D1%81%D0%B5%D0%B9_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Алексей Мишарин гижны босьтчис квайтӧд классын. Кыдзи ачыс шуӧ: «Гижи чужан коми
кыв вылын аслым да рӧдвужлы. Ёнджыкасӧ серамбанаӧс, медым гажӧдыштны
матыссаясӧс» . Медводдза кывбурыс петіс «Войвыв кодзув» журналын 1967 воын.
Сідзжӧ йӧзӧдчыліс районса да республикаса газетъясын, «Би кинь» да «Чушканзі»
журналъясын.

А.В. Мишарин гижӧ челядьлы висьтъяс да кывбуръяс. 2013 воын йӧзӧдіс «Чепелышъяс»
повесьт. Петавліс некымын небӧг: «Зеп тыр коль» (1984), «Шоныд зэр» (1987) да
«Ид тусь» (2012). 2013 восянь Коми гижысь котырӧ.

2013 воын Алексей Мишарин лои вермысьӧн «Эзысь борд» республикаса литературнӧй
конкурсын, мый лӧсьӧдіс Коми Республикаса каналан сӧвет, «Проза» нимпасын.



https://kv.wikipedia.org/wiki/%D0%9C%D0%B8%D1%85%D0%B0%D1%8D%D0%BB%D1%8C_%D0%A0%D0%B8%D1%81%D1%81%D0%BB%D0%B5%D1%80

Михаэль Рисслер (1971) – немеч лингвист, скандинав, саам да перым кывъяс
туялысь, философия доктор.

М. Рисслер чужис 1971ʼ вося урасьӧм тӧлысь 16ʼ лунӧ Бельцигын (Асыввыв
Германия). Велӧдчис А. Гумбольт нима Берлинса университетын, Берлинса мездлуна
университетын (1992-93), сэсся Софияса университетын (1995-96). 2002ʼ воӧ А.
Гумбольт нима университетын сдайтіс магистр экзаменъяс скандинавистикаысь,
болгаристикаысь да европаса этнологияысь, дорйис «Sprachwechsel und Sprachwandel
in Nordskandinavien» магистр диссертация Ю. К. Кузьменко веськӧдлӧм улын.

2002-05ʼ воясӧ М. Рисслер (Балтазар Биккель да Йоханна Никольс веськӧдлӧм улын)
велӧдчис Лейпциг университетса аспирантураын ӧтласа лингвистика серти, ӧттшӧтш
уджаліс ассистентӧн «Autotyp» проектын . 2005-08ʼ воясын М. Рисслер – Гумбольт
нима университетын наука туялысь да саам кывлӧн Кола кӧджса сёрнисикасъяс
документируйтӧм серти проектӧн веськӧдлысьясысь ӧти . 2008-11ʼ воясын - Альберт
Людвиг нима Фрайбург университетса скандинавистика кафедра бердын скандинав
кывъяс туялан юкӧнса наука туялысь.

2011ʼ воӧ Лейпцигса университетын М. Рисслер дорйис докторскӧй диссертация
ӧтласа лингвистика серти (веськӧдлысь – проф. Балтазар Биккель). Тайӧ жӧ воас
сійӧ пырӧдчӧ «Баренц регионса вужвойтыр кывъяслы электрон инфраструктура»
проектӧ Тромсёса университетса (Норвегия) Саам кывъяс технология шӧринын
(Giellatekno); 2011-13ʼ воясын уджалӧ, а сэсся веськӧдлӧ «Колтта саам культура
суйӧръястӧг» проектӧн Асыввыв саам музейын (Нейден кар, Норвегия).

2012ʼ воӧ М. Рисслер бӧр воӧ Фрайбургӧ, университетса скандинавистика кафедраас.
Тані сійӧ веськӧдлӧ «Корпус вылӧ мыджсьӧмӧн саам кывлысь кильдин да тер
сёрнисикасъяс орччӧдӧм» проектӧн, а 2013ʼ восянь заводитӧ юравны Фрайбургса
лапонист чукӧрӧн .

2014ʼ восянь М. Рисслер Р. Блокландкӧд ӧтвылысь веськодлӧ «Коми кывлӧн изьватас
сёрнисикас: Россияса Ылі Войвылын олысь комияслысь кывсӧ водзӧ туялӧм могысь
аннотируйтӧм электрон корпус лӧсьӧдӧм» проектӧн.

М. Рисслер – Фрайбургса университетын велӧдысь. Лыддьӧ лекцияяс саам филология
серти да Войвыв Европаса кывъяслӧн (скандинав, асыввыв-славяна, балтикабердса
фин, саам) орччӧдана грамматика серти. Сыысь кындзи, сійӧ нуӧдӧ практика
занятиеяс да курсъяс асыввыв саам котыръяслы Норвегияын да Кола кӧджын.

Туялан нырвизьясӧн М. Рисслерлӧн лоӧны документационнӧй лингвистика, кыв
технологияяс, контактология, социолингвистика, типология. Туяланторъясӧн лоӧны
скандинав, саам да перым кывъяс. Википедияын удж М. Рисслер бура тӧдӧ ӧкмыс кыв,
профессиональнӧя тӧдӧ лапландияса филология и зільӧмӧн содталӧ да бурмӧдӧ
Википедия гижӧдъяс, мый йитчӧма, медводз, саам кывйӧн да культураӧн. Сійӧ гижис
статьяяс немеч, англичан, норвег да роч Википедияясӧ, а сідзжӧ вӧчӧ Википедия
Инкубаторын кильдин саам проект .



https://kv.wikipedia.org/wiki/%D0%9B%D1%8B%D1%82%D0%BA%D0%B8%D0%BD_%D0%A1%D1%82%D0%B5%D0%BF%D0%B0%D0%BD_%D0%93%D1%80%D0%B8%D1%88

Лыткин Георгий Степанович (комиöн Степан Гриш либö Ёгуш, 1835–1907) — нималана
коми югдöдысь, коми кыв сöвмöдысь, туялысь, вуджӧдчысь, педагог, коми гижысь,
монголовед. Г.С. Лыткин аслас олан кадö вöлі зэв тöдчана мортöн. Сійöс пыдди
пуктісны Петербургын, Вӧлӧгда губерняын, Калмыкияын.

Георгий Лыткин ужис 1835 вося лӧддза-номъя тӧлысь 6-ӧд лунӧ (важ стильын —
ода-кора тӧлысь 25-öд лунӧ) Усть-Сысольск карын гöльмöм купеч семьяын. 1848 воын
помаліс уезднöй училище, 1845 воын — Вӧлӧгдаса гимназия, а 1859 воын —
Петербургса университетлысь Асыввыв факультет.

Россияын 1860-ӧд воясся гыалан кадӧ Г.С. Лыткин вӧлі пырӧ Земля и воля гуся
революционнӧй котырӧ. Тайӧ котырнас веськӧдлісны Н.Г. Чернышевский — ӧтарсянь,
мӧдарсяньыс — А.И. Герцен да Н.П. Огарев, кодъяс вӧліны Лондонын. Котырлӧн
медшӧр вынъясыс вӧліны Москваын, а Петыркарын Земля и воля котырӧ пырисны
медъёна том йӧз, на лыдын и Г.С. Лыткин. Сылӧн квартираас вӧлі гуся типография.
Сёрӧнджык, кор революция гыыс чиніс, Георгий Лыткин велӧдіс петербургса
гимназиаясын.

Студенталігöн сійö босьтчыліс гижны кывбуръяс. 1855 воын сылысь вöлі йöзöдöма
кык гижöд: «Коми бöрданкыв Николай Мудрый кулöм вылö» да «Коми кыв-вор Александр
Николаевич царство пуктысьöм вылö». Сэки жö сійö гижö «Ном» да «Сьöлöм пессьöм»
кывбуръяс.

Кыдзи тöдса, Г.С. Лыткинлöн видзöдласъясыс вöлі топыда йитчöмаöсь кристиана
культуракöд. Дерт, эз öтдортлы сійö тшöтш мукöд йöзлысь культура — шуам, ас кадö
сійö туявлöма калмыкъяслысь оласногсö да важ гижöдъяссö — «асыввывса» войтырлысь
(найö, кыдзи тöдса, Буддалы эскысь ламаистъяс). Век жö ёнджыкасö сійö вöлі коми
история да культура туялысь-велöдысь, кыдзи шулісны войдӧр, «зыряновед», сідзжö
коми культура сöвмöдысь.

Георгий Лыткинöс ёна кыскылöма коми фольклор. Та йылысь висьталöны сылöн татшöм
пасйöдъяс: «Луна коми ногöн Тöлысь… Мифологияын комияс ловзьöдöны Шонді, Тöлысь
— найö ставсö вöчöны тшöтш йöз моз. Сідз, Шонділöн эм пи, Тöлысьлöн эм
гöгапи..». Шонді, тöлысь паныдасьлöны Ёгушлöн некымын кывбурын. Корсюрö налы
лöсялö аслыспöлöс вежöртас.

Илля Вась унакодь гижліс Г.С. Лыткин йылысь, нимöдіс сійöс «коми гижöдлöн
ыджыдайöн». 1926-öд воö Канкарын лэдзöм «Коми гижысьяс» небöгын (сійöс вöлі
сиöма Ёгушлы) Илля Вась висьталöма коми туялысь да гижысь йылысь, сылöн гижан
удж да олан туй йывсьыс. Илля Вась пасйöма да вайöдöма Г.С. Лыткинлысь
«Олан-вылан туйöй» кывбур, сэки жö нимтöма сійöс «сьыланлыддянöн». В.И. Лыткин
пасйöма тшöтш: «Тайö сьыланлыддяныс (ас киöн гижöм) меным сюри Академия
Наукаысь. Сэні нöшта на эмöсь Степан Ёгорлöн сьыланлыддянъяс» А.К. Микушев «Коми
литература да народная поэзия» небöгын (Сыктывкар, 1961), казьтылöма Г.С.
Лыткинлысь «Ыджыд вöт», «Вöйпöм коми йöзлы», «Кутш, каля, курöг» да мукöд
кывбура гижöд.

Г.С. Лыткин кывбуръяссö мукöд дырйи лöсьöдлöма некымын вариантын, абу öтчыдысь
дасьтылöма гижöдсö. Дерт, мукöд вариантсö коми поэзия туялысьяс донъявлöмаöсь
абу öткодя кыдзи ХIХ-öд нэмö, сідз и бöръяджык кадö.

Г.С. Лыткин вуджöдіс тшöтш коми кыв вылö К.Д.Ушинскийлысь мойдъяс да
сьыланкывъяс. Тайöн сійö петкöдліс, мый коми кыв вылын позьö гижны и мойдъяс, и
кывбуръяс, и сьыланкывъяс.

Лыткин Г.С. 1859-1861 воясӧ ветліс экспедицияӧ калмыкияса степъясӧ (Астрахань да
Ставрополь губерняясӧ, Донскӧй войска обласьтӧ). Тайӧ ветлігас аддзис важся
калмык литературалысь некымын гижӧд, вуджӧдіс да йӧзӧдіс. Туясьӧмъяс бӧрын сійӧс
кутісны лыддьыны тӧдчана археограф-калмыковедӧн да монголоведӧн, важся калмык да
монгол гижан культура туялысьӧн.



https://kv.wikipedia.org/wiki/%D0%9B%D0%B5%D0%BA%D0%B0%D0%BD%D0%BE%D0%B2_%D0%92%D0%B0%D1%81%D0%B8%D0%BB%D0%B8%D0%B9_%D0%94%D0%BC%D0%B8%D1%82%D1%80%D0%B8%D0%B5%D0%B2%D0%B8%D1%87

Леканов Василий Дмитриевич (1918—1989) — коми гижысь, драматург, актёр,
режиссёр.

Василий Леканов чужис Вӧлӧгда губерняысь Усть-Сысольск уездса Абъячой сиктын
1918 вося рака тӧлысь 13-ӧд лунӧ (важ ногыс — урасьӧм тӧлысь 28-ӧд лунӧ).

1943 воын помаліс А.В. Луначарский нима театрса искусствояслысь канму институт.
Уджаліс республикаса драма театрын актёрӧн. 1946-1949 воясӧ вӧлі Кулӧмдін
колхозса театрын художествоа веськӧдлысьӧн. 1971 восянь В.Д. Леканов — Коми
АССР-са гижысь котырын Правленньӧса веськӧдлысь.

«Курсъяс бӧрын» медводдза пьеса йӧзӧдіс 1950 воын. Уна во уджаліс лирическӧй
комедия жанрын.

«Сиктса рытъяс» (1954) лирическӧй комедия вӧлі пуктӧма СССР-са уна театрын.
Комедиясӧ роч кыв вылӧ вуджӧдіс А. Успенский. Тайӧ комедия бӧрас Василий Леканов
йылысь кутісны тӧдны уналаын.



https://kv.wikipedia.org/wiki/%D0%9B%D0%B0%D1%82%D0%BA%D0%B8%D0%BD_%D0%92%D0%BB%D0%B0%D0%B4%D0%B8%D0%BC%D0%B8%D1%80_%D0%9F%D0%B0%D0%B2%D0%BB%D0%BE%D0%B2%D0%B8%D1%87

Владимир Латкин чужис Вӧлӧгда губерняысь Усть-Сысольск уездса Спаспоруб сиктын
(ӧні — Коми Республикаса Луздор район) 1907 вося йирым тӧлысь 10(23)-ӧд лунӧ.

Усис Айму вӧсна Ыджыд тыш вылын Волхов фронтын атака дырйи 1942 вося кӧч тӧлысь
9-ӧд лунӧ.

«Колхозник» нима медводдза кывбурсӧ йӧзӧдіс «Ордым» журналын 1930 воын. 1931
воын Сыктывкарын петіс сылӧн «Менам босьтсьӧм» медводдза кывбур чукӧр. Гижис кык
эпическӧй поэма: «Выльмӧдӧм лунъяс» (1934) да «Тундраса мойд» (1937). «Тундраса
мойд» поэма вуджӧдӧмӧн «Сказка тундры» ним улын петавліс «Песня, ставшая песней»
небӧгын (Москва, 1967).



https://kv.wikipedia.org/wiki/%D0%9A%D1%8B%D0%B2%D0%B1%D0%B5%D1%80%D1%82%D0%BB%D0%B0%D1%81

Кывбертлас – челядь фольклор жанръяс лыдӧс пырысь жанр, сьӧкыд шуаннога
сёрникузяяс, кодъясӧс колӧ зільны висьтавны лӧсьыда, правильнӧя да ӧдйӧ.

Коми йӧзкостса культураын кывбертлас кыв кындзи нӧшта вӧдитчӧны кывпесан да
кывбертлан терминъясӧн.

Коми челядь фольклор туялысь Юрий Рочев пыртіс кывбертласъяссӧ челядь ворсана
фольклорӧ. Найӧ кутӧны ыджыд велӧдан функция да эстетическӧй тӧдчанлун:
сӧвмӧдӧны кыв кылӧм-гӧгӧрвоӧм, отсалӧны сёрнитысьлы сӧвмӧдны сёрнитанногсӧ.
Кывбертлас текст абу уна лыда да дженьыдӧсь, пример пыдди: «Батъ кок пӧв».
Кывбертласъяс кутӧны тӧдчана шмонитана элемент. Паныдасьлӧ и эротическӧй
вежӧртас, коді петкӧдчӧ ӧдйӧ шуаліг: «Ен зэрӧ, Сидӧр гӧрӧ, Кузьма нянь шӧралӧ».



https://kv.wikipedia.org/wiki/%D0%9A%D1%83%D1%88%D0%BC%D0%B0%D0%BD%D0%BE%D0%B2_%D0%92%D0%B8%D0%BA%D1%82%D0%BE%D1%80_%D0%92%D0%B8%D1%82%D0%B0%D0%BB%D1%8C%D0%B5%D0%B2%D0%B8%D1%87

Кушманов Виктор Витальевич (1939—2004) — рочӧн гижысь коми поэт, драматург,
журналист, Коми Республикаса нимйӧза поэт.

Виктор Кушманов чужис Коми АССР-ын Сыктыв районса Ниашор посёлокын 1939 вося
рака тӧлысь 20-ӧд лунӧ. Мамыс кулӧм бӧрын 1954-1953 воясӧ быдмис детдомын. 1958
восянь уджаліс Заозерьеса лесопунктын, стройкаяс вылын. 1960 восянь — «Красное
знамя» да «Молодёжь Севера» газетъясын литсотрудник да корреспондент. 1976
восянь уджаліс «Голос строителя» газетын, сэсся республикаса радиоын. 1979
восянь Виктор Кушманов юрнуӧдіс Виктор Савин нима Драма театрын литература
юкӧнӧн, вӧлі Ставсоюзса театр котырлӧн Коми юкӧнын консультантӧн.

Кывбуръяссӧ пондіс йӧзӧдны 1960-ӧд воясӧ «Молодёжь Севера» газетын, а медводдза
кывбур чукӧрыс — «Мне двадцать лет» — петіс 1965 воын. 1973 восянь СССР-са
гижысь котырын.



https://kv.wikipedia.org/wiki/%D0%9A%D1%83%D1%82%D1%82%D1%8F_%D0%BB%D1%83%D0%BD

Куття лун (рочӧн Сочельник) - православнöй вичкоса гаж, пасйöны тöвшöр 6-öд
лунö.

Куття лунöн шуöны Рöштвоöдзса лунсö. Сы рытö помасьö Рöштво видз, кодi кыссьö
вöльгым 28-öд лунсянь. Куття лун кежлö дасьтöны куття рок. Куття роксö вöчöны
шабдi выйысь да шыдöсысь.

Куття лунö помасьö кос лунъя, заводитчö уль лунъя - позьö нин сёйны йöла-яя
сёян. Пызан вылö лэптöны рысь, йöв, нöк, яя шыдъяс, нöкъя шаньгаяс, пирöгъяс.

Кöзяйкаяс сю пызьысь кöтöны сук шомöс. Бать-мамыс сыысь вöчалöны быдсяма чачаяс
– вöлöс да кора додьяс, мöскöс, кукöс, порсьöс, сюра межöс, петукöс. Тайö
пöжассö шуöны «чибиöн». Фигураяссö пöжалöны пачын, асывнас сетöны челядьлы
ворсны. Челядь ворсöны Ва вежöдан лунöдз, сэсся сёйöны чибисö.



https://kv.wikipedia.org/wiki/%D0%9A%D1%83%D0%BB%D3%A7%D0%BC%D0%B4i%D0%BD

Кулӧмдін (рочӧн Усть-Кулом) – Коми Республикалӧн сикт, Кулӧмдін районса юрсикт,
Кулӧмдін сикт овмӧдчӧминса шӧрсикт.

Кулӧмдін сиктлӧн нимыс артмӧма Кулӧмъю нимысь – Эжва юлӧн веськыд вожысь. Дыр
кад чӧж Кулӧмъю вӧлі усьӧ Эжваӧ Тренясикт весьтын, кӧні водзынсӧ вӧлі
Лесокомбинат. Ӧнія кадӧ Кулӧмъю писькӧдіс выль вис, коді петӧ Эжваӧ сиктсянь 1
км вылӧ вылынджык.

Кыв туялысь Туркин Адольф Иванович чайтӧм серти, кулӧм кыв артмӧма обдорса йӧгра
кывъясысь, кодлӧн вежӧртасыс «чериа ю»: манси хул, ханты кул "чери"; -ӧм / -ом –
суффикс. Водзынсӧ став Эжва йылас вӧлі олӧны манси да хантыяс, кодъясӧс вочасӧн
зырыштісны сэтысь Висер, Емва, Удора да Сыктыв вожса коми вӧралысьяс да чери
кыйысьяс.

Олӧма йӧз шуӧны, мый тані коркӧ овлісны Кристослы важ ног эскӧмлы юрбитысьяс
(старӧверъяс), кодъяс пышйисны пемыд вӧръясӧ преследуйтӧмысь. Сэні, кӧні ӧні
сулалӧ Кулӧмдін, куліс тайӧ йӧз пӧвстысь ӧти морт. И шуисны местасӧ кулӧмӧн,
татысь и мунӧ Кулӧмдін нимыс, а юыс шусьӧ Кулӧмъюӧн.

Кулӧмдін пуксьӧма Эжва ю бокӧ, Кулӧмъю вомӧ. Сиктсянь Сыктывкар юркарӧдз 183 км.

Сыктыв вожса кресьтянаяс Леонтий Игнатьевич Ватаманов да Евсевий Нифонтовлы
лэдзисны овмӧдчыны Кулӧмдінӧ 1640 воын. 1646 воын Л.И Ватаманов кык пияныскӧд
вӧлі олӧ тані, а Е.Нифонтов абу вӧлі пасйӧма олысьяс лыдас, гашкӧ, абу и вуджӧма
выльлаас.



https://kv.wikipedia.org/wiki/%D0%9A%D1%83%D0%BB%D3%A7%D0%BC%D0%B4%D1%96%D0%BD%D1%81%D0%B0_%D0%B1%D1%83%D0%BD%D1%82

Кулӧмдінса бунт — Кулӧмдін вӧлӧсьтса коми кресьтяналӧн 1842—1843 воясӧ кыпӧдчӧм.
Вӧлі лёка пӧдтӧма.

Кулӧмдінса бунт йылысь юӧръяс тӧдсаӧсь гижысь да чужан му туялысь Василий
Кунгинсянь. 1911 вося очеркын сійӧ гижис, кыдзи артмис тайӧ кыпӧдчӧмыс, видліс
тӧдмавны, кутшӧм помкаяс вӧсна кулӧмдінсаяс босьтчисны тышкасьны нартитысьяскӧд.

1835 восянь вот перъян кулӧмдінса мӧд участокысь кресьтянин Григорий Анисимович
Кипрушев служитіс бӧрйӧм сиктса старостаӧн (сэки, кор губерняясын эз на восьтны
канму эмбуръяс кузя веськӧдланінъяс, йӧз костын вӧлі шуӧны целовальникӧн на).

Ас должносьт серти Кипрушев (озыр кресьтянинлӧн пи) вӧлі вот чукӧртӧ.
Целовальникӧн на сійӧ ӧктіс Кулӧмдінса обшествоысь 3 сюрс шайт да видзис найӧс.
Усть-Сысольск кытшӧн веськӧдлысьяс кӧть и тӧдісны сьӧм таргайтӧм йылысь, эз
шыӧдчыны ёрдӧ. Квайт во мысти, 1841 воын, кор Кулӧмдін сиктса веськӧдланін лои
вӧлӧсьтӧн, вӧлӧсьтса писарӧн босьтчис уджавны Кипрушевлӧн зятьыс — вӧвлӧм салдат
Дмитрий Тимофеев Русинов, а сылӧн отсасьысьӧн — кресьтянин Иван Елисеев Попов.
Тайӧ кык морт отсӧгӧн Кипрушев ас водзас пуктіс план, мый серти 1842 во вылӧ
рӧскӧд сметаӧ сюйис водзынджык видзӧм 3 сюрс шайт, кодъясӧс быттьӧкӧ кулӧмдінса
кресьтяна эз мынтывлыны. Та кындзи вӧліны и мукӧд выль вот. Ставнас Кулӧмдінса
обшестволы колӧ вӧлі чукӧртны 17641 шайт: быд 754 ревизскӧй душасянь — 23 шайт
40 урӧн.

1836 воын кулӧмдінса 39 морт, кодъяс тӧдмалісны налӧн вот сьӧм видзӧм йылысь,
шыӧдчисны ёрдӧ. Туясьӧм нуӧдӧм пыдди Ёрд кутіс корсьны элясьысьясӧс. Мукӧд
кресьтянаыс, кодъяс пуктісны элясьӧм улас кырымпассӧ, повзьӧдлӧм бӧрын ассьыныс
кырымпассӧ бӧр киритісны. Бӧрынджык элясьӧмсӧ шуисны фальшивӧйӧн. Тайӧ делӧыс
кыссис 1841 воӧдз, кор Кипрушевлӧн уджысь эз аддзыны некутшӧм мыж.

1840 воын тайӧ должносьтӧ пуксис Прокопий Мамонтов, код дырйи вотыс нӧшта на
содіс. П. Мамонтов вӧлі зэв скӧрӧн: ачыс вӧлі нӧйтӧ кресьтянаӧс, кодъяс эз
мынтыны став вотсӧ, а коді эз вермы мынтыны — сійӧс дорисны пу колодаӧн.

1841 вося гожӧмын 140 кулӧмдінса кресьтяна пуктісны кырымпасъяссӧ элясьӧм улӧ.
Тайӧ элясьӧмсӧ Вӧлӧгдаӧ нуис Носимса кресьтянин Герасим Сладкоштиев. Письмӧсӧ
вылысянь вӧлі мӧдӧдӧма Усть-Сысольскӧ, кӧні сійӧс эз и видлавны. Та бӧрын
кресьтяна гижисны чина войтырлӧн лёкасьӧм вылӧ мӧд письмӧ. Сійӧс сідзжӧ нуис Г.
Сладкоштиев канму эмбур кузя министерствоӧ. Мамонтовлӧн лёкалӧм улын унаӧн
претензиа лыдсӧ чинтісны.

Та кадӧ вӧвлӧм старшина Кипрушев, писар да староста Мамонтов сёрнитчисны да
кресьтяналы 1842 во вылӧ вотъяс кыпӧдісны 19 шайсянь 23-ӧдз. Кор кресьтяна котыр
кутісны юасьны, мыйла сиктса власьтъяс содтісны вот, тӧдмалісны, мый 3 сюрс шайт
перйӧны торъя реестр серти (сьӧм, кодӧс гусяліс Кипрушев), а нӧшта 700 шайт —
вылынджык пукалысь чина войтырлы козинъяс вылӧ. Кресьтяна эз кӧсйысьны мынтыны
тайӧ пӧльтӧм сьӧмсӧ, корисны бергӧдны вот, мый мынтылісны 1835 восянь. Та кындзи
найӧ эз кӧсйыны кывзысьны сиктса веськӧдлысьӧс да чукӧртісны кырымпасъяс, медым
вӧтлыны Кипрушевсӧ старостаысь.

Та кадсянь кресьтяна восьсӧн кутісны водзсасьны сиктса власьтъяслы паныд.
Кулӧмдінсаяс пӧвстын лои водзмӧстчысь морт — велӧдчӧм кресьтянин Гавриил Попов.
Аслас чукӧртчӧмъяс вылын кресьтяна эз кӧсйысьны кывзысьны Усть-Сысольскса
чиновникъяслысь. Письмӧяс гижӧм могысь найӧ корисны Коми муын нималана мортӧс,
йӧзӧс дорйысьӧс — Шожым сиктса Дмитрий Балинӧс, кодӧс ёна пыди пуктісны йӧзыс.

Восьсӧн сиктса власьтъяслы водзсасьӧм кыссис 13 тӧлысь. Гаврил Попов гӧгӧр
артмис 8 морта котыр. На дор жӧ вӧліны 200 гӧгӧр кресьтяна, тшӧтш и орчча
грездъясысь — Носимысь, Донысь, Керчомъяысь да Нэмдінысь. Кыпӧдчысьяслӧн шӧринӧн
лои Гаврил Поповлӧн керкаыс, кодлӧн гӧбӧчас вӧчисны «кутузка». Сэтчӧ йӧртісны Г.
Поповӧс кыйны кӧсйысьясӧс. Гӧбӧч-тюрма бӧрся видзӧдіс кӧзяинлӧн гӧтырыс — Даръя
Васильевна.

Быд вежон Кулӧмдінӧ волывлісны уездса чина войтыр (А. Попов). Но найӧ кӧсйисны
эз кресьтянаӧс кывзыны, а кыйны бунтаръяслысь веськӧдлысьсӧ. Усть-Сысольскса
чинаяс бӧрын сиктӧ кыкысь воліс канму эмбур кузя Вӧлӧгда губерняса палатаӧн
управляюшӧй Нагель. Сылӧн могыс — бунтарӧс кыйны. Нагельӧс асьсӧ неуна эз
пуксьӧдны Поповъяслӧн гӧбӧчӧ. Но губерняса чиновник кужис дзебсясьны пывсянын, а
сэсся пышйыны сиктсьыс.

Кулӧмдінысь ковмис пышйыны сідзжӧ и ӧти натшальниклӧн отсасьысь Троицкийлы. Сійӧ
вӧлі мунӧ нин бӧр дереваннӧй туйті, но сылысь кибиткасӧ суӧдісны Осип Конанович
Липин веськӧдлӧм улын кресьтяна. Найӧ мырддисны сылысь тулуп, юрлӧсъяс, вӧвъяссӧ
да тшӧктісны Троицкийлы подӧн мунны Деревяннӧйӧдз. Та дырйи сылы шуисны, мый
мырддьӧмторъясыс мунасны вот мынтӧм вылӧ.

Некутшӧм вежсьӧм эз ло и Вӧлӧгдаса губернатор Волховскийлӧн волӧм бӧрын. Сэк
кадӧ жӧ сиктын водзӧ сӧвмис асвеськӧдлӧм. Кулӧмдінсаяс бӧрйисны сиктса
старшинаӧс, сетісны сылы печать да штемпель, медым мӧдӧдны сар да жандармъяслӧн
шеф граф А.Х. Бенкендорф ним вылӧ письмӧяс. Ставнас кулӧмдінсаяс мӧдӧдісны 25
элясьӧм.

1843 вося тӧвшӧр тӧлысьӧ кулӧмдінса кыпӧдчӧм йылысь юӧртісны Николай Первӧйлы.
Та кадӧ жӧ Вӧлӧгдаса губернатор Волховский шыӧдчис канму эмбур министерствоӧ,
медым мӧдӧдісны сиктас 300 салдат. Но сар вӧзйис мӧдӧдны мелі сёрнитысьӧс.
Регыдъя кадӧ сэтчӧ ыстісны жандармса полковник Витковскийӧс, коді эз сяммы ӧти
кывйӧ воны кресьтянакӧд.

Кулӧмдінӧ воӧм бӧрын Витковский корис, медым кресьтяна кывзысисны водзынджык
бӧрйӧм власьтъяслы. Татшӧм тшӧктӧмыс эз кажитчы йӧзыслы. Ассяньыс коми йӧз
корисны кыйны да пуксьӧдны сиктса чинаясӧс, кодъяс нем подулавтӧг кыпӧдісны
вотъяс. Та бӧрын Витковский лэччис карӧ да юӧртіс Москваӧ Бенкендорфлы, мый
кыпӧдчӧмсӧ колӧ пӧдтыны армиа отсӧгӧн.

1843 вося рака тӧлысь 7-ӧд лунӧ Вӧлӧгдаысь петіс 200 морта отряд, налӧн вӧлі 4
пушка. Рака тӧлысь 29-ӧд лунӧ найӧ воисны Дереваннӧйӧдз. Водзсасьысь сиктӧ
локтісны нёль поп, кодъяс корисны сетны водзмӧстчысьяссӧ да сетчыны власьтъяслы.
Мӧд лунас нин олысьясыс лэччисны Эжва берегӧ паныдавны отрядсӧ. Накӧд воысь
губернатор Волховский мӧд лун кежас ставнысӧ корис Петыр-Павел вичкоӧ кевмысьны.

Бунтӧн кӧкъямыс веськӧдлысь пышйисны лызьӧн вӧр керкаясӧ. Сы бӧрын, кыдзи налысь
рӧдвужсӧ кутісны дзескӧдны, пышйысьяслы ковмис петны вӧрсьыс да сетчыны
власьтъяслы. Меддыр дзебсясис Гавриил Попов. Йӧзыс шуӧны, мый сылысь
дзебсясянінсӧ индіс винаысь Марк Нехорошев. Гаврил Поповсӧ кыйисны Вуктылъюысь
(сиктсянь 19 км сайын).

Сёысь унджык салдат олісны Кулӧмдінын 11 тӧлысь чӧж. Кресьтяналы ковмис вердны
найӧс — унаӧн гӧльмисны, вузалісны керкаяссӧ да эновтісны сиктсӧ. Кулӧмдінсаяслы
эз позь чукӧртчыны рытпукъяс вылӧ, ветлӧдлыны рыт-войӧ. Салдатъяс жӧ олісны
вӧльнӧя да уна лёктор вӧчисны.

Восстание юрнуӧдысьясӧс судитісны Усть-Сысольскын 1843 вося моз тӧлысь 24-ӧд
лунӧ. Ставнысӧ шуисны мӧдӧдны Сибырӧ ссылкаӧ, а таӧдзыс ньӧръявны. Уездса ёрд
вӧзйис ньӧрйӧн нӧйтны карса полициа дорын, но Сенат тшӧктіс тайӧс нуӧдны сэні,
кӧні кресьтяна кыпӧдчисны — Кулӧмдінын.

Вӧльгым тӧлысь 30-ӧд лунӧ найӧ бӧръяысь волісны чужанінас. Гавриил да Михаил
Поповъяслы да Сидор Морохинлы вичмис 50 вачкӧм, мукӧд вит мортыслы — Родион да
Тихон Поповъяслы, Герасим Сладкоштиевлы, Василий Кипрушевлы, Фёдор Турьевлы — 30
вачкӧм. Та бӧрын найӧс дорисны кандалыӧ да мӧдӧдісны Сибырӧ.

1927 воын, кор Кулӧмдінса бунт пӧдтӧмсянь тырис 85 во, нималана коми гижысь да
драматург Нёбдінса Виттор гижис «Кулӧмдінса бунт» историческӧй пьеса. Пьесасӧ
вӧлі пуктӧма республикаса драма театрын. Виктор Савин воліс Кулӧмдінӧ да йӧз
висьталӧм вылӧ мыджсьӧмӧн мыйсюрӧ стӧчмӧдіс — бунтӧн юрнуӧдысьясӧс вӧлі
ньӧръялӧма абу вичко водзын, а дяклӧн градъяс вылын.



https://kv.wikipedia.org/wiki/%D0%9A%D1%83%D0%BB%D0%B8%D0%BA%D0%BE%D0%B2_%D0%A1%D0%B5%D1%80%D0%B3%D0%B5%D0%B9_%D0%9B%D1%83%D0%BA%D0%B8%D1%87

Куликов Сергей Лукич (1921—2015) — коми поэт, вуджӧдчысь, Коми АССР-са школаясын
нимӧдана велӧдысь.

Челядьлы дасьтіс «К ребятишкам в гости: Стихи. Челядь дорӧ гажӧн» небӧгтор
(1990), кытчӧ пырис 23 комиӧдӧм роч кывбур. Роч авторъяс лыдын: Агния Барто, М.
Клокова, В. Хорол, А. Бродский, В. Жуковский, П. Воронько, Н. Саковская, Е.
Серова, Е. Благинина, М. Познанская, А. Плещеева, В. Берестов, М. Пожарова,
Корней Чуковский, И. Суриков, Самуил Маршак.

Вуджӧдіс войнаса сьыланкывъяс. «Победалӧн вунлытӧм тулыс» сьыланкыв чукӧрӧ
(Сыктывкар, 2010) пыртӧма Сергей Куликовлысь 13 вуджӧдӧм гижӧд.

Шойнатыса шӧр школаын велӧдіс 37 во, вӧлі физика велӧдысьӧн; 28 во вӧлі школаса
директорӧн. Кык во веськӧдліс Кӧрткерӧс районса йӧзӧс велӧдан юкӧдӧн.



https://kv.wikipedia.org/wiki/%D0%9A%D1%83%D0%B7%D1%8C%D0%B1%D0%BE%D0%B6%D0%B5%D0%B2%D0%B0_%D0%9C%D0%B0%D1%80%D0%B8%D1%8F_%D0%92%D1%8F%D1%87%D0%B5%D1%81%D0%BB%D0%B0%D0%B2%D0%BE%D0%B2%D0%BD%D0%B0

Мария Вячеславовна чужис Коми АССР-ын Кулӧмдін районса Куж сиктын 1953 вося сора
тӧлысь 13 лунӧ. Водз коли бать-мамтӧгыс. Сійӧс быдтіс пӧчыс, Логинова Елена
Федотовна.

1968 воын помаліс Кужса кӧкъямыс класса школа, 1970 — Кебанъёльса шӧр школа,
1974 — Коми канмуса педагогика институтысь физика-математика пакультет, лои
физика велӧдысьӧн.

1980—1982 воясӧ директораліс Лӧзымса шӧр школаын, 1982—1990 — Паджгса шӧр
школаын. 1990—1991 воясӧ вӧлі Паджгаса шӧр школаын внекласснӧй удж котыртысь.

Та бӧрын вуджис уджавны Сыктывкарӧ. 1991—1992 воясын вӧлі Велӧдысьяслысь
тӧдӧмлун кыпӧдан институтын быдтысян удж кабинетын методистӧн. 1992—1994 — Коми
Республикаса Велӧдан министерстволӧн внешкольнӧй велӧдӧмлӧн республикаса шӧринын
йӧзкостса педагогикаысь методист.

1994 воын уджаліс Коми Республикаса Велӧдан министерствоын шӧр да содтӧд
тӧдӧмлун сӧвмӧдан юкӧдын главнӧй специалистӧн, 1994—1995 — министрӧс медводдза
вежысьӧн. 1995—2003 воясӧ директораліс Коми Республикаса Юралысь бердын
искусствояс гимназияын. 2003—2005 воясӧ — Коми Республикаса культура да
войтырсикас политика министр.

1999—2003 воясӧ — Коми Республикаса каналан сӧветын II созывса депутат. 2005
восянь пырӧ «Мирлӧн Россияса фонд» Коми Республикаса юкӧнлӧн веськӧдланінӧ, Коми
войтыр ӧтмунӧмлӧн Президиумӧ, Коми Республикаса нывбабаяслӧн Котырса Президиумӧ,
«Россияса челядь фонд» республикаса юкӧнлӧн веськӧдланінӧ.

Та кындзи, Мария Кузьбожева вӧлі Коми войтыр ӧтмунӧмлӧн Сыктывкарса юкӧнын
веськӧдлысьӧн (2007—2011), «Коми Республикаса вужвойтыр аньяс» регионъяскостса
ӧтмунӧмын веськӧдлысьӧс вежысьӧн.

2011 восянь — Сыктывдін районса Сӧветын депутат («Справедливӧй Россия»
ютырсянь).



https://kv.wikipedia.org/wiki/%D0%9A%D0%BE%D0%BD%D1%8E%D1%85%D0%BE%D0%B2_%D0%94%D0%BC%D0%B8%D1%82%D1%80%D0%B8%D0%B9_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Конюхов Дмитрий Васильевич (Вась Мить, Би кинь; 1911—1982) — коми поэт,
вуджӧдчысь.

Дмитрий Конюхов чужис Вӧлӧгда губерняысь Усть-Сысольск уездса Паджгаын (ӧні —
Сыктывдін районса Паджга сикт) 1911 вося кӧч тӧлысь 26-ӧд лунӧ.

Помаліс Паджгаса сизим вося школа. Вузӧ пырны дасьтысян курсъяс помалӧм бӧрын
пырис Коми канмуса педагогика институтӧ. 1933 восянь история-филология факультет
помалӧм бӧрын уджаліс коми да роч кыв да литература велӧдысьӧн Пальын, а сэсся
Паджгаын. 1938 воын лои Коми небӧг лэдзанінын художествоа литературалӧн
редакторӧн.

Ветліс Айму вӧсна Ыджыд тыш вылӧ, тышкасис фашистъяскӧд Ленинградса фронтын,
кӧні веськӧдліс пулемётчикъяслӧн взводӧн. Сьӧкыда ранитчыліс. Фронтсянь воӧм
бӧрын Д.В. Конюхов дыр уджаліс «Войвыв кодзув» журналын, Коми небӧг лэдзанінын.

1953 вон петіс «Зумыд воськолӧн» кывбур чукӧр. Критикъяс тӧдчӧдісны Дмитрий
Конюхов поэзиялысь психологизм, образъяслысь ловъялунсӧ да стӧчлунсӧ. 1949 воын
сійӧс босьтісны СССР-са гижысь котырӧ.

Петкӧдчис кыдзи литературнӧй критик: гижис Иван Куратов, Михаил Лебедев, Илля
Вась, Иван Вавилин творчество йылысь.

Конюхов Д.В. тӧдса сідзжӧ кыдзи и вуджӧдчысь: комиӧдіс Э.Л. Войничлысь, А.С.
Пушкинлысь, В.В. Маяковскийлысь, М. Шолоховлысь, А.А. Фадеевлысь, Г.
Николаевалысь, В. Кочетовлысь да мукӧдлысь гижӧдсӧ.



https://kv.wikipedia.org/wiki/%D0%9A%D0%BE%D0%BC%D0%B8_%D1%80%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D0%BB%D3%A7%D0%BD_%D0%BA%D0%B0%D0%BD%D0%BF%D0%B0%D1%81%D1%8B%D1%81

Коми республикаса канпас — Коми Республикаса канму символ. Вынсьӧдӧма 1994 вося
лӧддза-номъя тӧлысь 14 лунӧ. Регистрируйтӧма 153 № улын Россияса Геральдика
регистрын.

Канпасын эм унатор важ коми мифологияысь да вӧчӧма перым пемӧс стильын. Канпассӧ
серпасалігӧн вӧлі подуласьӧма шевкнитӧм бордъяса зарни лэбач вылӧ, кодлӧн
морӧсас квайт йӧра юр кытшын аньлӧн чужӧм.

Коми йӧзлӧн эскӧмъяс серти, татшӧм лэбачыс гӧгӧрвосьӧ кыдзи шонді, медвылыс
власьтлӧн символ. Нывбабалӧн чужӧмыс — Зарни аньлӧн чужӧм. А йӧра — тайӧ вынйӧра
да аслыссикас чужӧм.

Шевкнитӧм бордъяса лэбачыс быттьӧ артмӧдӧ перна. Сійӧс позьӧ гӧгӧрвоны и кыдзи
канму да духовнӧй власьтлысь пас.



https://kv.wikipedia.org/wiki/%D0%9A%D0%BE%D0%BC%D0%B8_%D0%BC%D1%83_%D1%82%D1%83%D1%8F%D0%BB%D0%B0%D0%BD_%D0%BA%D0%BE%D1%82%D1%8B%D1%80

Коми му туялан котыр (рочӧн Общество изучения Коми края) – Коми Республикаын
чужан му туялысьясӧс ӧтувтан котыр.

1922 вося ода-кора тӧлысь 16 лунӧ коми интеллигенция отсӧгӧн Усть-Сысольскын
(ӧні Сыктывкар) лӧсьӧдӧма выль котыр. Буретш сэки 90 во сайын коми интеллигенция
öтувтчис, медым быд боксянь туявны ас му да лöсьöдны вöзйöмъяс Коми му сöвмöдöм
серти. Медводдза чукöртчöм вылас вöлiны öнi кадö уналы тöдса йöз: Коми обласьтын
РКП(б)-ын секретар Я.Ф. Потапов, йöзöс велöдан институтса велöдысьяс А.Н. Грен
да А.С. Сидоров, статистика бюроын уджалысь Н.А. Соснин, А.А. Суханова, М.А.
Молодцова, Н.А. Шахов да мукöд. Медводдза веськöдлысьнас вöлi бöрйöма Алексей
Грен. Сы бöрын котырнас юрнуöдiсны Яков Потапов (1923-сянь), Дмитрий Батиев
(1924), Николай Соснин (1928). Колö пасйыны, мый тайö котырас вöлi пырö уна
велöдчöм йöз.

Коми му туялан котыр ёна горалiс 1920-öд воясын. Сiдз, А.А. Цемберлöн
водзмöстчöмöн 1922 воын Коми обласьтын вöлi восьтöма канмуса архив. А 1924 во
помын котырлöн зiльöмöн выльысь кыпыда восьтöма краеведческöй музей. Мыйла
выльысь? А сы вöсна, мый музейсö вöлi восьтöма нин 1911 воын, но 1916-ын сiйö
дугдiс уджавны.

1924 восянь котыр пондiс лэдзны ассьыс журнал – «Коми му» (редакторалiс И.М.
Попов), а 1928-сянь – «Коми му туялан котырлöн Запискаяс» (ставнас вöлi вит
петас).

Котырöн веськöдлысьяс весиг шыöдчисны 1927 воын СССР-са наукаяс Академияö, медым
öтвылысь туявны Коми му, а А.А. Чеусов вöзйис восьтны наука да искусстволысь
Коми академия.

Кызьöд воясö котырö пырысьяс чукöртiсны коми фольклорысь уна материал. Сöмын
мойдсö вöлi гижöма 170 сайö. На подув вылын вöлi гижöма фольклорысь уна туясян
удж да йöзöдöма сё лист бокъяса небöгъяс. Öнi став тайö гижöдъясыс куйлöны Коми
Республикаса Национальнӧй музейын.

1930-öд вояс пансигöн чужан му туялöм страналы лои ковтöмöн, медзiльяссö вöлi
пуксьöдöма (Илля Вась, А.С. Сидоров, С.А. Попов) либö лыйлöма (Д.А. Батиев),
«Коми му» журнал мырддьöма да бырöдöма. Медписькöм йöз воштöм бöрын 1931 вося
ода-кора тӧлысь 21 лунӧ котырсö шуисны тупкыны.



https://kv.wikipedia.org/wiki/%D0%9A%D0%BE%D0%BC%D0%B8_%D0%B2%D0%BE%D0%B9%D1%82%D1%8B%D1%80_(%D3%A7%D1%82%D0%BC%D1%83%D0%BD%D3%A7%D0%BC)

Коми войтыр — регионъяскостса общественнӧй ӧтмунӧм, артмӧдӧма 1989 воӧ «Коми
котыр» ним улын.

Коми войтырлысь водзмöстчöм котыртан уджын медводдза воськовъяс вöчöма колян
нэмся 80-öд вояс помын. Творческöй да научнöй интеллигенциялöн водзмöстчöмöн
медводз вöлі лöсьöдöма Сыктывкарын «Коми котыр» öтувтчöм. Татшöм нима котырыс
вöліс нин 1920-öд воясö. «Коми котыр» öтувтчöмлöн медшöр могöн лои коми кыв,
традиционнöй культура да вöр-ваöн вöдитчöм видзöм да сöвмöдöм, коми войтырöс
кыдзи этносöс видзöм. Колö пасйыны, мый сійö кадö коми кыв эз ёна паськыда
велöдны республикаса школаясын, эз вöвны сиктлы отсöг сетан, традиционнöй
культура да оланног видзан да сöвмöдан торъя уджтасъяс. Сыктывкар бöрын пöшти
пыр жö лоис лöсьöдöма республикаса унджык карын да районын татшöмсяма
öтувтчöмъяс. Татшöмсикас котыръяс артмисны и Москваын, Петыркарын. Став тайö
котырыслöн вöліны öткодь могъяс, та вöсна öдйöкодь лои гöгöрвоана, мый вермöмъяс
позяс шедöдны сöмын öтув босьтчöмöн. Помшуöмöн лои Коми войтырлöн Чукöртчöм
йылысь мöвп, коді вермис лоны став войтырöс аслыспöлöс петкöдлысьöн. Тайö мöвпсӧ
вӧлі ошкöма Коммунистическӧй партиялöн Коми обкомын да Коми АССР-са министръяс
Сöветын.

Коми войтырлöн медводдза Чукöртчöм вӧлі нуöдöма Сыктывкарын 1991 вося тӧвшӧр
тӧлысьын. Чукöртчöм вылö волісны 400-ысь унджык делегат республикаса быд карысь
да районысь, Москваысь да Санкт-Петербургысь, республикакӧд орчча некымын
регионысь. Чукöртчöм уджаліс куим лун. Тайö вöлі öтувъя пленарнöй заседание.
Коми наука шӧринса туялысьяс дасьтісны Чукöртчöмлöн резолюцияяслысь балаяс
(общество да политика, социальнöй юкöн да овмöс, велöдöм, кыв да культура,
экология серти). Чукöртчöм вылын лöсьöдöма «Коми войтырӧс сӧвмӧдан комитет» —
сійӧ лои Чукöртчöмлысь шуöмъяссö олöмö пöртысьöн. Дженьыд кадöн вӧлі дасьтöма
комитетлысь Устав, кодöс вынсьöдöма медводдза Чукöртчöмлöн удж помын.

Медводзсӧ Чукӧртчӧм нуӧдсис кык вонас ӧтчыд, (сӧмын 1991 воын вӧлі нуöдöма коми
войтырлысь торъя чрезвычайнöй Чукöртчöм). Öні Чукöртчöмъяс овлöны öтчыд нёль
вонас. Та вöсна районъясын да каръясын быд во нуöдсьöны коми войтырлöн
конференцияяс. Конференцияяслöн уджö пырöдчöны республикаса, каръясса да
районъясса веськöдлысьяс. Бöръя 8 воö (2005 восянь) конференцияяслöн помшуöмъяс
серти примитöны торъя уджтасъяс сы могысь, медым збыльмöдны конференцияяслысь
корöмъяс да Чукöртчöмъяслысь резолюцияяс.

Коми войтырöс сöвмöдан комитет вöлі Россия Федерацияса финн-йӧгра войтырлысь
Ассоциация лöсьöдöмын, Финн-йӧгра войтырлӧн Ставмирса конгресс нуöдöмын медшöр
водзмöстчысьяс лыдын. Комитет зілис Коми АССР-са Вылыс Сöветын оланпас балаяс
дасьтан уджын, ачыс лöсьöдіс уна оланпас бала. Комитетö пырысьяс вöзйисны Коми
Республикаса Оланподувлысь торъя вариант, бöрйысьöмкöд йитчöм оланпасъяс,
велöдöм, культура, му, вöр да мукöдторкöд йитчöм оланпас балаясö содтöдъяс да
вежсьöмъяс.

Россия Федерацияса оланпас чукӧрын вежсьӧмъяс вӧсна Коми войтырлӧн VII Чукӧртчӧм
дырйи (2002 вося урасьӧм тӧлысьӧ) вынсьӧдӧма Уставлысь выль редакция да
водзмӧстчӧмлысь выль ним — «Коми войтыр» регионъяскостса общественнӧй ӧтмунӧм.
Коми войтырлӧн Чукӧртчӧмлӧн уджӧ век пырӧдчӧны комияс, кодъяс олӧны Яран,
Ханты-Манси, Ямал-Яран асвеськӧдлан кытшъясын, Перым крайын, Мурманск обласьтын,
Москва да Петыркарын.

2008 вося урасьӧм тӧлысь 8-9-ӧд лунъясӧ нуӧдӧм Коми войтырлӧн IX Чукӧртчӧм вылын
«Коми войтыр» ӧтмунӧмлӧн исполнительнӧй комитетӧн веськӧдлысьӧн бӧрйӧма Сергей
Габов. Исполнительнӧй комитетӧ пырӧны республикаса быд карысь да районысь, а
сідзжӧ Перым Коми кытшысь войтыр. Быд карын да районын уджалӧ «Коми войтыр»
ӧтмунӧмлӧн Представительство.

Коми войтырлӧн X Чукӧртчӧм дырйи (2012 вося урасьӧм тӧлысь 25-26 лунъясӧ)
ӧтмунӧмлысь тыр нимсӧ комиӧдӧма да кутіс шусьыны Дінмукостса ӧтйӧза ӧтмунӧм.



https://kv.wikipedia.org/wiki/%D0%9A%D0%BE%D0%BC%D0%B8_%D0%B2%D0%BE%D0%B9%D1%82%D1%8B%D1%80%D0%BB%D3%A7%D0%BD_XI_%D0%A7%D1%83%D0%BA%D3%A7%D1%80%D1%82%D1%87%D3%A7%D0%BC_(2016)

Коми войтырлӧн XI Чукӧртчӧм вӧлі нуӧдӧма Сыктывкарын 2016 вося урасьӧм тӧлысь
12—14-ӧд лунъясӧ.

Бӧрйӧмаяс вӧзйисны ӧтмунӧмӧн веськӧдлысьпуӧн куим мортӧс: Коми Республикаса
Ёртасян керкаӧн веськӧдлысь, национальнӧй политикаса вӧлӧм министр Г.И.
Габушеваӧс, «Коми войтыр» ӧтмунӧмлӧн Эжваса юкӧнӧн веськӧдлысь, ас вылӧ уджалысь
А.И. Габов да Россияса Федерацияса сенатор, Фин-йӧгра войтырлӧн консультативнӧй
комитетӧн веськӧдлысь, «Коми войтыр» ӧтмунӧмӧн 1991—2008 воясӧ веськӧдлысь
Валерий Марков, коді босьтіс самоотвод.

Гуся гӧлӧсуйтӧмӧн веськӧдлысьӧн бӧрйӧма Галина Габушева, сы дор сувтісны 110
морт, А.И. Габов вӧсна сетӧма 82 гӧлӧс.



https://kv.wikipedia.org/wiki/%D0%9A%D0%BE%D0%BC%D0%B8_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D1%81%D0%B0_%D0%BA%D0%B0%D0%BD%D0%BF%D0%B0%D1%81

Коми республикаса канпас — Коми Республикаса канму символ. Вынсьӧдӧма 1994 вося
лӧддза-номъя тӧлысь 14 лунӧ. Регистрируйтӧма 153 № улын Россияса Геральдика
регистрын.

Канпасын эм унатор важ коми мифологияысь да вӧчӧма перым пемӧс стильын. Канпассӧ
серпасалігӧн вӧлі подуласьӧма шевкнитӧм бордъяса зарни лэбач вылӧ, кодлӧн
морӧсас квайт йӧра юр кытшын аньлӧн чужӧм.

Коми йӧзлӧн эскӧмъяс серти, татшӧм лэбачыс гӧгӧрвосьӧ кыдзи шонді, медвылыс
власьтлӧн символ. Нывбабалӧн чужӧмыс — Зарни аньлӧн чужӧм. А йӧра — тайӧ вынйӧра
да аслыссикас чужӧм.

Шевкнитӧм бордъяса лэбачыс быттьӧ артмӧдӧ перна. Сійӧс позьӧ гӧгӧрвоны и кыдзи
канму да духовнӧй власьтлысь пас.



https://kv.wikipedia.org/wiki/%D0%9A%D0%BE%D0%BC%D0%B8-%D0%9F%D0%B5%D1%80%D1%8B%D0%BC_%D0%B0%D1%81%D0%B2%D0%B5%D1%81%D1%8C%D0%BA%C3%B6%D0%B4%D0%BB%D0%B0%D0%BD_%D0%BA%D1%8B%D1%82%D1%88

Перым Коми кытш (рочӧн Ко́ми-Пермя́цкий о́круг Пермского края) — Роч Федерацияын
аслыссяма статуса мутас, пырӧ Перым крайӧ. Куйлӧ Урал водзын, Кама йылын. Тайӧ
коми войтырлӧн чужанін. Коми йӧзыслӧн мӧд чужан му — Коми Республика, куйлӧ Коми
кытшсянь войвылынджык.

Веськӧдлан шӧрин – Кудымкар. Кытшас 6 район: Гайна, Кӧс, Кӧч, Кудымкар, Юрла да
Юсьва. Перымса Коми кытшын дзик ӧти кар — Кудымкар, ӧти кар овмӧдчӧмин — Пожва,
30 сикт, 66 посёлок да 590 грезд.

Перымса Коми кытш артмӧма 1925 вося урасьӧм 26 лунӧ. Медводз вӧлі пырӧ Урал
(Свердловск) обласьтӧ, а 1938 во бӧрын – Перым (Молотов) обласьтӧ.

1993-2005 воясӧ вӧлі Роч Федерациялӧн асшӧр субъектӧн, шусис Перымса Коми
асвеськӧдлан кытш.

2005 вося ӧшым тӧлысь 1 лунсянь, асъюралӧмсӧ воштӧм вӧсна, Коми кытшыс лоис
аслыссяма статуса мувывторӧн выльысь артмӧм Перым муын.

Перым Коми кытшын веськӧдлӧ Перымсянь индӧм министр. Сылӧн эм аслас
веськӧдланін, рочӧн шусьӧ Перым Коми кытшлӧн делöяс серти министерство.
Медводдза министрӧн 2005-2008 воясӧ вӧлі Валерий Баяндин. 2008 во помсянь 2012
воӧдз Коми кытшӧн веськӧдліс Игорь Быкариз, 2012 вося лӧддза-номъя тӧлысьсянь
веськӧдлӧ Виктор Рычков.

Перым Коми кытш рочӧн шусьӧ Коми-Пермяцкий округ Пермского края. Татӧн олысь
войтырыс ассьыс кытшсӧ шуӧны Коми округ. Тайö регионсö медводз вöлi шуӧны Коми
(пермяцкӧй) национальнӧй округ, 1937 во бӧрын – Коми-Пермяцкӧй национальнӧй
округ, 1977 восянь – Роч муын выль Оланподув (Конституция) лэдзӧм бӧрын,
кытшыслӧн нимыс лоис Коми-Пермяцкӧй автономнӧй округ (комиӧн — Перымса Коми
асшӧр кытш). Торъя регионлысь асшӧрлун воштӧм бӧрын кытшыслӧн тыр нимыс лоӧ
Перым Коми кытш.

Ассьыс нимсӧ кытшыс босьтӧма татӧн важынсянь олысь коми войтырлӧн ним серти, код
вӧсна сійӧ и вӧлі лӧсьӧдӧма.

Коми кытшыслы ӧнiя статусcö вӧлі пуктӧма 2007 вося косму тӧлысьö, кор Перым
муысь Оланпас лэдзан ӧксян (Законодательнӧй собраннё) вынсьӧдіс Перым мулысь
Устав.

Уставлӧн 42 параграф серти Перым му (государство) нимсянь веськӧдлан органъяслы
колӧ лӧсьӧдны уджнысӧ сідз, медым перым коми войтырлӧн сӧвмис кыв, лов культура
да этнос.

Перым Коми кытшын каналан кылӧн лоӧ роч кыв. Сыкӧд ӧтлаын веськӧдлан керкаясын
позьӧ сёрнитны и комиӧн (Перым коми кыв вылын).

Перым Коми кытш куйлӧ Рочмуын Европа юкӧнас, Урал керӧссянь рытланьын, Кама
йылын. Перым муын кытшыс куйлӧ рытыввойвылын.

Муыслӧн ыджда 32,77 сюрс км², Перым мулӧн 20,4%. Коми кытш ыджыдджык сэтшӧм
канмуясысь, кыдзи Албания, Армения да Бельгия.

Войвылас кытшыскӧд орччӧн куйлӧ коми йӧзыслӧн мӧд чужан му — Коми Республика,
рытыввылас — Киров обласьтлӧн Камакатыд да Зюзьдін районъяс, лунвылын — Перым
муысь Сива, Карагай да Ильинскӧй районъяс, асыввылын — Перым муысь Добрянка,
Усоллё, Совкар да Чердiн районъяс.



https://kv.wikipedia.org/wiki/%D0%9A%D0%BE%D0%B7%D0%BB%D0%BE%D0%B2_%D0%95%D0%B2%D0%B3%D0%B5%D0%BD%D0%B8%D0%B9_%D0%92%D0%B0%D0%BB%D0%B5%D1%80%D0%B8%D0%B0%D0%BD%D0%BE%D0%B2%D0%B8%D1%87

Козлов Евгений Валерианович (сайнимъяс — Е.Валериан, Емеля Пилич, 1960) — коми
гижысь, вуджӧдчысь.

Евгений Козлов чужис 1960 вося ода-кора тӧлысь 18 лунӧ Коми АССР-ын Емдiн
районса Кӧжмудор сикт улӧ пырысь Эжолты грездын. Школа помалӧм бӧрын уджаліс
совхозын, служитіс армияын. Помаліс Сыктывкарса канму университет. 1986 восянь
уджаліс Коми небӧг лэдзанінын, вӧлі Коми АССР-са гижысь котырын литературнӧй
консультантӧн. Почтальоналіс.

2008 восянь «Войвыв кодзув» журналын уджалысь, шӧр редакторӧс вежысь, 2010
восянь уджалӧ «Чушканзі» журналын.

Евгений Козлов ёнджыкасӧ тӧдса кыдзи поэт. Кывбуръясыслы лӧсялӧ лиричносьт, пыді
сьӧлӧм кылӧмъяс петкӧдлӧм. Сылӧн петавліс кывбуръяса куим чукӧр: «Водзкыв пыдди»
(1989), «Узьтӧм войяс» (1994), «Кык книга» (2005).

Вуджӧдӧ фин-йӧгра да роч гижысьясӧс. Комиӧдіс Варлаам Шаламовӧс, Игорь
Шкляревскийӧс, Василий Климовӧс, Ар Сергиӧс, Альбертина Ивановаӧс, Елена
Габоваӧс, Тамара Ломбинаӧс, Дмитрий Фроловӧс, Надежда Мирошниченкоӧс, Александр
Суворовӧс, Андрей Поповӧс. 1993 воын Евгений Козлов Ставроссияса культура
фондлӧн Мурманск юкӧнкӧд ӧтвыв уджаліс медводдза саам гижысь Октябрина
Вороновалысь «Ялла» (Олӧм, 1991) небӧг вылын, мый петіс саами, коми да роч
кывъяс вылын.

Евгений Козловлӧн кывбуръяс вылӧ гижӧма уна сьыланкыв, найӧ пырисны «Ӧтчыд
арын», «Jенэжва» (2006) да «Республика моя» (2008) дискъясӧ. Сьыланкывъяссӧ
сьылӧны уна нималана коми сьылысь.



https://kv.wikipedia.org/wiki/%D0%9A%D0%BB%D0%BE%D1%87%D0%BA%D0%BE%D0%B2_%D0%9F%D0%B5%D1%82%D1%80_%D0%A4%D0%BE%D1%81%D1%82%D0%B8%D1%80%D1%8C%D0%B5%D0%B2%D0%B8%D1%87

Пётр Клочковлысь сьыланкывъяссӧ бура тӧдіс Иван Куратов. Та йылысь сылы
висьталіс Клочковлӧн чой Ирина Фостирьевна, коді верӧс сайӧ петӧм бӧрын муніс
Усть-Сысольскӧ да нуис аскӧдыс вокыслысь ки помысь гижӧдъяссӧ. Иван Куратов
пасйис, мый «предание стихам Клочкова придаёт литературные достоинства».

Пётр Клочковлысь «Мыйла бӧрдан, муса нылӧ?», «Сад йӧрын мича ныв гуляйтӧ» да
«Ой, поп локтӧ» сьыланкывъяссӧ медводдзаысь вӧді йӧзӧдӧма 1914 воын «Коми мойдан
i сьыланкывъяс» сборникын, кодӧс лӧсьӧдіс ас му туялысь Андрей Цембер. 1939 воын
велӧдысь Забоева Ф.И. сетіс П.Ф. Клочковлысь гижӧдъяссӧ коми гижысь Павел
Доронинлы. Тайӧ чукӧрсьыс ӧкмыс кывбур 1961 воын вӧлі йӧзӧдӧма «Войвыв кодзув»
журналын.



https://kv.wikipedia.org/wiki/%D0%9A%D0%BB%D0%B5%D0%B9%D0%BD_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%A1%D0%BE%D0%BB%D0%BE%D0%BC%D0%BE%D0%BD%D0%BE%D0%B2%D0%B8%D1%87

Клейн Александр Соломонович (1922—2009) — роч поэт, драматург, велӧдысь,
искусствовед. Збыль нимыс — Рафаил. Овліс да уджаліс Комиын.

Шӧр школа помалӧм бӧрын пырис велӧдчыны Ленинградса театральнӧй институтлӧн
актёрскӧй факультетӧ.

Коймӧд курсын велӧдчигӧн, 1941 воын, ас кӧсйӧм серти муніс фронт вылӧ. Ленинград
улын тышкасигӧн висьмӧм да контуженнӧй морт веськаліс немеч пленӧ, кор вӧлі
петӧны кытшысь. 1944 воын пышйӧ пленысь. Сійӧс мыждӧны да пуксьӧдӧны 20 вы вылӧ:
пукаліс Сибырса да Вӧркутаса лагеръясын. 1955 воын мездӧма, 1966 воын дзикӧдз
реабилитируйтӧма. Мездӧм бӧрын кольччис Вӧркутаӧ.

1964 восянь оліс Сыктывкарын, велӧдіс Коми Республикаса культура колледжын
сценаса речь да ставмирса художествоа культуралысь история. 1969 воын помаліс
театр, шылад да кинематографиялысь Ленинградса институтысь театроведческӧй
факультет. 1987 воын дорйис искусствоведение кандидат ним вылӧ диссертациа.



https://kv.wikipedia.org/wiki/%D0%98%D1%8E%D0%BB%D1%8C_(%D1%81%D1%8C%D1%8B%D0%BB%D1%8B%D1%81%D1%8C_%D0%BA%D0%BE%D1%82%D1%8B%D1%80)

ИЮЛЬ — Кулӧмдін сиктса томуловлӧн сьылан котыр, артмӧдӧма 2009 вося сора
тӧлысьын.

«Июль» котырӧн веськӧдлӧ Людмила Яснецова. Медводддзаысь сійӧ петкӧдчис 2009
вося сора тӧлысь 17 лунӧ, кор Кулӧмдін сиктын пасйисны Кулӧмдін район артмӧмсянь
80 во тырӧм.

Налӧн репертуарын вӧлі «попса». Сёрӧнджык, Людмила Яснецова водзмӧстчӧмӧн,
репертуарас лоисны коми авторъяслӧн да йӧзкостса сьыланкывъяс. Медводдзаӧн вӧлі
Василий Лодыгинлӧн «Кыдзсö кусыньті» кывбур вылӧ сьыланкыв.

«Июль» котырлӧн репертуарын эм татшӧм коми сьыланкывъяс: «Сьöлöмöй» (кывъясыс
Михаил Шаховлӧн), «Коми рок-н-ролл», «Абу на тулыс», «Сьӧлӧмӧй дай сьӧлӧмӧй»,
«Кулӧмдін», «Кыдзсö кусыньті» (кывъясыс Василий Лодыгинлӧн) да мукӧд.

Котыр зільӧ петкӧдчыны республикаса да районса праздникъясын да конкурсъясын,
нуӧдӧ торъя концертъяс, на лыдын — благотворительнӧй сьылӧмъяс. Сідз, 2012 вося
ода-кора тӧлысь 28 лунӧ «Июль» котыр нуӧдіс Кулӧмдін районса Культура керкаын
концерт, а билетысь вузалӧм сьӧмсӧ (24 700 шайт) вуджӧдісны Кулӧмдін сиктса
Кристос ловзян вичко дзоньталӧм вылӧ . Быд во том йӧзлӧн котыр петкӧдчӧ Василей
гажын.



https://kv.wikipedia.org/wiki/%D0%98%D1%81%D1%82%D0%BE%D0%BC%D0%B8%D0%BD_%D0%98%D0%B2%D0%B0%D0%BD_%D0%93%D1%80%D0%B8%D0%B3%D0%BE%D1%80%D1%8C%D0%B5%D0%B2%D0%B8%D1%87

Истомин Иван Григорьевич (Сибырак Иван; 1917—1988) — коми да яран гижысь,
драматург, серпасалысь. Сійӧс шуӧны Ямалса Войвывсӧ медводдза сьылӧдысьӧн да
яран литературалы подув пуктысьӧн.

Иван Истомин чужис 1917 вося урасьӧм тӧлысь 7-ӧд лунӧ Тобольск губерняса Мыжыын
(ӧні Тюмень обласьтысь Ямал-Яран асвеськӧдлан кытшса Мыжы сикт) чери кыйысь коми
семьяын.

Сылӧн челядьдырыс колис Ичӧт Об ю горулын, кӧні орччӧн олӧны казымса хантъяс,
манси, яранъяс, комияс да рочьяс. Куим арӧсӧн Иван ёна висьмис, нэм кежлӧ коли
инвалидӧн, ӧкмыс арӧсӧн сувтіс кӧстыль вылӧ. 1934 воын помаліс Мыжыын 7 вося
школа, вуджис Салехардӧ. Вит вылӧ помаліс 1938 воын национальнӧй педагогическӧй
училишӧ. Педучилишӧын водзмӧстчис да мукӧдыскӧд ӧтвылысь лӧсьӧдіс литературнӧй
кружок да кипомысь «Ямал тату» («Ямаллӧн бикиньяс») журнал.

Дас кык во И.Г. Истомин велӧдіс роч да яран кывъяс, серпасасьӧм школаясын. 1950
воын Ямал-Яран кытшса КПСС-лӧн комитет вуджӧдіс сійӧс «Нарьяна Нгэрм» («Гӧрд
Войвыв») кытшса газет редакцияӧ редакторӧс вежысьӧн (вуджӧдіс яран кывйӧ роч
гижӧдъяссӧ).

«Олень» медводдза кывбурсӧ Иван Истомин йӧзӧдіс Ямал-Яран кытшса газетын 1936
вося рака тӧлысьӧ. Сэксянь кывбур да висьтъясыс, очерк да публицистика
гижӧдъясыс петавлісны кытшса да Тюмень обласьтса газетъясын, «Омский альманах»,
«Сибирские огни», «Дружба народов», «Урал» да «Нева» журналъясын, «Войвыв
кодзув» журналын, «Полярный круг» альманахын да мукӧдлан.

1958 вося ӧшым тӧлысьӧ вуджӧ овны Тюменьӧ да уджалӧ Тюмень небӧг лэдзанінын
медшӧр редакторӧс вежысьӧн (уджыслӧн нырвизь — национальнӧй литератураяс). 1965
восянь — гижан уджын.

Иван Истоминлӧн медводдза небӧгыс — яран кывйӧн «Миян Войвыв» кывбур чукӧр —
йӧзӧдӧма 1953 воын Ленинградын. Тюмень, Шӧр Урал, «Современник», «Советский
писатель», «Художественная литература» небӧг лэдзанінъясын петавліс И.Г.
Истоминлӧн кызь сайӧ небӧг — повесьтъяс, висьтъяс, кывбуръяс яран да роч кывъяс
вылын, «Живун» да «Встань-трава» романъяс.

Иван Истомин бура тӧдіс ӧтпырйӧ некымын кыв, кодъяс вылын и гижис: роч, яран,
ханты да коми кывъяс. Истомин вуджӧдавліс рочсянь яран да коми кывъяс вылӧ.
Сылӧн уна кывбур вылӧ гижӧма сьыланкыв.

1963 воын Тюменьса театрын пуктісны роч кыв вылӧ вуджӧдӧмӧн сылысь «Цветы на
снегу» драма. Уналы тӧдса роч гижысь Леонид Жариков пасйис: «Истомин — поэт
высокого плана, независимо от того, пишет он стихи, пьесы или прозаические
произведения... Отличное знание обычаев, поверий, легенд, неповторимого
песенного богатства помогло ему стать певцом народа... со своим самобытным
почерком».



https://kv.wikipedia.org/wiki/%D0%98%D1%81%D1%82%D0%B0%D0%BD

Истан (латин Actitis hypoleucos, рочӧн перевозчик) – куликъяслöн котырö пырысь
шöрпöлöс лэбач.

Тушаыс весьтысь неуна кузьджык, сьöктаыс овлывлö 74 граммöдз. Вöсни нырыс юрсьыс
кузь. Та вöсна удмурт кывйын лэбачыслöн нимыс кузьныр.

Олö-вылö Европа да Азия пасьтала. Комиын паныдасьлö пöшти был ю вожын: Эжва и
Сыктыв, Печора и Мозын ковтысын.

Веськалан кö ва дорö, пыр и казялан тайö визув да сибöдысь лэбачсö. Медъёна
радейтöны истанъяс сэтшöм юяс да шоръяс, кодъяслöн дорöсыс изъя либö лыаа, а ва
пöлöнас эмöсь тшöкыд кустъяса бурысьяс. Пыжа либö пода мортлöн матыстчигöн истан
чепöсйö места вывсьыс да «и-ис... и-ис. и-ис-и-и-ис...» чипсöмöн ва веркöстi
лэбзьö мöдарладорас. Татшöм ногöн быттьö чуксалö повзьöдысьсö вуджны ас бöрсяыс.
Та серти гöгöрвоана, мыйла рочьяс нимтöны истанöс вуджöдчысьöн – перевозчикöн.
Корсюрö пö истанъяс тшöтш пуксьывлöны ва вылö, медым уялыштны да суналыштны.

Локтöны истанъяс миянö тулыснас, лым сылöм бöрын. Воöм мысти быдöн на пиысь
бöрйö аслыс гозпöвсö. Сэсся гозйöдчöм лэбачьяс öтвылысь корсьöны олан места да
сэнi и коллялöны гожӧмсö. Мукöд гозъялöн угоддьöö оз сюйсьыны. Поздысьны
заводитöны лӧддза-номъя тöлысьын. Ва дорышсянь комын воськов ылнаын кымын
кустъяс пöвстысь бöрйöны кос места. Неыджыд гуранö ваялöны коръяс да пуктöны
сэтчö льöм рöма чутъяса вижов нёль кольк. Пöжсигас эньыс пукалö куим вежон чöж.
Айыс зэв гежöда вежлывлö сiйöс. Кайпияныс борд йылö кыпöдчöны сора тöлысь помын.
Недыр мысти матiгöгöрса позтыръяс öтувтчöны дас вита-комына кельöбъясö.

Моз тöлысь пуксьöм бöрын истанъяс эновтöны чужанiнсö да лэбзьöны шоныд муяслань.
Тöвйöны найö Африкаын, Азия лунвылын да Австралияын.

Перымса комияс лэбачсö шуöны комияс моз жö истанöн, удмуртъяс шуöны кузьныр.
Коми нимъясыс тöдчöдöны сылысь шыалан аслыспöлöслунсö.

Ичöтдырйи, школаын велöдчигöн на, ачым аддзылi татшöмтор: ыджыд рака уськöдчис
истан вылö, кöсйис ловсö босьтны сылысь. И рам лэбачыдлы быть лои юö пырны да
пондыны сунавны-сайласьны, мый отсалiс мездмыны «шышкыдлöн» ёсь гыжъясысь.



https://kv.wikipedia.org/wiki/%D0%98%D0%B7_%D0%B2%D1%8B%D0%B2_%D0%BA%D0%B0%D0%B9

Из выв кай (латин Oenanthe oenanthe; рочӧн Каменка; Обыкновенная каменка) — гут
кыялысь котырын ичӧт лэбач.

Тайӧ ичӧтик лэбач, пышкай ыджда кымын: вывтырыслӧн кузьтаыс овлывлӧ 18
сантиметрӧдз, сьӧктаыс — 29 граммӧдз.

Бокыс да мышкуыс руд, кымӧсыс еджгов, кынӧм улыс кольквиж сора еджыд, бӧжыс дзик
еджыд, но йылыс да бордйыс сьӧд рӧма. Синсӧ вомӧналӧ сьӧд визь, синкымыс еджыд.
Татшӧм «паськӧмыс» ай лэбачыслӧн тулыснас. Арланьыс сылӧн рудовинъясыс
гӧрдӧдыштӧны да рӧмсерыс лоӧ энь пӧлыслӧн кодь.

Олӧ-вылӧ из выв кай уналаын: Европа пасьтала, Азиялӧн кызвын юкӧнъясас, Аляскаын
да Канадаын. Комиын сідзжӧ абу шоч лэбач. Частӧ паныдасьлывлӧ Печора юлӧн
кывтыдын, Эжва катыдын, Урал излӧн войвывланяс, Воркутаса кӧрт туй пӧлӧнъясын.

Локтӧны тайӧ тылабордаясыс Коми муӧ тулыснас: лунвывладорас — ода-кора тӧлысьын,
войвывладорас неуна сёрӧнджык — лӧддза-номъя тӧлысьын. Овмӧдчыны бӧрйӧны
эрдаинъяс. Вӧръяс да нюръяс налы оз лӧсявны. Лэбалӧны туй пӧлӧнъясын, юяслӧн
кыркӧтша дорӧсъясын, тундраса изъя местаясын. Казявлывлан и сиктъяс бердын.

Лунвылӧ муналӧны из выв кайяс кӧч тӧлысь помын. Тӧвся кадсӧ коллялӧны Шӧр
Африкаса муясын.

Лэбачыслӧн оласногыс кызвыннас йитчӧма изъя местаяскӧд, сы вӧсна и нимтӧны
рочьяс каменкаӧн, а комияс из выв кайӧн. Удмуртъяс вӧдитчӧны асланыс алгазы
кывйӧн.



https://kv.wikipedia.org/wiki/%D0%97%D0%B5%D0%BB%D0%B5%D0%BD%D0%B5%D1%87_(%D0%A1%D1%8B%D0%BA%D1%82%D1%8B%D0%B2%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Зеленеч (Зельнеч) (рочӧн Зеленец) – Коми республикаын Сыктывдін районысь Зеленеч
сикт овмӧдчӧминса шӧрсикт.

Зеленеч сиктлӧн медводдза нимыс вӧлі Шордоръяг. Зеленеч артмӧ ичӧтджык
кӧнъясысь, кодъяслӧн вӧліны асшӧр грездъясӧн: Ваньӧгрезд, Любимгрезд, Пыдыгрезд,
кодъяс и ӧнӧдз на тадзи жӧ шусьӧны.

Зеленеч (Зельнеч) пукалӧ Эжва юлӧн шуйга берегын. Сиктсянь Выльгорт юрсиктӧдз 33
км.

Матысса грезъясын вӧліны кевман керкаяс: Вылыс Парчӧгын — Вежа Енмам Чужӧмлы
сиӧм часовня (кыпӧдӧма 1885 воын), Пешкапиян грездын — Вежа Великомученик
Пантелеймонлы сиӧм (1908 во), Улыс Парчӧгын — Вежа Архистратиглы да мукӧд Енэжса
вынъяслы сиӧм (1886 во), Живоначальнӧй Троичалы сиӧм часовня, Чукачойын — Вежа
Енмам Чужӧмлы сиӧм кевман керка, Койтыбӧжын — Югдінса чудотворечьяс Вежа
Прокопий да Иоаннлы сиӧм часовня (1889 во), Белозерскӧй грездын — Господьлӧн
Преображенньӧ часöвня (1870 во). Важся керкаясысь ӧнія кад кежлӧ колисны сӧмын
кык кевман керка.

1920-ӧд вояс помын артмӧдӧма «Югыдлань» видз-му котыр. Медводдза веськӧдлысь —
Богданов Алексей Терентьевич.

Йӧзыс зілисны му, градвыв пуктас да скӧт вӧдитӧмын. 1940-ӧд воясын колхозын
уджалысьяс быд мӧслысь лысьтісны матӧ 850 литра йӧв.

1950-ӧд воясӧ став колхозыс вӧлі ӧтувтӧма «Паль» совхозса Зеленечса юкӧнö.
1968-ӧд воын Коми АССР-са Министръяс Сӧветлӧн шуӧм серти, Зеленечса юкӧн
торйӧдӧма «Паль» совхозысь. Гусятников Николай Васильевичлӧн веськӧдлӧм улын
бара артмӧдӧма «Зеленечса» совхоз, кӧні вӧдитісны видз-му да скӧт.

1975-ӧд воын заводитіс уджавны Зеленечса порсь видзан комплекс. 1978-ӧд воын
бура уджалӧмысь совхозлы лои сетӧма Ленинса Комсомоллысь ним.

1984-ӧд воын кыпӧдӧма Зеленечса чипан видзан фабрика. Ӧнія кад кежлӧ Коми
Республикаын тайӧ дзик ӧти ыджыд чипан видзан канмуса предприятие. Фабрикаӧн
веськӧдлӧ Черный Николай Михайлович. Бур лыдпасъяс петкӧдлӧмысь «Зеленечса
птицефабрика» пасйӧма быдсикас дипломъясӧн войтыркостса выставкаяс вылын
Германияын да Швецияын, пасйӧма медальясӧн россияса выставкаяс вылын (ставнас 13
зарни, 15 эзысь да 6 озысь сораса ыргӧн медальяс). Сідзжӧ сетӧма Коми
Республикаса Веськӧдлан котырсянь Дипломантлысь премиа.



https://kv.wikipedia.org/wiki/%D0%96%D0%BE%D0%BD%D1%8C

Жонь – ичӧтик лэбач: неуна ыджыдджык кайысь, тушанас тӧдчымӧн ыджыд пышкайысь,
кузьтаыс 19 сантиметрӧдз овлывлӧ, сьӧктаыс 34 грамм.

Ай-жоньлӧн рӧмыс синмӧ шыбитчанаджык. Вывтырыслӧн улысладорыс ставнас алӧйгӧрд,
бӧж увдорыс да вевдорыс еджыд, мышкуыс пӧим рӧмысь рудовджык. Юр вылысыс,
бордйыс да бӧжыс дзирдалан сьӧд. Нырыс кыз, дженьыд. Гӧрд рӧмыс лэбачыслӧн
вевтыртӧ мукӧдсӧ, сы вӧсна кӧнсюрӧ шуӧны сійӧс гӧрд жоньӧн.

Энь-жоньыс рудов-мугöм рöма. Том жоньяс энь-жонь кодьöсь жö, сöмын абу «сьöд»
юраöсь. Мукӧд кайясысь тайӧ лэбачьясыс торъялӧны тшӧтш сійӧн, мый сьылӧны
гознаныс – эньыс и айыс.

Жоньяс олӧны-вылӧны кыдзи Европаса, сідзи и Азияса вӧръясын. Россияын
паныдасьлӧны Кола кӧджсянь Камчаткаӧдз да Сахалинӧдз. Комиын жонь олö
вöръясынджык – козъя-ньывпуаинын. Кызвын лэбачыс во гӧгӧр олӧ пыр ӧтилаын. Сӧмын
кутшӧмкӧ юкӧн тӧвнас вешйывлӧ быдтысянінсьыс неуна лунвывланьӧджык. Жоньяс –
рушиник, ньӧжмыд вӧраса лэбачьяс. Ӧта-мӧдныскӧд абу зэв ладмӧдчысь ловъяс, кӧть
и уна над коллялӧны кельӧбъясӧ ӧтувтчӧмӧн. Эньясыс пинькырӧс сямаӧсь. Айясыскӧд
тышӧдз оз волыны, но зільӧны синны-ыджыдавны на вылын да пыр чушкӧны вомнысӧ
паськӧдӧмӧн.

Лым сылігӧн, косму тӧлысь помын либӧ ода-кора тӧлысь пуксигӧн, жоньяслӧн
заводитчӧ гозйӧдчан над. Позсӧ быд гозъя лӧсьӧдӧ коз пулӧн сук лапъяс пӧвстӧ,
мусянь оз ёна вылӧ. Алькӧс пыдӧса быдтысянінсӧ тэчӧны пу увъясысь, быдмӧг
заясысь да нюдз вож-чальясысь, пыдӧссӧ вольсалӧны небыд турунӧн. Пӧжан позтырас
овлывлӧ нёль, вит либӧ квайт кольк. Найӧ югыд кельыдлӧз рӧмаӧсь да рудовгӧрд
чутьясаӧсь. Пӧжсигас эньыс позъяс пукалӧ кык вежон чӧж, сэсся вердö кык вежон.
Пияныслӧн позсӧ эновттӧдз бать-мамныс вердӧны сильӧяссӧ ӧтвылысь.

Гожӧмнас жоньяс сёйöны гут-гаг, кöйдыс; тӧвнас – вотӧс, пу да турун кöйдыс, гар.
Мукӧддырйи пӧткӧдчӧны сӧмын быдмӧг сёянӧн. Весиг посньыд йылӧмсӧ вердӧны зобъяс
небзьӧдӧм тусьясӧн. Тӧвся кӧдзыдъяс дырйи жоньяс тшӧкыда волывлӧны каръясӧ да
сиктъясӧ. Локтӧмаӧсь кӧ, пыр и казялан найӧс паркъясысь да пуяс вылысь – быттьӧ
яръюгыд дзоридзьяс пысавлӧмаӧсь кортӧм вожъяс вылӧ.

«Жжньнь...жжньнь... жжньнь...» – йӧжгылясьӧ-кынмӧ пу йылын жонь. Кӧдзыд. Гӧгӧр
лӧнь – шы ни ру. Кулӧма ывлаыс». Тадзи помалӧ ассьыс «Во гӧгӧр кытшовтӧм»
висьтсӧ Тима Вень. Жонь йылысь сійӧ гаралӧ тайӧ висьтас медся кӧдзыд да вӧр-валы
медся сьӧкыд кад йылысь гижигӧн. Збыльысь, тӧвъяснас ёнджыкасӧ и аддзывлан тайӧ
лэбачьяссӧ. Ӧд сэки ставыс вевттьысьӧма джуджыд лымйӧн и вӧрса ловъяслы сёйны
нинӧм оз сюр. Та вӧсна налы быть лоӧ волывлыны йӧз оланінъясӧ, медым тшыгла не
кувны.

Коми кывйын жоньлӧн мукӧд ним: жонь кай, гӧрд жонь, жойна. Жонь кыв миянысь
ӧтдор тӧдӧны нӧшта язьваса да перымса комияс. Сы пыдди удораса сёрнисикасын
вӧдитчӧны «жойна» нимӧн. Тадзи жӧ нимтӧны лэбачсӧ и удмуртъяс.

Рочьяс шуӧны «снегирӧн», мый йитчӧма тӧвся кадлы лӧсяланторкӧд – «лым» (снег)
кывкӧд. Коми йӧз нимтӧмаӧсь тайӧ лэбачсӧ сылӧн чипсасян шыяс сертиыс. Колӧ
пасйыны, мый тадзи лӧсьӧдӧм кывъясыс миян сёрниын абу этша, содтӧд пыдди позьӧ
вайӧдны нӧшта сэтшӧмъясӧс, кыдзи джиан, истан, линькай да с.в.



https://kv.wikipedia.org/wiki/%D0%93%D1%8F%D1%87%D1%80%D1%8B%D0%BF%D1%88

Гячрыпш (абхаз Гьачрыҧшь, грузин: ლესელიძე, рочӧн Гячрыпш) — тайӧ Абхазияса
курорт посёлок, Гагра муниципалитетын.

Гячрыпш пукалӧ Сьӧд саридз бокын, Гаграсянь 14 км сайын, неылын Россия—Абхазия
границасянь.

Овмӧдчанінсӧ лӧсьӧдӧма XIX нэмын Ермоловск ним улын. Тадзи шуӧма му вӧдитӧм
министр Алексей Ермолов ов серти, коді 1894 воын вӧлі тані.

1944 воын сикт кутіс шусьыны генерал Константин Леселидзе (1903-1944) ов серти,
коді тышкасис Айму вӧсна Ыджыд тыш дырйи Кавказын.

Война бӧрын посёлок сӧвмис кыдзи курорт. Леселидзеын лоины челядьлы санаторий,
шойччан керка, спортивнӧй база-пансионат. Тані тренируйтчисны медбур
спортсменъяс, футболысь СССР-са сборнӧй команда и уна мукӧд. Сідзжӧ
тренируйтчисны гандболистъяс да легкоатлетъяс. 1975 воын восьтӧма К.Н.
Леселидзелы паметник, авторыс — Силован Якимович Какабадзе.

1992 вося кӧч тӧлысьӧ, кор водзӧ муніс Абхазия-Грузия костын тыш, К.Н.
Леселидзелы паметник, кыдзи и мукӧд грузияса паметник, вӧлі жугӧдӧма. Сэки жӧ
Абхазия Республикаса Вылыс Сӧветлӧн шуӧмӧн Леселидзе кутіс шусьыны Гечрипш
посёлокӧн. Нимыс мунӧ сійӧ мутассьыс, кӧні веськӧдлісны Геч черкес князьяс.

Ӧні курорт посёлокын уджалӧны «Геч» да «Лагуна» пансионатъяс, дзӧляник отельяс
да гӧсьт керкаяс, кӧні гожӧмъяснас шойччӧны да гожйӧдчӧны йӧз, ёнджыкасӧ
Россияысь.

2011 вося Йӧзӧс гижалӧм серти, Гячрыпш сикт овмӧдчӧминын 1546 олысь, на лыдын
980 морт — армянаяс (63,4 %), 215 морт — абхазъяс (13,9 %), 146 морт — рочьяс
(9,4 %), 205 морт — мукӧд (13,3 %, тшӧтш и эстъяс).



https://kv.wikipedia.org/wiki/%D0%93%D0%B0%D0%B1%D0%BE%D0%B2_%D0%98%D0%B2%D0%B0%D0%BD_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Габов Иван Николаевич (комиӧн — Типӧсиктса Иван, сайним - Иван Комсомольскӧй)
(1914–1941) — коми поэт, журналист.

Иван Габов чужис 1914 воын Кӧрткерӧс районса Типӧсикт грездын. 7 класса школа
помалӧм бӧрын вӧлі мӧс видзысьӧн, сир вийӧдысьӧн, сиктса корреспондентӧн. 1933
восянь уджаліс «Коми комсомолец» газет редакциаын, ВЛКСМ-лӧн Коми обкомын.

1936 воын том морт мӧдӧдчис Гӧрд армиаӧ. Петкӧдліс асьсӧ бур красноармеечӧн.
Сійӧс мӧдӧдісны военнӧй училишеӧ, кодӧс бура помаліс. Военно-политическӧй
академиа помалӧм бӧрын служитіс политрукӧн Украинаын. Медводдзаяс лыдын тышкасис
гитлеровечьяскӧд Айму вӧсна Ыджыд тыш дырйи, усис сора тӧлысьӧ.



https://kv.wikipedia.org/wiki/%D0%93%D0%B0%D0%B1%D0%BE%D0%B2%D0%B0_%D0%95%D0%BB%D0%B5%D0%BD%D0%B0_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%BD%D0%B0

Габова Елена Васильевна (1952) — коми гижысь, Коми Республикаса нимйӧза гижысь
(2012). Сылӧн ыджыд батьыс — коми гижысь Николай Попов (Жугыль).

Елена Габова чужис 1952 вося лӧддза-номъя тӧлысь 7-ӧд лунӧ Сыктывкарын. Помаліс
1-ӧд №-а сыктывкарса школа да уджысь орӧдчытӧг 1976 воын Ставсоюзса
Кинематография институтысь (ВГИК) сценарий факультет. Улдаліс «Молодёжь Севера»
газетын, телевидениеын, литературнӧй консультантӧн Коми гижысь котырын.

Гижӧ рочӧн. Йӧзӧдсьӧ 1966 восянь республикаса да ставсоюзса печатьын. Велӧдчис
том гижысьяслӧн ставроссияса семинарын, мый муніс 1983 воын Льӧмьюын С.Залыгин
веськӧдлӧм улын, да том гижысьяслӧн ставсоюзса совешанньӧын Москваын (1984).
СССР-са гижысь котырын 1989 восянь. Е.Габовалысь висьтъяссӧ да повесьтъяссӧ
вуджӧдлісны англия, немеч, норвег, япония да мукӧд кывйӧ.

Гижис челядьлы да томуловлы 30 сайӧ небӧг. Найӧ петісны Москваын, Киевын,
Сыктывкарын. Кык небӧг петіс Японияын. Гижӧдъяссӧ позьӧ аддзыны татшӧм
журналъясысь, кыдзи: «Кукумбер», «Костер», «Пионер», «Юность», «Слово», «Наш
современник», «Таллинн», Япония да Коми Республикаса журналъясын, и с.в.



https://kv.wikipedia.org/wiki/%D0%92%D3%A7%D0%BB%D3%A7%D0%B3%D0%B4%D0%B0_%D0%B3%D1%83%D0%B1%D0%B5%D1%80%D0%BD%D0%B8%D1%8F

Вӧлӧгда губерния — Россияса империяын губерня. Артмӧдӧма 1796 воын. Шӧриныс —
Вӧлӧгда.

Вӧлӧгда губерния пукаліс Россияса Европалӧн войвылын, сыысь ыджыдджык вӧлі сӧмын
Кардор губерня. Водзынсӧ тайӧ муяс вылас овлісны финн-йӧгра племенаяс. XII нэмын
татчӧ воӧны новгородечьяс, панӧны каръяс (Вӧлӧгда, Югдін да мукӧд) да вужйӧдӧны
христианство. Новгород усьӧм бӧрын муясыс вуджӧны Москвалы.

1780 воын Кардор (Архангелогородск) губернялӧн куим провинцияысь (Вӧлӧгда,
Кардор да Югдін (Великоустюгский) — вӧлі лӧсьӧдӧма Вӧлӧгда наместничество,
Вӧлӧгда лои Вӧлӧгда провинциялӧн да Вӧлӧгда наместничестволӧн веськӧдлан
шӧринӧн. 1784 воын Кардор наместничество торйӧдӧма Вӧлӧгда наместничествоысь.
1796 воын артмӧдӧма Вӧлӧгда губерня кыдзи торъя асшӧр веськӧдлан мутас, а
Вӧлӧгда лои губерняса шӧринӧн.

1864 вося моз тӧлысь 6 лунӧ Вӧлӧгда да матысса 11 шӧр губернялӧн муяс вылын
лӧсьӧдӧма Москваса военнӧй кытш.

XX нэм кежлӧ Вӧлӧгда губернялӧн ыдждаыс лои 402 112 км², олысь лыдыс — 1 493 200
морт. 1897 вося Йӧзӧс гижалӧм дырйи 91,2 % — рочьяс, 8,6 % — коми. Велӧдчӧм
йӧзлӧн лыдыс — 19,1 %.

1912 воын Вӧлӧгда губерняын оліс — 1649900 морт (мутаслӧн ыдждаыс — 353349 кв.
вёрст), 1926 воын — 1053832 морт (ыдждаыс — 112381 кв. км).



https://kv.wikipedia.org/wiki/%D0%92%D3%A7%D0%B3%D1%83%D0%BB%D1%8A%D1%8F%D1%81

Вӧгулъяс (вӧгул: маньси; роч: манси; важӧнджык вогулы, вогуличи) — финн-йӧгра
войтыр, Рочмуын йӧгра котырӧ пырысь ичӧт лыда вужвойтыр, олӧ Россияын Рытыввыв
Сибырын.

Сёрнитӧны вӧгул кывйӧн, но 60 % йӧзыс быдлунъя олӧмын вӧдитчӧны роч кывйӧн.
2010-ӧд вося Ставроссияса Йӧзӧс пасъялӧм дырйи арталӧма 12269 вӧгул. 200 гӧгӧр
морт олӧ Свердловск обласьт войвылын, некымынӧн — Перым край асыв-войвылын
(«Вишерский» канму заповедникын).

«Манси» ас ним вуджӧдсьӧ кыдзи «морт», артмӧма важ фин-йӧгра кадся *mańćɜ «ай,
морт» кывсянь. Кыввужйыс тыдовтчӧ и мукӧд фин-йӧгра кывйын: ӧстякъяслӧн фратрия
шусьӧ «маньть» (mańt́) (ваха сёрнисикас), «моньть» (mońt́) (иртыш сёрнисикас),
«мась» (maś) (обдор сёрнисикас), маддяръяслӧн «magyar» ас ним. Вогул кывлӧн
сёрнисикасъясын паныдасьлӧ татшӧм татшӧм кывъяс: маньси (mańśi) (сосьва вӧгул),
ма̄ньсь (māńś) (пелым вӧгул), мӧ̄ньсь (mɔ̄̈ńś) (улыс конда вӧгул), мӓньцӣ
(mäńćī) (тавда вӧгул), ма̊ньсь (måńś) (улыс лозьва вӧглу).

Вӧгул фратриялӧн «Мо̄сь» ним артмӧма ӧстяк «мась» (mɔś) кывйысь (Обдор
сёрнисикас), но воӧма важ йӧгра кадся *mańćɜ кывйысь.

1920-ӧд воясӧдз вӧгулъясӧс рочьяс шуисны «вогулы» кывйӧн, мый артмӧ ӧстякъяслӧн
u̯oɣaĺ, u̯oɣat́ кывйысь. Тайӧ кывйыс век на паныдасьлӧ мукӧд кывйын, шуам,
немеч. Wogul, wogulisch.

Торйӧдӧны ӧстякъяслысь куим этнографическӧй котыр: войвывса, лунвывса да
асыввывса. Лунвывса ӧстякъяс, кодъяс олӧны Иртыш ю бокын, сорласисны рочьяскӧд
да тотараяскӧд.

Вӧгул кыв пырӧ урал кыв семьялӧн обдор йӧгра котырӧ. Торйӧдӧма 8 сёрнисикас:
сосьва, вылыс лозьва, тавда, улыс конда, пелым, ваха, шӧр лозьва, улыс лозьва.

2010 воын Тюмень обласьтын олӧма 11 614 вӧгул: на лыдын Ханты-Вӧгул асвеськӧдлан
кытшын 10 917 (2010 в.), Ямал-Яран асвеськӧдлан кытшын 171 (2002 воын), Тюмень
обласьтын (асвеськӧдлан кытшъястӧг) — 496 (2002 воын). Свердловск обласьтын
олӧма 251 морт (2002 воын 259). Та кыдзи, Украинаын 2001 воын олӧма 43 вӧгул.



https://kv.wikipedia.org/wiki/%D0%92%D1%8B%D0%BB%D1%8C%D1%8B%D0%B1

Выльыб (рочӧн Выльыб) — Коми Республикаса Кöрткерöс районысь Ыджыдвидз сикт
овмӧдчӧмин улö пырысь грезд.

Грезд пукалӧ Висер юлӧн веськыд берегас. Выльыбсянь Ыджыдвидз шӧрсиктӧдз — 3 км,
Кӧрткерӧс юрсиктӧдз — 78 км, Сыктывкар юркарӧдз — 126 км.

Выльыблöн историяыс йитчöма Ыджыдвидз сикт артмöмкöд. Медводдзаысь Ыджыдвидз
Вишера погостыс казьтывсьö 1585 воö. Вöлöма 3 керка, олöмаöсь Висер юлöн шуйга
берегас, öнiя Выльыб весьтын, а местасö шулöмаöсь Кöсьта керöсöн. Мöдар берегас
вöлöма паськыд видз. XVII нэмын Висер ю писькöдöма сэтi выль ва туй.

Асму тӧдмалысь И.М. Панюков серти, XVII нэм помас ёна ойдлöм вöсна да Висер юлöн
ва туй вежсьöм вöсна Кöсьта керöсын олысьяс вуджöмаöсь овны Висер юлöн веськыд
берегас. Öтияс овмöдчöмаöсь вывтасiнö, выль ыбъяс вылö — тадзи артмöма Выльыб,
мукöдыс — ю кузя улöджык, но дыр кад чöж став олысьсö шуöны ыджыдвидзсаöн.
Медводдза вуджысьсö шулöмаöсь «шабалаöн». Веськыд берегас овны вуджöмаöсь дыр
кад чöж.

Грездын вӧлӧма мельнича. Выльыбсянь катыдланьын сулавлӧма часовня либӧ крест
(Прокопей лун – сура празьник).

Айму вӧсна Ыджыд тышӧдз Выльыбса ягын вӧлӧма зэкъяслӧн баракъяс да вышкаяс,
пукалысьясыс пӧрӧдісны вӧр да кыскалісны Висер юö.

Радио кывны кутöма 1952 восянь. Би сетны кутöмаöсь 1958 восянь. Грездас вӧлӧма
КБО, медпункт, начальнӧй школа. Ӧні эм челядь видзанін, кирпичысь клуб, «Исток»
видз-му овмӧс, пилорама.



https://kv.wikipedia.org/wiki/%D0%92%D1%82%D1%8E%D1%80%D0%B8%D0%BD%D0%B0_%D0%9B%D1%8E%D0%B4%D0%BC%D0%B8%D0%BB%D0%B0_%D0%97%D0%B0%D1%80%D0%BD%D0%B8%D0%B5%D0%B2%D0%BD%D0%B0

Зарни Люся чужис 1964-ӧд вося тӧвшӧр тӧлысь 11 лунӧ Коми АССР-ын Изьва районса
Кельчиюр сиктын. 1979-ӧд воын помалiс Кельчиюрса шӧр школа, 1985-ӧд воын —
Перымын канмуса культура институт. 1985 восянь уджалӧ Сыктывкарын, С.Я. Маршак
нима Коми Республикаса челядьлӧн национальнӧй библиотекаын веськӧдлӧ отделӧн.

Людмила Втюриналысь кывбуръяссӧ йӧзӧдлiсны республикаса газет-журналлӧн лист
бокъяс вылын, а сiдзжӧ «Сыктывкар», «Был у меня хороший друг», «Собрание
разлук», «У камелька», «Kuum öö» (эст кыв вылын) небӧгъясын.

2006-ӧд воӧ Зарни Люсялӧн петіс «Шоныд діяс» медводдза небӧг, 2010-ӧд воын
«Народная библиотека» серияын — «Майбыр кад» кывбур ӧктӧд.

Зарни Люся гижӧ рочӧн, комиӧн да изьва кылӧн кывбуръяс да проза. Изьва кылӧн
гижӧдъяс петавлісны «Арт» журналлӧн 2012 вося 2-ӧд номерын. Изьва сёрнисикасӧн
йӧзӧдӧма «Дзоляньлӧн дзольгӧм» да «Менам шоныд діяс» повесьтъяс.



https://kv.wikipedia.org/wiki/%D0%92%D0%B5%D0%B6%D0%B5%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Вежев Александр Александрович (комиӧн – Ӧльӧксан Ӧльӧксан) (1911–1977) – коми
литература туялысь, СССР-са Гижысь котырӧ пырысь (1950).

Пöшти ставсö, мый вöчöма коми литератураын да мый выльыс петö коми гижысьяс перö
улысь, Вежев удитö видлавны пыдiсянь да джуджыда. Александр Вежев видлалiс
Нёбдiнса Витторлысь, Тима Веньлысь, Илля Васьлысь, Луздор Васьлысь, Юсьлысь,
Педь Геньлысь, Вась Елькинлысь, Василий Лекановлысь да уна мукöд коми гижысьлысь
творчествосö. Уна вын да эбöс пуктiс Иван Куратовлысь уджъяссö
донъялöм-видлалöмö.

Вежевлысь статьяяссö йöзöдöма Сöветса ыджыд энциклопедияын, Украина сöветса
энциклопедияын, Литератураса дженьыд энциклопедияын да мукöд ыджыд петассын.



https://kv.wikipedia.org/wiki/%D0%92%D0%B0%D1%82%D0%B0%D1%80

Ватар (латин Melanitta fusca; рочӧн турпан) тайӧ утка рӧдысь ваын уялысь лэбач.
Тайӧ утка сикасыслы нимсӧ лӧсьӧдiгӧн коми йӧз ӧткодялӧмаӧсь сьӧд таркӧд.
Нимыслӧн воддза юкӧныс индӧ, мый тайӧ абу вӧрса пӧтка, мед кӧть и тар кодь, а
ваын уялысь лэбач.

Олӧны ватаръяс Европалӧн да Азиялӧн войвыв юкӧнъясас. Парма весьтын
петкӧдчывлӧны сӧмын гожйыны локтiганыс да бӧр мунiганыс.

Тулыснас Коми муӧ воӧны сьӧд уткаяскӧд ӧти кадӧ, либӧ лун-мӧдӧн сёрӧнджык —
ода-кора тӧлысьлӧн мӧд джынйын. Гожӧмсӧ коллялӧны вӧра тундраын да тундраын,
ляпкыдик тыяса местаясын. Позсӧ лӧсьӧдӧны му вылӧ, ва бердын быдмысь кустъяс
пӧвстын. Пӧжны пуктӧны гырысиник еджыд дас колькйӧдз. Пӧжсигас позъяс пукалӧ энь
уткаыс тӧлысь чӧж. Сильӧпиянсӧ борд йыланыс кыпӧдчытӧдз сӧмын мамныс жӧ
дӧзьӧритӧ.

Ватаръяс пӧткӧдчӧны ӧтмоза и быдмӧг сёянӧн, и яя сёянӧн. Но век жӧ зiльджыка да
окотапырысьджык куталӧны васа небыд лёльӧ-гагъясӧс. Чужанiнсӧ эновтӧны кöч
тöлысь помын либö йирым пуксьӧм бӧрын. А бӧръя кадас, войвывса поводдяыд
шоныдлань ёна вежсис да, гашкӧ, и сёрӧнджык туйӧ петӧны. Тӧвъянiнъясыс
ватаръяслӧн Вой саридз бердын, а сiдзжӧ Атлантика саридздорса Европалӧн рытыввыв
пӧлӧнъясын.

Удмуртъяслы тӧдса тайӧ войвывса лэбачыс, найӧ шуӧны сiйӧс «вутурöн». Тэчасыс
миян кодь жӧ кык юкӧна: вуыс — ва, турыс — тар. Кыкнан кывъяс нимъясыслöн
подулыс ӧти: уткасӧ таркӧд — яг выв пӧткакӧд — орччӧдӧм.



https://kv.wikipedia.org/wiki/%D0%91%D1%83%D1%88%D0%B5%D0%BD%D1%91%D0%B2_%D0%9F%D1%91%D1%82%D1%80_%D0%A4%D0%B5%D0%BB%D0%B8%D0%BA%D1%81%D0%BE%D0%B2%D0%B8%D1%87

Пётр Бушенёв чужис 1956 вося сора тӧлысь 12-ӧд лунӧ Удорса районса Мутьдін
грездын.

Оліс Ыджыдъяг посёлокын, 1962 восянь сэні велӧдчис 8 класса школаын. 1973 воын
Косланса шӧр школа помалӧм бӧрын уджаліс слесарӧн Косланса вӧр пунктын. 1974
восянь велӧдчис Коми канмуса педагогика институтысь физика-математика
факультетын. Велӧдіс Косланса шӧр школаын физика да астрономиа. 1986-сянь «Выль
туйӧд» газетын корреспондент, ӧні — экономика юкӧдын редактор.

Пётр Феликсович медводдза кывбуръяссӧ йӧзӧдіс Войвыв кодзув журналын 1977 воын.
Гижысь корсьӧ аслыспӧлӧс образъяс.



https://kv.wikipedia.org/wiki/%D0%91%D0%B5%D0%BB%D1%8F%D0%B5%D0%B2_%D0%93%D0%B5%D0%BD%D0%BD%D0%B0%D0%B4%D0%B8%D0%B9_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Беляев Геннадий Васильевич (1940—2008) — коми гижысь, коми литература туялысь,
литературнӧй критик, филологияса кандидат, журналист.

Геннадий Беляев чужис 1940 вося тӧвшӧр тӧлысь 1-ӧд лунӧ Коми АССР-ысь Сыктыв
районса Кычаныб грездын.

Служитіс армиаын. Помаліс Коми канмуса педагогика институт, аспирантура. Уджаліс
КПСС-лӧн Коми обкоме, «Югыд туй» газетын редакторӧн. Вӧлі телевиденньӧ да
радиовешанньӧ кузя Коми АССР-са Госкомитетын веськӧдлысьӧн, «Коми гор»
телерадиокомпаниаса веськӧдлысьӧс вежысьӧн.

Г. Беляев гижліс ичӧтик висьтъяс, драмаа миниатюраяс. Комиӧдіс Николай Носовлысь
«Приключения Толи Клюквина» небӧгысь висьтъяс (1963). Дасьтіс «Анбур — коми мойд
= Коми сказка — азбука» небӧг (2000), кытчӧ пыртісны роч кыв вылӧ вуджӧдӧм ас
кывйӧн висьталӧм коми мойдъяс.

Кыдзи литературнӧй критик тӧдса 1960-ӧд вояссянь. Туяліс коми гижысьяслысь
олӧмсӧ да гижӧдъясссӧ: Иван Куратовлысь, Нёбдінса Витторлысь, Михаил
Лебедевлысь, Палалей Кальӧлысь, Иван Тороповлысь, Геннадий Юшковлысь, Пётр
Шаховлысь да мукӧдлысь.

Коми проза йылысь литературно-критическӧй гижӧдъяс йылысь Г.В. Беляевлӧн Коми
небӧг лэдзанінын петавлісны «Литература да олӧм» (1974), «Книгаын да олӧмын»
(1977), «От вечно живого корня» (1983) да «Лыддьысьыськӧд сёрни» (1986)
сборникъяс. 2004 воын «Эскӧм» небӧг лэдзанінын петіс коми гижысьяслӧн гусянимъяс
йылысь «Кодi ciйӧ, кодi тайӧ» небӧг.



https://kv.wikipedia.org/wiki/%D0%91%D0%B0%D1%80%D0%B0%D0%BA%D1%81%D0%B0%D0%BD%D0%BE%D0%B2_%D0%93%D0%B5%D0%BD%D0%BD%D0%B0%D0%B4%D0%B8%D0%B9_%D0%93%D1%80%D0%B8%D0%B3%D0%BE%D1%80%D1%8C%D0%B5%D0%B2%D0%B8%D1%87

Бараксанов Геннадий Григорьевич (комиӧн Гриш Гень) (1934–1997) – зэв тӧдчана
коми туялысь, нималана лингвист. Сылӧн ки улысь петіс сёысь унджык наука удж.
Сійӧ вӧлі ыджыд наука форумъяс котыртысьӧн, тӧлка, вежӧра велӧдысьӧн, миян
республикаын, мукӧд финн-йӧгра республикаясын да суйӧрсайса финн-йӧгра туялысьяс
костын пыдди пуктана мортӧн. Сійӧ пуктіс ыджыд пай коми филология наука сӧвмӧмӧ.
Вӧлі Сыктывкарса канму университетын медводдза велӧдысьяс лыдын.

Геннадий Григорьевич Бараксанов чужис 1934 вося кӧч тӧлысь 12 лунӧ Сыктывкарын.
Кык во мысти семьяыс вуджӧ овны Сёська сиктӧ, кӧні и колис туялысьлӧн
челядьдырыс. Мамыс, Мария Ивановна, 1910 воӧ чужӧм, вӧлі Шошкаса совхозын
уджалысьӧн. Батьсӧ Геннадий Григорьевич абу тӧдлӧма. Бараксанов Григорий
Прокопьевич кувсьылӧма 1938 воӧ, сылы вӧлӧма сӧмын 27 арӧс. Мамыс колис ӧтнас
куим челядькӧд. Сьӧкыд вӧлі сиктса челядьдыр: ковмыліс велӧдчыны, уджавны
совхозын да нӧшта гортын. Война кадся сьӧкыдторъяс вылӧ видзӧдтӧг, Геннадий пыр
бура велӧдчис да нӧшта отсаліс чоя-вокыслы.

1949 воӧ помаліс Сёськаса сизимвося школа да пырис Сыктывкарса педагогическӧй
училищеӧ. Велӧдчӧмыс сетчис кокньыда, да 1953 воӧ сійӧ пырӧ велӧдчыны Коми Канму
Педагогическӧй Институтӧ, история-филология юкӧнӧ, кодӧс помалӧ 1958 воӧ да лоӧ
коми кыв да литература, роч кыв да литература велӧдысьӧн. Студенталігӧн на
Геннадий Григорьевич казяліс, мый сійӧс кыскӧ туялан уджӧ.

Но пыр жӧ аспирантураын велӧдчыны эз артмы. 1958 восянь 1960 воӧдз Геннадий
Григорьевич Бараксанов служитіс армияын Свердловск карын, да вӧлі младшӧй
лейтенантӧн КГБ органын. Сэк кадӧ тайӧ вӧлі элитнӧй войскаӧн, кытчӧ бӧрйылісны
медбур зонъясӧс, «коммунизм пуктысьясӧс», спортсменъясӧс. Татшӧмӧн и вӧлі
Геннадий Григорьевич, школаын на сійӧ пырис комсомолӧ, институтын, коймӧд курсын
вӧлі коммунистическӧй партияӧ пырӧм могысь кандидатӧн, 1957 восянь КПСС-ӧ
пырысь.

Армияысь воӧм бӧрын заводитӧ уджавны Коми небӧг лэдзанінын, видзму литература
юкӧнын редакторӧн. Недыр мысти пырӧ СССР-са наука академиялӧн Коми филиалса
аспирантураӧ. Репетиторъяс отсӧгӧн велӧдӧ удмурт, мадьяр да немеч кывъяс.

Мӧскуаын велӧдчигӧн Г.Г. Бараксанов гӧтрасис да 1963 воӧ сылӧн чужис ныв Галина.
Аспирантура помалӧм бӧрын кольӧ семьясӧ да воӧ Сыктывкарӧ, 1963 восянь 1967
воӧдз уджалӧ Коми филиалса кыв да литература юкӧнын, младшӧй научнӧй
сотрудникӧн. Сыктывкарын Г.Г. Бараксанов лӧсьӧдӧ выль семья. Тайӧ кадсянь олӧм
да туялан уджъяс вӧлі топыда йитчӧмаӧсь Коми мукӧд да коми кывкӧд.

1993 воӧ пенсия вылӧ петӧм бӧрын недыр кад уджаліс национальностьяс делӧяс кузя
министерствоын.

Кувсис Г. Г. Бараксанов 1997 вося рака тӧлысь 16 лунӧ, кор сылӧн мамыс вӧлі
ловъя на, гуалісны Сыктывдін районса Сёська сиктын.

Öшым 1-дза лунсянь Геннадий Бараксанов велӧдчӧ Мӧскуаын СССР-са наука
академиялӧн Кыв туялан Институтын, кытчӧ сійӧс мӧдӧдісны куим во кежлӧ.
Институтын научнӧй веськӧдлысьӧн индӧны мир пасьтала нималана, тӧдчана туялысь,
финно-угровед, филологияса доктор, Василий Ильич Лыткинӧс.

Кыв туялан институт ёна отсаліс Геннадий Григорьевичлы сӧвмыны кыдз туялысьлы.
Став аслас олӧмсӧ сійӧ кутіс топыд йитӧдъяс став том туялыськӧд, кодкӧд сійӧ
велӧдчис да тӧдмасис институтын. Татчӧ пырисны туялысьяс Мӧскуаысь, Ижкарысь,
Йошкар-Олаысь, Ужгородысь, Саранскысь да мукӧд карысь. Нуӧдліс ёртъяссӧ аслас
радейтана Сёська сиктӧ, тӧдмӧдліс коми войтыркӧд да сылӧн оласногӧн. Г.Г.
Бараксановлӧн вӧліны зэв нималана велӧдысьяс: В. И. Лыткин, Б. А. Серебренников,
К. Е. Майтинская да мукӧд тӧдчана финно-угровед. Геннадий Бараксанов гижӧ «Коми
литературный язык, история его формирования и диалектная основа» тема вылӧ
кандидатскӧй диссертация, кодӧс дорйӧ 1964 вося лӧддза-номъя тӧлысь 26 лунӧ.

1970 вося кос му тӧлысь 1-дза лунӧ Сыктывкарын вӧлі артмӧдӧма Кыв, литература да
история институт Альберт Ванеев юрнуӧдӧм улын. Вӧлі дасьтӧма кык юкӧн: кыв,
литература да фольклор юкӧнӧн веськӧдліс А. Е. Ванеев, кыв юкӧнӧн - Г. Г.
Бараксанов. 15 во туялысь сетіс Кыв, литература да история институтса кыв
юкӧнлы. 1972 воӧ СССР-са наука академиялӧн Президиум сетӧ сылы старшӧй научнӧй
сотрудниклысь ним. Г. Г. Бараксанов эз уджав сӧмын ӧти наука нырвизьын, сійӧ
нӧшта окотапырысь туяліс коми сёрнисикасъяс, республикаысь сикт сёрни, велӧдіс
кыв история да ӧнія кадӧ кыв сӧвмӧм. Унаысь ветліс экспедицияясӧ кыдз
республикаын, сідз и Jмскса да Кола кӧджса комияс дорӧ. Унаӧн тӧдӧны Г. Г.
Бараксановӧс кыдз делӧвыв кабала коми кыв вылӧ вуджӧдысьӧс, журнал да газет
статьяяс гижысьӧс, радио да телепередачаса гӧсьтӧс.

Г.Г.Бараксанов лыддыссьӧ и Сыктывкарса Канму Университетын коми кыв да
литература кафедра пуктысьӧн-сӧвмӧдысьӧн. 1972-1980 воясӧ сійӧ уджаліс
университетын А.К. Микушевкӧд ӧтшӧтш. Медводдза кадӧ Г.Г. Бараксанов лыддис
пӧшти став курссӧ: «Основы финно-угорского языкознания», «Современный коми язык.
Морфология», «Лексикология и лексикография коми языка», спецкурсъяс, семинаръяс,
нуӧдіс студентъяслысь курсвывса да дипломнӧй уджъяс.

Öнія кадӧ сылӧн «быдтасъясыс» - велӧдысьяс, туялысьяс, журналистъяс пӧсь
сьӧлӧмсянь казьтылӧны аслас вежӧра, тӧлка велӧдысьӧс. Ыджыд пай Г.Г. Бараксанов
пуктіс нӧшта том туялысьяслы туй восьтӧмын. Коми наука шӧринын сылӧн веськӧдлан
кадӧ вӧлі дорйӧма уна кандидатскӧй диссертация, ӧнія кадӧ тайӧ тшӧтш нималана
туялысьясӧн, на пиӧ пырӧны: А. Н. Ракин, В. А. Ляшев, Л. М. Безносикова, Т. И.
Прокушева, З. П. Ануфриева, Н. Д. Манова, Г. В. Федюнева, Е. А. Айбабина, Г. А.
Некрасова, Е. А. Цыпанов.



https://kv.wikipedia.org/wiki/%D0%91%D0%B0%D0%B9%D0%B4%D3%A7%D0%B3_%D0%B2%D0%B0%D1%80%D1%8B%D1%88

Паныдасьлывлӧ Америкаын, Европаын, Азияын, но тундраын да вӧра тундраын, а
сідзжӧ Лунвыв Сибирса джуджыд гӧраа инъясын.

Олӧ-вылӧ да быдтысьӧ пыр ӧти местаын. Оланінсьыс ылыстчывлӧ зэв шоча, сӧмын
пӧтӧсаджыкинъяс корсигӧн. Позсӧ лӧсьӧдӧ джуджыд кырта вылӧ, а вӧра тундраын — пу
вылӧ. Абуӧсь кӧ матiгӧгӧрын катша-ракалӧн важ позъяс, тэчӧ ачыс пу вожъясысь да
увъясысь. Пӧжны пуктӧ гӧрдов либӧ гӧрдовруд рӧма куим-ӧ-нёль гырысиник кольк.
Пӧжсян кадыс кыссьӧ пӧшти тӧлысь чӧж. Сэки пӧжсьысь пӧвсӧ сёяннас могмӧдӧ ай
лэбачыс. Пияныслӧн чужӧм бӧрын мамыс чашйӧ-торйӧдлӧ вайӧм кыйдӧссӧ да вердӧ
сiйӧн быдтасъяссӧ. Сора тӧлысьын вынсялӧм варышпиян кыпӧдчӧны борд вылӧ да
эновтӧны ассьыныс чужан познысӧ.

Тайӧ варыш сикасыс, кыдзи и мукӧдыс, яй выв тылаборда. Пырджык кыйӧны-куталӧны
байдӧгъясӧс. Весиг поздысьӧны найӧ сiйӧ жӧ местаясас, кӧнi быдтысьӧны
байдӧгъясыс. Сы вӧсна коми йӧз и нимтӧны байдӧг варышӧн. Байдӧгысь ӧтдор
варышъясыс кынӧмпӧтсӧ перйӧм могысь уськӧдчывлӧны уткаяс, таръяс да кӧчьяс вылӧ.
Кутавлывлӧны тшӧтш тундраын олысь кынь шыръясӧс — леммингъясӧс. Кӧдзыдъяс дырйи
сибӧдчывлöны морт оланiнъяслань, кытысь налы мойвилӧ тшапнитны чавканӧс, ракаӧс
либö гулюӧс. Байдӧг варыш лыддьыссьӧ шоч лэбачӧн, та вӧсна пыртӧма видзан
пемӧсъяслӧн лыдӧ да пасйӧма Гӧрд небӧгын.

Перымса комилöн кывкудъясын «кречет» вежӧртаса нимыс абу. Удмуртъяс тӧдӧны тайӧ
варышсӧ, но шуӧны оз байдӧг варышӧн, на ногöн сiйö «кырек» либӧ «куректiсь».
Удмуртъяслӧн тайӧ ас кывъяс, но коми нимыскöд абу öти вужйысь.



https://kv.wikipedia.org/wiki/%D0%90%D1%84%D0%B0%D0%BD%D0%B0%D1%81%D1%8C%D0%B5%D0%B2_%D0%95%D0%B2%D0%B3%D0%B5%D0%BD%D0%B8%D0%B9_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87

Евгений Афанасьев чужис Коми АССР-ын Удора районса Кослан сиктын 1942 вося йирым
тӧлысь 16-ӧд лунӧ. Челядь дырйиыс коли Мутьдін грездын. 1957 воын помаліс
Пызьдін сиктын 7 вося школа, 1960 воын — Косланын шӧр школа.

Армиаын служитӧм бӧрын вӧлі физкультура велӧдысьӧн Пызьдінса 8 вося школаын.
Сэсся 8 во уджаліс вӧр лэдзысьӧн. 1976 восянь Е.С. Афанасьев — Удора районса
«Выль туйӧд» газетса фотокорреспондент. Тшӧкыда ветлывліс сиктъясті гижысь
корреспонденттӧг, та вӧсна сы пыдди гижлывліс ачыс.

Евгений Степанович — гижысь-сатирик. Медводз кутіс гижны шмонитана висьтъяс, а
сэсся челядьлы. 1977 воын «Войвыв кодзув» журналын петіс сылӧн медводдза «Помтӧм
сёрни» висьт. Сэксянь тайӧ журналас петіс кызь сайӧ висьт да кык повесьт.

Йӧзӧдліс гижӧдъяссӧ «Выль туйӧд» да «Югыд туй» газетъясын, «Войвыв кодзув»,
«Чушканзi», «Би кинь» да «Арт» журналъясын.



https://kv.wikipedia.org/wiki/1920%CA%BC_%D0%B2%D0%BE%D1%8F%D1%81%D1%81%D1%8F_%D0%BA%D0%BE%D0%BC%D0%B8_%D0%BA%D1%83%D0%BB%D1%8C%D1%82%D1%83%D1%80%D0%B0

Коми культура 1920ʼ воясӧ — медводдза сӧветувса воясӧ коми культура ловзьӧдан
кадколаст.

Коми обласьтын культура кыпӧдан удж медводз вӧлі гижӧд кыв сӧвмӧм сайын, ӧд сыӧн
вӧдитчисны велӧдчанінын, клубын, курсъяс вылын, быдлаын. Тӧдса, мый коми гижӧд
кывйыс чужліс ХIV нэмын на, тайӧс вӧчліс Перымса Степан. ХVIII нэмӧ гижан кыв
сӧвмис роч шыпасъяс подув вылын нин, ХIХ нэмын чужис коми литература. Но торъя
гижысьяс да туялысьяс гижлісны сэки ставныс ас нога, эз ӧткодя, ӧтувъя индӧдъяс
эз вӧвны. Колӧ вӧлі лӧсьӧдны ӧти ӧтувъя гижӧд кыв, став комилы гӧгӧрвоана,
культураа кыв.

1918’ вося моз тӧлысьын Емдінӧ чукӧртчисны Сыктывдін да Яренск уездъясысь коми
велӧдысьяс да воисны ӧти кывйӧ — подулавны гижӧд кыв, сы подулӧ пуктыны
Сыктывдінкар бердса сёрнисикас, ӧд сійӧ ӧтувтӧ вӧлі мукӧд сёрнисикасъяслысь
аслыспӧлӧслунъяссӧ, ӧткодя гӧгӧрвоана уналы. Велӧдысьяс вынсьӧдісны тшӧтш коми
анбур — Молодцов Сандрӧ Васьӧӧн вӧзйӧм шыпас чукӧр да найӧс гижанног. 1928’ вося
коми гижысьяслӧн II конференция вылын вӧлі шуӧма, мый гижӧд кыв колӧ озырмӧдны
да паськӧдны став сёрнисикас тшӧт весьтӧ, медбурсӧ, медколанасӧ сэтысь
босьтӧмӧн. Ӧттшӧтш колӧ гижны да сёрнитны зумыд индӧдъяс серти.

1918’ вося моз тӧлысьӧ коми школаяслы да коми войтырлы литература чукӧртӧм да
лӧсьӧдӧм могысь вӧлі котыртӧма торъя комиссия. Сэтчӧ пырисны И. Т. Чисталёв, В.
И. Лыткин, А. А. Маегов, В. А. Молодцов, мукӧдъяс. Колӧ вӧлі регыдъя кадӧн
могмӧдны медводз школаяс коми велӧдчан небӧгъясӧн. 1919’ во заводитчигӧн
велӧдчанінъясӧ комиссияса разӧдісны нин выль коми шыпаскуд (буквар), 1920’ воын
нин сійӧс йӧзӧдісны «Лыддьысьны велӧдчан» ним улын (гижис В. А. Молодцов). 1921’
воын вӧлі йӧзӧдӧма «Шонді югӧр» лыддьысян небӧг. Тадзи заводитіс сӧвмыны-кыпавны
ӧнія коми гижӧд кывным.

Кызьӧд воясӧ вӧвлытӧм ёна сӧвмӧ да паськалӧ коми кыввор, сэтчӧ пыралӧны
сёрнисикасъясысь торъякывъяс да артмалӧны дзик выль кывъяс, неологизмъяс, шуам,
кӧть кывбур, лыдпас, шыпас, шӧрин, кып «гимн», ичӧт лыян «револьвер», уджлун
«трудодень», котыра овмӧс «колхоз», индӧдалысь «инструктор» да уна мукӧд. Ва
коми кывлань синӧмыс сэк ёна вӧлі тӧдчӧ.

1918’ вося велӧдысьяслӧн пасйылӧм нин чукӧртчӧм шуліс пыртны челядьӧс велӧдан
уджӧ коми кыв, лӧсьӧдны коми школа. Тайӧс вӧчны вӧлі зэв сьӧкыд, но позяна.
Кызьӧд вояс чӧж унджык верстьӧ йӧзсӧ велӧдӧма лои лыддьысьны да гижны, коми кыв
пырис велӧдан уджӧ. Сідз, 1924’–1925’ велӧдчан воӧ 230 школаысь 217 уджаліс коми
кыв вылын. Тайӧ паськалӧмсӧ ышӧдіс Комиӧдан комиссия, сійӧ уджаліс 1929’ воӧдз.
Коми школалы колӧ вӧлі лӧсьӧдавны да йӧзӧдны велӧдчан небӧгъяс, дасьтыны
велӧдысьясӧс.

Вӧлі котыртӧма Коми небӧг лэдзанін. Кутісны петны коми кыв вылын челядьӧс
велӧдан небӧгъяс, мукӧдтор. Пондіс артмыны вужвойтырлысь культура сӧвмӧдӧм
могысь зумыд подув. Сійӧ кадӧ ёна колісны велӧдчӧм йӧз. Та могысь 1925’ воын нин
воссис Сыктывдінын велӧдысьясӧс дасьтан да Улляна сиктын видз-му овмӧс
техникумъяс, кык профессионально-техническӧй школа (Сыктывдінын да Айкатылаын),
йӧзӧс уджӧ велӧдан нёль мастерскӧй. Сэсся канувса институтъясын да техникумъясын
велӧдчис уна коми ныв-зон.

Гижӧд кыв сӧвмӧм-лӧсьӧдӧм, том йӧзӧс грамотаӧ велӧдӧм отсаліс тшӧтш кок вылас
сувтны коми литературалы. Таӧ ыджыд пай пуктісны коми гижысьяс М.Н. Лебедев
(Юсь), В.Т. Чисталёв (Тима Вень), Н.П. Попов (Жугыль). Коми сиктысь, коми йӧз
пӧвстысь петіс ыджыд енбиа кывбуралысь Виктор Савин (Нёбдінса Виттор). Кызьӧд
вояс помын — комынӧд вояс заводитчигӧн босьтчис гижны томджык войтыр: В.В.
Юхнин, Г.А. Фёдоров, И.В. Изъюров, И.И. Пыстин, Я.М. Рочев, П.Г. Доронин, И.М.
Вавилин да мукӧд.

Кызьӧд воясӧ чужӧ тшӧтш коми театр. Сійӧс котыртны босьтчӧ В.Савин. 1921’ воӧ
Нёбдінса Виттор лӧсьӧдӧ «Сыкомтевчук» нима котыр («Сыктывкарса коми театрын
ворсысь чукӧр»). Тайӧ котырыс уджаліс-зілис, гажӧдіс йӧзӧс кызьӧд вояс помӧдз.
Сы подув вылын 1930’ воын тэчсьӧ-чужӧ Коми инструктивно-передвижнӧй
показательнӧй театр.

Кызьӧд воясӧ пансьӧ Коми обласьтын нӧшта туялан удж, кӧть эз на вӧв сэки ни ӧти
вылыс велӧдчанін ни туялан институт. 1920’ воын чужис Коми му тӧдмалан-туялан
котыр (ОИКК). Водзмӧстчысь йӧз отсӧгӧн туялісны коми кыв, археология,
этнография, история, экономика, коми йӧзлысь культура. Зіля уджалісны Коми му
туялысьяс А.М. Мартюшев, А.А. Чеусов да мукӧд. Нималана туялысьясӧн лоины В.И.
Лыткин да А.С. Сидоров. Коми муӧс туялан котыр 1924’ восянь лэдзліс «Коми му»
торъя ас журнал. Сэні йӧзӧдлісны обласьтлӧн экономика, мупытшса озырлунъяс,
история, этнография, кыв йылысь материалъяс, петавлісны тшӧтш серпаса гижӧдъяс,
кывбуръяс.

Кӧть коми литература чужис-сӧвмис ХIХ нэм шӧрын, йӧзыс сэкся гижысьясӧс паськыда
эз тӧдлыны, ӧд эз вӧвны журнал-газетъяс, И.А. Куратов, П.Клочков да мукӧдъяс
гижлісны «пызанас», аслыныс. Та вӧсна кызьӧд воясся коми литератураӧс повтӧг
позьӧ нимтыны выльӧн. Дивӧ босьтӧ, кыдзи татшӧм регыдъя кадӧ бордъясьӧма-быдмӧма
сы мында енбиа гижысь, кывбуралысь, медводдза «Парма ёль» альманахъяссянь
(1922’–1923’ воясӧ) быд тӧлысся «Ордым», медводдза коми литература журналӧдз.
Ӧтияс гижлісны нэм заводитчигӧн нин (Илля Вась, Юсь, Д.Я. Попов), унджыкыс
босьтчисны кызьӧд воясӧ. Гижлісны гӧрд командиръяс — Афанасий Маегов (Варыш),
гырысь веськӧдлысьяс, прӧстӧй уджалысь йӧз, нывбабаяс Мария Йоль (М.И.
Безносикова), Войт (Ю.А. Попова), Ӧньӧ Агни (А.А. Суханова-Даньщикова).
Литература петіс чукӧстана кывбуръяссянь, сьыланкывъяссянь, гижисны драмаяс,
тешъяс, сэсся чужисны висьтъяс, очеркъяс. Дзордзаліс сьыланкывъяс лӧсьӧдан туй,
ӧд ёна эз тырмыны коми сьыланъяс. Кыпалӧмыс заводитчис «Коми рытъяссянь», сэні
ӧттшӧтш кылісны сьыланъяс, йӧзыс йӧктісны, ворсісны пьесаяс, лыддисны кывбуръяс.
Куим сэкся яръюгыд кодзув йылысь пасъям торйӧн.

Ыджыд енбиа морт вӧлӧма Викторыс, кывбуралысь, драмаяс гижысь да ворсысь,
редактор, уна йӧзкотырса удж нуӧдысь. Чужлӧма 1888’ вося вӧльгым 21’ лунӧ Нёбдін
сиктын гӧль крестьянин котырын. Кӧкъямыс чоя-вокаысь медыджыдыслы сюрліс быдсяма
удж, том зонка помалӧма Дереваннӧйын кык класса школа да уджавлӧма писарӧн
Печӧра вожын. 1906’ воын мунӧма айыскӧд Уралса заводъясӧ нажӧвитчыны, сэсся
веськалӧма лунвылӧ, Украинаӧ. Мӧд войтырлӧн вылыс культураыс да литератураыс
ышӧдӧма том мортӧс гижны комиӧн. 1918’ вося юльын Виттор воӧ чужан муӧ да моз
тӧлысьын нин «Зырянская жизнь» газет йӧзӧдӧ сылысь «Гӧрд звӧн» кывбур. Нёбдінса
Виттор уджавліс уналаын, гижліс войяснас сьыланъяс, поэмаяс, кывбуръяс, драмаяс,
проза. Уна гижліс ӧти лун олысь гижӧд, но йӧз паметьӧ кольӧма медводз лирикаа
сьыланкывъясӧн, найӧ зэв ӧдйӧ вуджӧмаӧсь йӧзкостсаясӧ, шуам, «Югыд кодзув»,
«Ӧтчыд овлӧ», «Чужи-быдми сьӧд вӧр шӧрын», «Коми море».

Сылысь сьыланъяс сьылӧны тшӧтш перым комияс Коммуын. Куслытӧм гаж да серам
сетӧны сылӧн «Райын» да «Инасьтӧм лов» тешъяс, Сюзь Матьвей коми ӧбича нуысь
герой — шӧйӧвоштӧм, ас вылӧ лача кутысь, эновтчытӧм, пикӧ сюрлытӧм, мунӧ
адысь-райысь («Адӧ ме эг шедӧдчы, Гажа муӧ мӧдӧдчи...»).

Нёбдінса Виттор медводдзаӧн пондіс гижны коми литература вылӧ критика, уна том
гижысьлы восьтіс туй, велӧдіс гижны. Комынӧд воясӧ, Сталинлӧн культ кадӧ,
Витторӧс пондісны мыжавны абутӧм мыжъясысь, лёкмысь олӧмыс эз сет нин сылы
ловбисӧ гижны кызьӧд воясын моз. 1937’ вося йирым 7’ лунӧ сійӧс пуксьӧдӧны
НКВД-саяс, подувтӧг мыжалӧны да ыстӧны Сибырӧ. 1943’ воӧ моз тӧлысьӧ сійӧ
дзескыдінын кувсьӧма. Ӧнӧдз на морт оз тӧд сылысь гусӧ.

Чужлӧма 1895’ вося ӧшым 27’ лунӧ Сыктывкар бердса Тентюков грездын, кык арӧса
кольӧма батьтӧгыс. Ичӧтдырся зіль уджыс вӧчӧма сійӧс зіль да писькӧс
велӧдчысьӧн, сыысь быдмас оз сӧмын кывбуралысь, но гырысь туялысь,
финно-угровед. Велӧдчӧма Сыктывкарса велӧдчанінын, сэсся Тотьмаын велӧдысьясӧс
дасьтан семинарияын. Семинарияас нин коми студентъяскӧд ӧтвыв котыртӧма кружок
да пондӧма кывбуръяс лӧсьӧдавны, каникуласигас чукӧртлӧма йӧзкостса поэзия.
Революцияясӧдз том морт гижӧ сарлы, озыръяслы паныд кывбуръяс, чуксалӧ коми
йӧзӧс югыдлань, велӧдчыны. 1916’ воын сійӧс босьтӧны сар армияӧ тышкасьны
германечьяскӧд. 1918’ воӧ Илля Вась воӧ бӧр чужанінас да пырӧ коми школаяслы
велӧдчан небӧгъяс гижан уджӧ. 1919’ да 1920’ воясӧ сійӧ Гӧрд армияын, тышкасьӧ
еджыдъяслы паныд, веськавлӧма полякъяслы пленӧ. 1922’ воӧ вӧвлӧм салдат пырӧ
велӧдчыны Москваса университетӧ, сэсся 1925’ воын аспирантураӧ, ветлӧ водзӧ
велӧдны рӧдвуж кывъяс Финляндияӧ да Венгрияӧ. Коми муысь сійӧ эз торйӧдчыв,
йӧзӧдӧ велӧдчан небӧгъяс, лирикаа кывбуръяс, 1927’ воын, Йирымса революциялы дас
во тыригкежлӧ, гижӧ «Мунӧны» поэма. Тайӧ поэмаыс Коми мулы сиӧм радейтана кыв,
том йӧз мунӧны дорйыны чужан мусӧ еджыдъясысь. Коді оз тӧд сылысь кывъяс:

Василий Ильич Лыткинӧс, комынӧд воясӧ том поэтӧс, кӧртвомаліс НКВД, ланьтӧдіс
ветымынӧд воясӧдз, мыжалісны СОФИН делӧысь, быттьӧкӧ сійӧ кӧсйӧма путкыльтны
Комиын Сӧвет ыджыдалӧм да сетны чужанінсӧ Финляндиялы. 1933’ воын чекистъяс
Мӧскуаын йӧршитісны сійӧс дзескыдінӧ да мыжалісны думыштӧм, вӧвлытӧм мыжысь,
сетісны куим во. Пукалӧма Ылі Асыввылын, Хабаровск крайын. Тӧлка морт, В.И.
Лыткин эз во бӧр Комиӧ ни Мӧскуаӧ, воис Европа юкӧнӧ сӧмын 1938’ воын. Сэсся уна
во уджавліс Уфаын, Чкаловын (Оренбургын), Рязаньын, велӧдіс пединститутъясын.
Сэсся 1959’ воӧ, Сталин кулӧм бӧрын нин, вуджӧ Мӧскуаӧ, нэмсӧ сэсся туялӧ
финн-йӧгра кывъяс, лоӧ профессорӧн. Кувсис Илля Вась 1981’ вося моз тӧлысь 27’
лунӧ. Дзебӧма Сыктывкарӧ.

Чисталёв Вениамин Тимофеевич нэмсӧ вӧвлі челядьӧс велӧдысь, ӧттшӧтш гырысь,
мӧвпалысь морт, литературалы подув пуктысьясысь ӧти. Чужлӧма 1890’ вося йирым
20’ лунӧ Помӧсдінын, вӧлӧсьтса писар котырын. Велӧдчӧма школаясын Помӧсдінын,
Дереваннӧйын, ёна кӧсйылӧма велӧдны челядьӧс. Кӧть Тотьмаса семинарияӧ коми
зонмӧс абу босьтӧмны, сійӧ велӧдчӧма ачыс да 1908’ воын пырӧма велӧдны Пожӧгса
школаӧ. Сэки нин Тима Вень гижӧма коми шыпаскуд да комиӧн челядьлы лыддьысян
небӧг. Но нинӧм, дерт, сардырся кадӧ сылысь эз йӧзӧдны. Сэсся том мортӧс
босьтӧны тышкасьны германечьяскӧд, веськавлӧма Украинаӧ. Тайӧ ветлӧмыс унатор
вылӧ сылысь синъяссӧ восьтӧма. Революцияяс бӧрын, 1918’ восянь 1933’ воӧдз, олӧ
да уджалӧ Помӧсдінас, ёна гижӧ — кывбуръяс, висьтъяс, пасйӧдъяс, поэмаяс.

1929’ воын сійӧ гижӧ коми литератураын медбур «Трипан Вась» висьт. Сэні пыдіа,
психология боксянь стӧча серпасалӧма тшыг кадӧ кӧдзны кайлысь крестьянинӧс.
Гӧрӧм-кӧдзӧм, турунасьӧм бӧрын Трипан Вась гортӧ бӧр кывтігас кувсьӧ. Тайӧ
уджалысь коми мортлы кып, Трипан Вась эскӧ аслыс, аслас вынӧ, олӧ аскиа лунӧ
лача кутӧмӧн, зумыда да падъявтӧг. Ӧти Ен сылӧн эм — ас вылӧ удж.

Кызьӧд вояс коми йӧзлы, культуралы, дзоньнас коми оласноглы — кыпалан-туан да
дзордзалан кад. Тайӧ тӧдчӧ яръюгыда тшӧтш сыысь, мый коми йӧзысь унаӧн асьнысӧ
пондісны сэк нимтыны эз роч ног, шуам Савин Виктор Алексеевич, а лӧсьӧдлісны
коми нимтаннога шуӧмъяс — Нёбдінса Виттор. Ӧд коми сиктын важӧн дай ӧні на йӧзыс
шыасьӧны ӧта-мӧд дорас оз официальнӧя, ним-вичӧн, овӧн, а вӧдитчӧны сиктса
нимтӧмӧн (Савӧ Наталь, Петыр Вась). Збыльысьсӧ коми ногӧн тадзи эськӧ колӧ.
Кызьӧд воясӧ коми гижысьяслы, веськӧдлысьяслы дӧнзьымӧн лоӧма роч ногӧн
нимтысьӧмыс, найӧ казялӧмаӧсь нэмӧвӧйся озырсьыс-озыр коми нимъяс. Со кыдзи
Нёбдінса Виттор «Менам томкадся олӧм» гижӧдын лыддьӧдлӧ ассьыс чужанвужсӧ:

Ӧти сиктъясын мортсӧ нимтылісны айяс сертиыс (мам сертиыс, эз кӧ вӧв
«официальнӧй» айыс), мукӧдлаын — орд сертиыс, кутшӧмкӧ важ ай либӧ энь ним
серти, либӧ прӧзванньӧ серти (Куран Валя). Кызьӧд воясся газет-журналъясӧ, коми
литератураӧ кольӧма уна сё коми ногса нимталӧм, на пиысь унаӧн тӧдсаӧсь миянлы.
Асьнысӧ йӧзыс нимтылӧмаӧсь чужанін сертиыс (Нёбдінса Виттор — В. Савин), Луздор
Вась — В. Юхнин), айним сертиыс (Илля Вась — В.И. Лыткин, Тима Вень — В.Т.
Чисталёв), орд ним да мукӧд прӧзванньӧ сертиыс (Изъюр Иван — И. Изъюров, Ичӧт
Иван — И. Сажин), ним-ов-вичсӧ дженьдӧдӧм серти (Иливапыс — Илья Иванович
Пыстин, Мивашеков — Михаил Иванович Шестаков), роч ов комиӧдӧм серти (Юсь —
Михаил Лебедев). Унаысь йӧзыс асьнысӧ серпасавлісны ӧбичаныс серти, шуам, Биа
Ӧгыр (Я.И. Чупров), Чард (А.Н. Надеев), Варыш (А.А. Маегов), Жугыль (Н.П.
Попов), Жан Морӧс (И.Т. Чисталёв). Вӧліны тшӧтш зэв аслыссяма ногӧн лӧсьӧдӧм мӧд
нимъяс. Сідз, челядьлы коми гижысь Ю.А.Попова гижсьылӧма Войт нимӧн. Збыльысьсӧ
кӧ ӧд, ХIХ нэмсянь нин коми литератураын тайӧ традицияыс кыссьӧ, шуам, Иван
Куратовлӧн вӧлі Гугов мӧд ним, Георгий Лыткинлӧн вӧлі Ёгуш, Каллистрат Жаковлӧн
вӧлі Палалей Кале. Нелямынӧд вояссянь рочмӧдан нырвизьыс лоӧма сэтшӧм ён, мый
гижысьяс, дзоньнас коми интеллигенция дугдӧма нимтыны асьнысӧ коми ногӧн, ӧнӧдз
выналӧ роч ногса нимтанног.



https://kv.wikipedia.org/wiki/%D3%A6%D1%82%D1%83%D0%B2%D1%8A%D1%8F_%D0%B4%D0%B8%D0%BA%D1%82%D0%B0%D0%BD%D1%82

Ӧтувъя диктант — коми кыв вылын диктант гижан ӧтувъя акция, кодӧс нуӧдӧ «Коми
войтыр» ӧтмунӧм да коми том войтырлӧн «МИ» котыр. Медводдзаысь нуӧдӧма 2015 вося
урасьӧм тӧлысь 18-ӧд лунӧ. Сідзжӧ шуӧны Коми диктант.

Нуӧдны коми кыв вылын ӧтувъя диктант вӧзйыліс коми том войтырлӧн «МИ» котыр 2014
воӧ Кулӧмдін районса Помӧсдін сиктын фин-йӧгра томуловлӧн ФУРОР Войтыркостса
форум дырйи.. Диктант кежлӧ дасьтӧма торъя бланк.

Диктантлы гижӧдсӧ дасьтіс нималана коми гижысь Владимир Тимин. Сійӧ шусис «Чужан
му йылысь кыв». Диктант эз вӧв сьӧкыд кыв гижанног да чут-чутік пуктанног
боксянь, но мукӧдсӧ крукыштіс ас нимъяс гижӧм.

Котыртысьяслӧн арталӧм серти, ассьыс тӧдӧмлунсӧ 2015 воын донъявны воліс 500
сайӧ морт. Медводз диктант гижисны Москваын олысь комияс. Россияса Президент
бердын Коми Республикаса Пырпеткӧдланінын гижисны 23 морт.

Юркарын диктант гижысьяс ӧдва тӧрисны Сыктывкарса канму университетлӧн кык ыджыд
жырйӧ. Волісны ас вын видлыны студентъяс да университет помалысьяс, велӧдысьяс
да журналистъяс, чина войтыр да арлыда йӧз. Ыджыд котыр локтіс Искусствояс
гимназияысь. Сыктывкарын диктант гижисны 110 гӧгӧр морт. Диктант лыддис
университетса велӧдысь, кыв туялысь, филологияса доктор В.М. Лудыкова. Диктант
гижысьяс лыдын вӧліны «Коми войтыр» ӧтмунӧмын нырщикъяс В.П. Марков, С.И. Габов.

Унаӧн пырӧдчисны диктант гижӧмӧ коми сиктъясысь. Кулӧмдін сиктса школаын гижисны
34 морт, Кулӧмдін районса Помӧсдінын — 90 морт (20 версттьӧ да 70 велӧдчысь),
Пожӧгын — 73 морт.

Удора районын диктантасисны Шӧр библиотека подув вылын Косланын, Усогорскын,
Благоевын, Важгортын, Чимын, Слӧбӧдаын, Ёвкӧджын, Йӧртымдінын — ставнас морт 80.

Изьва районын гижисны челядьлы содтӧд тӧдӧмлун сетан шӧрин подув вылын, Изьва
районса Гамын — школаын. Пырӧдчисны диктантӧ Сыктывдін районса Ыб да Паджга,
Кӧрткерӧс да Абъячой юрсиктъяс.

Комиӧн диктант гижисны и Инта карын, Петрунь да Косьювом сиктъясын. Ставнас 71
морт.

Княжпогост районын диктант гижны окотитысьыс чукӧрмис 76 морт: Емваын 30-ӧн,
Сьӧська сиктын 20-ӧн, Мещура посёлокын 8-ӧн, Туръя сиктын 18 морт. Арлыд
сертиыс: дас арӧссянь 70 арӧсӧдз.



https://kv.wikipedia.org/wiki/%D0%AF%D1%80%D0%B5%D0%BD%D1%81%D0%BA_%D1%83%D0%B5%D0%B7%D0%B4

Яренск уезд – Россияса империяын XVII нэмын лӧсьӧдӧм уезд, кытчӧ вӧлі пырӧны
коми сикт-грездъяс.

Шӧриныс – Яренск кар. Уездӧ вӧлі пырӧны татшӧм вӧлӧсьт-муяс: Эжваса
(Вычегодская), Емваса (Вымская), Сыктыв (Сысольский); вӧлӧсьтъяс – Удора
(Удорская), Слӧбӧда (Глотова Слободка), Ужга (Ужговская / Ужгинская), Эжвайывса
(Верхневычегодский).

Уездлӧн ыдждаыс 1678 воын: 155319 км². Олысь лыд: 20 сюрс гӧгӧр морт. Плотносьт:
0,13 морт 1 км².

1780 воын Яренск уезд юкӧма кык уезд вылӧ: Усть-Сысольск уезд (шӧриныс –
Усть-Сысольск) да Яренск уезд, кытчӧ пырисны Эжва ю бокса коми сиктъяс (Паль
сиктӧдз), Емваса ю вывса сиктъяс да Удораса вӧлӧсьт Слӧбӧдакӧд. Тайӧ границаясыс
эз вежсьыны Коми (Зыряна) асвеськӧдлан обласьт лӧсьӧдтӧдз.

1708 восянь Яренск уезд вӧлі пырӧ Сибыр губерняӧ, 1719 восянь Яренск дистрик ним
улын — Кардор губерняӧ, 1796 восянь — Вӧлӧгда губернияӧ, 1918 восянь — Войвыв
Двина губерняӧ. 1921 воын уезд юкӧн пырис Коми (Зыряна) асвеськӧдлан обласьтӧ. А
1924 воын уезд дзикӧдз бырӧдӧма.

Мацук М.А. Яренский уезд // Республика Коми: Энциклопедия: в 3-х т. – Сыктывкар:
Коми кн. изд-во, 2000. – Т. 3. – С. 354.



https://kv.wikipedia.org/wiki/%D0%AF%D1%80%D0%B0%D1%81%D0%BE%D0%B2_%D0%91%D0%BE%D1%80%D0%B8%D1%81_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87

Борис Ярасов чужис Вӧлӧгда губерняысь Яренск уездса Зӧвсьӧрт сиктын 1908 вося
моз тӧлысьӧ. Начальнӧй школа помалӧм бӧрын велӧдчис Гамса шӧр школаын. 1928—1930
воясӧ велӧдчис Сыктывкарса совпартшколаын, а сэсся А.И. Герцен нима Ленинградса
пединститутын. 1936 восянь велӧдіс Сыктывкарса вӧр техникумын да вӧрса рабфакын.

1938 воын аслас ёртыскӧд, коді бӧрынджык лои коми фольклор туялысьӧн, Иван
Осиповкӧд (Вокан), пырис велӧдчыны Ленинградса пединститутлӧн аспирантураӧ
«фольклористика» специальносьт серти. Айму вӧсна Ыджыд тыш водзвылын недыр
чукӧртыштіс коми фольклор, сэсся мӧдӧдчис фронт вылӧ. Доймылӧм бӧрын 1941 во
помын бурдӧдчис Ленинградса госпитальын. Сы бӧрын служитіс флотын. «Книга
памяти» небӧгын пасйӧма, мый Б.С. Ярасов вошис юӧрттӧг 1942 вося тӧвшӧр тӧлысьӧ.

Поэзия дорӧ сибаліс Гамса школаын велӧдчигӧн, кор лӧсьӧдісны ки помысь вӧчӧм
журнал. Йӧзӧдчыны босьтчис 1927 восянь.



https://kv.wikipedia.org/wiki/%D0%AE%D1%88%D0%BA%D0%BE%D0%B2_%D0%93%D0%B5%D0%BD%D0%BD%D0%B0%D0%B4%D0%B8%D0%B9_%D0%90%D0%BD%D0%B0%D1%82%D0%BE%D0%BB%D1%8C%D0%B5%D0%B2%D0%B8%D1%87

Юшков Геннадий Анатольевич (комиӧн Толь Гень, 1932–2009) – коми гижысь, Коми
Республикаса нимйӧза гижысь (1991), Россияса культураын нимӧдана уджалысь
(2000).

Геннадий Юшков тӧдса кыдз поэт, прозаик да драматург. Медводдза «Мирлӧн асыв»
кывбурсӧ йӧзӧдліс 1952–ӧд воын «Войвыв кодзув» журналын. 1959–ӧд воӧ петіc
«Медводдза сёрни» кывбур чукӧр. Сэсся сьӧрсьӧн–бӧрсьӧн йӧзӧдіс «Сӧстӧм дӧрӧм»,
«Сьӧлӧм петас», «Кывбуръяс» да мукӧд небӧг.

Уна во чӧж Коми республикаса драма да Коми Республикаса вужвойтырлӧн
шылада-драмаа театръяслӧн сценаяс вылын петкӧдлӧны «Сизимӧд председатель»
(1958), «Макар Васька – сиктса зон» (1963), «Кыськӧ тай эмӧсь» (1969) пьесаяс
серти спектакльяс.

Аслас висьтьясын да повесьтъясын, «Чугра» (1981), «Рӧдвуж пас» (1988), «Бива»
(1999) романъясын гижысь шыöдчö йöзкост олöмын меддонатор дорас, восьтö коми
мортлысь аслыспöлöс мывкыдлунсö.

Геннадий Юшков ыджыд пай пуктіс Коми Республикаса общественнӧй олӧмӧ, коми
йӧзлысь правояс дорйӧмӧ. 1989 вося ӧшым тӧлысь сійӧс вӧлі бӧрйӧма «Коми котыр»
веськӧдлысьӧн, коді сэки шусис «Коми войтырӧс сӧвмӧдан комитет».

Г.А. Юшковӧс некымынысь бӧрйылісны Коми АССР-са Вылыс Сӧветӧ депутатӧн: 8
(1971–1975), 9 (1975–1980) да 10 созывӧ (1980–1985); веськӧдліс йӧзкостса
велӧдӧм серти постояннӧй комиссияӧ.



https://kv.wikipedia.org/wiki/%D0%AB%D0%B4%D0%B6%D1%8B%D0%B4_%D1%82%D1%83%D1%80%D1%83%D0%BD%D1%87%D3%A7%D0%B6

Ыджыд турунчӧж (латин Aythya marila; рочӧн Морская чернеть) — утка котырысь ваын
уялысь лэбач.

Турунчӧж котырса уткаяс пӧвстын туялысьяс торйӧдӧны 3 сикас тылабордаӧс: гӧрд
юра турунчӧж (красноголовая чернеть), тугъя турунчӧж (хохлатая чернеть) да ыджыд
турунчӧж (морская чернеть). Гӧрд юра турунчӧж — шоч лэбач, быдтысьӧмсӧ
казявлӧмаӧсь сӧмын ӧтилаысь — Печора йылысь. Мукӧд сикасыслӧн лыдыс ёна унджык,
да паныдасьлӧны найӧ частӧджыка — либӧ тундраын да вӧра тундраын (ыджыд
турунчӧж), либӧ лунвылынджык — пармаса юяс да тыяс бердын (тугъя турунчӧж).

Олӧны-вылӧны ыджыд турунчӧжъяс оз сӧмын Европалӧн кӧдзыдінъясас, а тшӧтш и
Войвыв Америкалӧн рытыв-вой юкӧнъясас. Комиӧ локтӧны ода-кора тӧлысьын. Гожъян
местаяссӧ бӧрйӧны виска тыяса инысь.

Чужанінсӧ эновтӧны тайӧ уткаясыс кӧч тӧлысь помын — йирым пуксигӧн. Лэбӧны
неыджыд кельӧбъясӧн. Кызвыныс тӧвйӧ Балтика да Войвыв саридз бердын. Кутшӧмкӧ
юкӧн воӧдчывлӧ Шӧрмудор саридзӧдз.

Ыджыд турунчӧж — войвывса лэбач. Та вӧсна миянысь лунвылынджык олысь перым кывъя
войтыр сійӧс оз тӧдны да оз и нимтыны некыдзи. Турунчӧжъясыд олӧны, поздысьӧны
да быдтысьӧны тшӧкыд туруна местаясын. Татшӧмторйыскӧд йитчӧма коми нимыслӧн
воддза турун- юкӧныс. А -чӧж юкӧнсӧ кызвын коми йӧзыс оз нин гӧгӧрво, кӧть эськӧ
коркӧ вӧлӧма асшӧр кывйӧн, да сійӧн вӧдитчывлӧмаӧсь рочысь босьтӧм ӧнія утка кыв
пыдди. Ӧткымын сёрнисикасын тайӧ важ кывйыс «ловъя» на. Сідз удорасаяс да Эжва
кывтыдсаяс ӧні на шуӧны уткатӧ — чӧжӧн, утка-питӧ — чӧжпиӧн, утка кольктӧ — чӧж
колькйӧн да с.в. Коми-пермякъяслӧн войвывса сёрнисикасъясас чӧж «утка» кывйыд эм
жӧ. Удмуртъяслӧн быд сёрниын тшӧж «утка». Утка кыв сэні оз паныдасьлы. Рӧдвуж
весьтасъяс тайӧ ас кывъясыслы эмӧсь мордвалӧн, ӧстякъяслӧн да вӧгулъяслӧн
кывворын.



https://kv.wikipedia.org/wiki/%D0%AB%D0%B4%D0%B6%D1%8B%D0%B4%D0%B2%D0%B8%D0%B4%D0%B7

Ыджыдвидз (рочӧн Большелуг) — Коми Республикаса Кöрткерöс районын коми сикт,
Ыджыдвидз сикт овмӧдчӧминлöн шöрин.

Кыдзи и став Висер вожын, эмӧсь Тювӧ йылысь висьтъяс. Сідзжӧ 1939 воын волӧма
фольклор чукӧртысь Осипов Иван Александрович. Сылы сьылӧмаӧсь Васильева Домна
Максимовна, Габова Фекла Вонифатиевна, Никифорова Евдокия Вонифатиевна;
бӧрдӧдчанкывъяс оллялӧма Мишарина Парасковья Ивановна (Калик Иван Парась);
мойдӧмаӧсь Джиянысь Мефодий Романович Попов, Макарсиктысь Филипп Тимофеевич
Мишарин да Аврам Степанович Мишарин.

Пуксьöма Висер юлöн веськыд берегас. Ыджыдвидз овмöдчöминö пырöны Выльыб, Джиян
да Зулӧб грездъяс. Ыджыдвидзсянь Кӧрткерӧсöдз – 75 км, Сыктывкарöдз – 123 км.

Ыджыдвидзлöн историяыс йитчöма Выльыб грезд артмöмкöд. Медводдзаысь Ыджыдвидз
Вишера погостыс казьтывсьö 1585 воö. Вöлöма 3 керка, олöмаöсь Висер юлöн шуйга
берегас, öнiя Выльыб весьтын, а местасö шулöмаöсь Кöсьта керöсöн. Мöдар берегас
вöлöма паськыд видз. XVII нэмын Висер ю писькöдöма сэтi выль ва туй.

Кирпичысь вичко кыпöдöмаöсь 1914-1918-öд воясö. Уджалöма 1932-öд воöдз. Сэк
арестуйтöмаöсь священник Мысов Алексей Григорьевичöс, кодi велöдлöма «Закон
божий» Ыджыдвиддзын, Выльыбын и Джиянын.



https://kv.wikipedia.org/wiki/%D0%A9%D1%83%D0%BA%D0%B8%D0%BD_%D0%9D%D0%B8%D0%BA%D0%BE%D0%BB%D0%B0%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Николай Щукин чужис Емдін районса Лыаты грездын 1933 воын. Чужан лунсӧ пасйӧ моз
тӧлысь 2 лунӧ, но стӧч чужан лунсӧ оз тӧд. Кыдзи ачыс висьталӧ, моз тӧлысь 2
лунӧ сійӧс пыртлӧмаӧсь. Сизим класс помалӧм бӧрын 1948-сянь 1950 воӧдз велӧдчис
ремесленнӧй училишӧын. Кык во вӧлі кочегарӧн «Шенкурск» да «Иртыш» паракодъяс
вылын, вӧлі турбинаса машинистӧн вӧр заводын. Машинистӧн уджалігӧн велӧдчис
рытъя школаын. 1964 воын пырис велӧдчыны А.М. Горький нима литературнӧй
институтӧ. Велӧдчис куим курс, сэсся помаліс Вылыс партийнӧй школа. Некымын во
уджаліс «Войвыв кодзув» да «Би кинь» журналъясын.

Медводдза кывбурсӧ Н.Щукин йӧзӧдіс «Войвыв кодзув» журналын 1958 воын. 1991
восянь пырӧ СССР-са гижысь котырӧ. Гижӧ тшӧтш челядьлы.



https://kv.wikipedia.org/wiki/%D0%A8%D0%BE%D0%BC%D1%8B%D1%81%D0%BE%D0%B2%D0%B0_%D0%90%D0%BB%D1%91%D0%BD%D0%B0_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%BD%D0%B0

Алёна Шомысова гижӧ кывбуръяс да проза. Гижӧдъяссӧ йӧзӧдліс коми
газет-журналъясын да альманахъясын. «Войвыв кодзув» журналын петавліс сылӧн
медводдза повесьт.

Йӧзӧдчыны кутіс студенталігӧн на. Гижан сям сӧвмӧдӧм могысь велӧдчис Гожся
университетын, пырӧдчис «Арт» журналлӧн литературнӧй кытшӧ, Коми гижысь котырлӧн
литературнӧй кытшӧ. Ветліс фин-йӧгра вуджӧдчысьяслӧн семинар вылӧ, Рочмуса,
СНГ-са за суйӧрсайса том гижысьяслӧн войтыркостса форум вылӧи. Йӧзӧдліс «Дзар»
(2011) да «Чӧв» (2012) небӧгъяс. Вуджӧдіс роч классикъясӧс да ӧнія кадся роч
поэзия да проза (Николай Гоголь, Надежда Мирошниченко). 2015 воын Эстмуса рӧдвуж
войтырлӧн уджтас серти йӧзӧдіс «Юрсигусь бордъяс» кывбур чукӧр, кӧні став
кывбурсӧ сетӧма нёль кыв вылын: коми, роч, эст да англия кывъясӧн.



https://kv.wikipedia.org/wiki/%D0%A8%D0%B5%D0%B3%D0%B9%C3%B6%D0%BD_%D0%B2%D0%BE%D1%80%D1%81%D0%BD%D1%8B

Шег — коми йöзлöн важся ворсöм. Ворслiсны том и челядь, ёнджыкасö — Вежадыр
кадколастö (Рöштвосянь Ва вежöдан лунöдз).

Ворсöм нимыс быдлаын öткодь – Шегйöн ворсны, Шегъясьны, Шегъясьöм, некымын изьва
сиктын шуöны Бабкаöн ворсны.

Ворсöны ыж шегъясöн – пемöсыслöн бöръя коксьыс лыясöн. Мукöддырйи лыяссö
краситöны лöз либö гöрд рöмöн. Ворсöны джоджын, пызан либö паччöр вылын.

Медводз лöсьöдöны öчередь: ставöн босьтö шег да шыбитö пызан вылö. Öчередь
лöсьöдiгöн колö тöд вылын кутны шег бокъясыслысь вынсö. Медвынаöн лыддьысьö стол
(шыльыдладорнас вывлань), мöдöн – сак (кык гöпнас вывлань), коймöдöн – пук
(мылькнас вывлань), медся жебöн – гатш (гураннас вывлань).

Ворсысьяслöн кö шегъясыс усьöны öткодя, ас костаныс найö выльысь шыбитöны
лыяссö. Öчередь лöсьöдöм бöрын медводдза ворсысьыс чукöртö соддзас шегъяссö да
койыштö пызан вылö. Сэсся пондö печлавны öткодя куйлысь шегъяссö: пуксö пукö,
гатшсö гатшö, и с.в. Инмас кö, босьтö на пиысь öтисö да водзö печлалö. Оз кö
веськав либö инмас кö коймöд шегйö (та дырйи шуöны куималiс), сэки кутас
печлавны мöд ворсысь.



https://kv.wikipedia.org/wiki/%D0%A8%D0%B5%D0%B1%D0%BE%D0%BB%D0%BA%D0%B8%D0%BD_%D0%9F%D0%B0%D0%B2%D0%B5%D0%BB_%D0%90%D0%BD%D0%B4%D1%80%D0%B5%D0%B5%D0%B2%D0%B8%D1%87

Шеболкин Павел Андреевич (Сизь Паш; Выль Паш) (1905—1963) — коми гижысь,
вуджӧдчысь.

Павел Шеболкин чужис 1905 вося моз тӧлысь 27-öд лунӧ Вӧлӧгда губерняысь
Усть-Сысольск уездса Паджгаын (ӧні — Сыктывдін районса Паджга сикт).

1920 восянь велӧдчис Усть-Сысольск уездса партия комитетлӧн курсъяс вылын. 1923
восянь вӧлі «Комитрестын» курьер-переписчикӧн. Сэки жӧ пырис обласьтса сӧветскӧй
партшколаӧ. 1920-ӧд воясӧ уджаліс Сыктывкарса да Изьваса военкоматъясын. Сэсся
уджаліс Коми небӧг лэдзанінын, «Ударник» журналын да Коми гижысь котырлӧн
правленньӧын. 1937 воын сійӧс репрессируйтісны.

Тышкасис Айму вӧсна Ыджыд тыш вылын. Воис сэтысь «Гӧрд кодзув» орденӧн да
медальясӧн. Война бӧрын сылы ковмис нӧшта кыкысь пукавны дзескыдінъясын.
Реабилитируйтісны 1956 вося йирым тӧлысь 19-öд лунӧ.

Олӧм помланьыс сійӧ уджаліс республикаса да районса газетъясын, Коми небӧг
лэдзанінын редакторӧн.



https://kv.wikipedia.org/wiki/%D0%A4%D0%B8%D0%BD-%D0%B9%D3%A7%D0%B3%D1%80%D0%B0_%D0%B2%D0%BE%D0%B9%D1%82%D1%8B%D1%80%D0%BB%D3%A7%D0%BD_VII_%D0%A1%D1%82%D0%B0%D0%B2%D0%BC%D0%B8%D1%80%D1%81%D0%B0_%D0%BA%D0%BE%D0%BD%D0%B3%D1%80%D0%B5%D1%81%D1%81_(2016)

Фин-йӧгра войтырлӧн VII Ставмирса конгресс — Фин-йӧгра войтырӧс ӧтувтысь
Ставмирса конгресс, муніс Финляндияса Лахти карын 2016 вося лӧддза-номъя тӧлысь
15—17 лунъясӧ. Медшӧр сёрнитанторйыс — «Фин-йӧгра мир — зумыд сӧвмӧмлань».

VII Конгресс котыртӧм вӧсна кывкутӧ «Финляндия-Россия» котыр мукӧд суомиса
общественнӧй котыръяскӧд ӧтвылысь. Нуӧдӧм вылӧ сьӧм сетӧма Суомиса культура да
велӧдӧм министерство.

Конгресс котыртысьяслӧн висьталӧм серти, Лахтиӧ воӧма 174 делегат, 370 гӧгӧр
наблюдатель да 50 сайӧ журналист.

Бӧрйӧмаяслӧн лыддьӧг йӧзӧдӧма Фин-йӧгра войтырлӧн Консультативнӧй комитет
сайтын:

Наблюдательясӧн волісны сідзжӧ Норвегияысь, Шотландияысь, Ыджыд Британияысь,
Латвияысь корӧм йӧз, ЮНЕСКО да ООН, власьт петкӧдлысьяс, культураын да наукаын
зільысьяс.

Конгресс кыпыда восьтӧма лӧддза-номъя тӧлысь 15—ӧд лунӧ Сибелиус керкаын.
Сёрнитісны Суомиса президент Саули Ниинистё, Эстмуса президент Тоомас Хендрик
Ильвес, Маддярса президент Янош Адер. Россияса культура министрӧс вежысь
Александр Журавский лыддис Россияса президент Володь Путинсянь телеграмма, кӧні
вӧлі пасйӧма финн-йӧгра войтырлӧн мир сӧвмӧдӧмӧ ыджыд пай йылысь:
«Финно-угорские народы, проживающие на обширных пространствах Евразийского
континента, внесли большой вклад в развитие человеческой цивилизации. Их
уникальное духовное наследие, отражающее, в частности, глубокое понимание
природы, давно стало достоянием мировой культуры … Уверен, что выработанные в
ходе ваших дискуссий идеи и инициативы найдут практическое применение, будут
способствовать дальнейшему расширению взаимовыгодного международного
сотрудничества, укреплению понимания и доверия между гражданами различных
стран».

Медшӧр докладӧн висьтасис Суомиса велӧдӧм да наука министр Санни Грахн-Лаасонен.
Фин-йӧгра войтырлӧн консультативнӧй комитетлӧн удж йылысь сёрнитіс комитетӧн
веськӧдлысь Валерий Марков. Конгресс вылӧ локтысьясӧс чолӧмаліс сідзжӧ Лахти
карса мер Юрки Мюллювирта.

Конгресс вылӧ локтысьяслы вӧлі дасьтӧма культурнӧй уджтас. Конгресс восьтігӧн
сьыліс саами рэп-артист Айлу Валле, петкӧдчис Лахти карса йӧктан училишӧысь
томуловлӧн котыр да Лахти карса консерваторияысь камернӧй оркестр. Лӧддза-номъя
тӧлысь 15 лунӧ «Метро» клубын сьылісны «Ääninen» котыр, Карелияысь Сантту Карху
Айлу Валле. Лӧддза-номъя тӧлысь 16 лунӧ карса шӧр изэрдын пансис флеш-моб да
петкӧдчисны фин-йӧгра сьылан-йӧктан котыръяс. Рытнас жӧ конгрессӧ пырӧдчысьяслы
да Лахтиса олысьяслы концерт петкӧдліс Лахтиса Симфоническӧӥ оркестр.

Фин-йӧгра войтырлӧн Консультативнӧй комитетӧн веськӧдлыны бӧрйӧма карел Татьяна
Клеерова, коді веськӧдлӧ «Карел войтырлӧн котырӧн».

Конгресс вылӧ бӧрйӧмаяс шуисны Фин-йӧгра войтырлӧн VIII Ставмирса конгресс
нуӧдны 2020 вося моз тӧлысьын Эстонияса Тарту карын.

Валерий Марков серти, конгресс муніс бура, ассьыс могъяссӧ вӧчис. Сьӧкыдлунъяс
вылӧ видзӧдтӧг, Лахтиӧ локтіс унджык наблюдатель, но этшаджык делегат. Вынсьӧдӧм
Резолюция артмис дженьыдӧн, сы дорӧ дасьтасны на секцияяслысь Рекомендацияяс.



https://kv.wikipedia.org/wiki/%D0%A3%D1%81%D1%82%D1%8C-%D0%A1%D1%8B%D1%81%D0%BE%D0%BB%D1%8C%D1%81%D0%BA

Сыктывкар (войдӧр Сыктывдін) – Коми Республикалӧн юркар, республикаса медыджыд
кар, коркӧя дзик ӧти коми кар, Рочму Войвылын овмӧс, наука да культура шӧрин.

Сыктывкарын олӧ 240 сюрс гӧгӧр морт. Йӧзыс эськӧ 25% комияс, но сёрнитӧны
унджыксӧ рочӧн.

Оланіныс медводз стӧчджыка шусьӧма Сыктывдін (рочӧн Усть-Сысола), кӧні -дін-
юкӧныс вӧлі 'ю вом' вежӧртаса. 1780' восянь, Сыктывдінас кар панӧмаӧсь да, нимыс
лои Сыктывдінкар (рочӧн Усть-Сысольск). 1930' воын дін юкӧнсӧ нимсьыс
шыбитӧмаӧсь, коли Сыктывкар. Сэк жӧ тшӧктӧмаӧсь и рочӧн шуны Коми обласьтлысь
шӧрин выльмоза коми ног – Сыктывкар.

Сыктывкар сулалӧ Коми Республика рытыв-лунвывланяс, Сыктыв ю вом дорын да
мыйтакӧ Эжва ю пӧлӧн.

Муверкӧсыс ёнджыкасӧ тшӧтшкӧс. Мупытшса озырлун: трунда, сотчан сланеч, кӧртшом,
кӧртруда, быдпӧлӧс изъяс, дубыд да сола мупытшса ва.

Кар дінын олӧ нелямын сикас пемӧс: сан, кӧин, кӧч, ур, руч, вурд, вӧркань,
тулан, сьӧдбӧж да мукӧд. Выльысь йылӧдісны мой да войвывса кӧр.

Кид пемӧсъяс видзӧм могысь Сыктывкар дінӧ лӧсьӧдӧма Еджыдъяг заказник, кӧні эм
республика пасьтала олысь ставкодь звер-пӧтка.

Асыввылас карсянь пукалӧны Сыктывкар каркытшӧ пыран кар сяма оланінъяс: Гӧрд
Затон, Вылыс Максаковка, Сьӧдкыркӧтш, посёлокъяс: Выльтыдор, Куимтыдор. Лунвылас
– тайӧ каркытшса жӧ Вылыс Мыртыю посёлок, рытыв-лунвылас – Выльгорт сикт.

Сыктывкарын выйим важ кар (с.ш. Каршӧр) да сёрӧнджык кар дінӧ ӧтувтӧм орчча
оланінъяс - быдпӧлӧс карпомъяс. Наысь кындзи кар пытшкӧ пырӧ ӧти асвеськӧдлана
район - Эжва, кӧні тшӧтш эм ӧткымын карпом.

Сыктывкарлӧн история заводитчӧ дас квайтӧд нэмсянь, кор тан¡ овмӧдчисны Вылыс
Сыктывсянь локтӧм комияс. 1570' вося Ортелиус атласын Сыктывкар местаӧ пасйӧма
Permvelick сикт. 1586' вося гижасян небӧгын казьтывсьӧ Сыктыв ю вывса погост.
Тан¡ сулал¡с Вежа Георгийлы сиӧм вичко, вичкоса уджалысьяслӧн 3 гортдор да
разі-пели 6 крестьяна гортдор. Погост дорын, кӧн¡ ӧні сулалӧ кар, вӧл¡ны
пӧчинокъяс Каменнӧй, Емовскӧй, Ереминскӧй, Ивановскӧй, Федоровскӧй, Каменистӧй,
Вежов Иванлӧн, Ориньица дӧвалӧн, Боровинка, Ильинскӧй, Гудников, Фроловскӧй
пӧчинокӧн Петровскӧй грезд, Шульгин слӧбӧда. Ставыс 25 олана да 6 овтӧм гортдор.

ІІ Катерина сарича именнӧй тшӧктӧд серти 1780' вося тӧвшӧр 25' (урасьӧм 5') лунӧ
вӧлі артмӧдӧм Вӧлӧгда наместничество, кытчӧ пырӧмаӧсь 12 карув. На пӧвстын вӧлі
и Сыктывдін карув. Такӧд йитӧдын Сыктывдін сикт лои карӧн. Сійӧ жӧ воӧ урасьӧм
10' (21') лунӧ карсӧ кыпыда «восьтӧмаӧсь», а йирым 2' (13') лунӧ вӧлі вынсьӧдӧма
и карпас. 1784' тӧвшӧр 16' (27') лунӧ лэдзӧмаӧсь Сыктывдін карлы ӧтувъя план. Сы
серти кар пытшкӧ пырисны орчча ичӧтик оланінъяс: Вичкодор, Вадор, Кырув,
Пӧлӧвина, Кӧкулькар, Микулсикт, Изкар, Котюнев, Тентюковгрезд, Ганягрезд.

1921' вося моз 22' лунӧ ВЦИК декрет серти, Сыктывдін лоис веськӧдлан шӧринӧн
Комияслы (зыряналы) выль артмӧдӧм Автономнӧй обласьтӧ. 1930' вося рака тӧлысь
26' лунӧ, кор Сыктывдінлысь статус карӧдз лэптӧмлы тыри 150 во, СССР-са ЦИК-лӧн
Президиум шуӧма карыслы пуктыны выль ним комиӧн и рочӧн – Сыктывкар, коді
петкӧдлӧ, мый карыс сулалӧ Сыктыв ю вылын. 1930' воын карын вӧліны нин
обласьтувса и районувса канкеркаяс, вӧр завод, типография, электростанция,
велӧдан керкаяс да бурдӧдчанінъяс (173 койка), 17 вузасянін. 1936' ӧшым витӧд
лунсянь Сыктывкар вӧлі Коми АССР-лӧн юркар. 1990' вӧльгым 23' лунӧ Сыктывкар лои
юркарӧн Коми ССР-лы, 1992' ода-кора 26' лунӧ лоӧ Коми Республикаса юркарӧн.

Эм кӧрттуй вокзал, кӧні помасьӧ Микуньсянь локтан туй вож. Чайтӧны регыд мысти
нюжӧдны кӧрттуйсӧ водзӧ - Кудымкар пыр Перымлань. Кар войвылын эм кӧрттуй
станция Човъю (промгӧрӧд), пассажиръяслы Эжва платформа да кӧрттуй станция
Койты. Фирменнӧй поезд, коді ветлӧ Мӧскуа да Сыктывкар костын - «Сыктывкар»
нима.

Сідзжӧ карын эм аэропорт. Карсянь 30 км ылнаын, Соколовка инын, неважӧн кутчисны
кыпӧдны выль аэропорт (Войдӧр тайӧ аэропорт стрӧитӧмысь дугдылӧмаӧсь).

Карын выйим автопавильон. Автобусъяс ветлӧны Киров, Уфа, Ульяновск, Чаллы,
Шубашкар, Йошкар-Ола, Козань, Перым каръясӧдз. Сыктывкарын жӧ помассьӧ Р176
«Вятка» автотуй.

2012' воӧ Мӧскуаса судновӧчан завод стрӧитіс Сыктывкарлы йӧзӧс новлӧдлан
судно-паром, вуджӧдчыны Эжва ю вомӧн.

Сыктывкар - Рочму Европаса Войвылын медся ыджыд наука шӧринъясысь ӧти. Карын
лыддьыссьӧ комын кымын ин, кӧні могысь нуӧдӧны наукаса туясян да олӧмӧ пыртан
уджъяс. Медся тӧдчанаясыс на пиысь пырӧны РТА Издор юкӧнса Коми наука шӧринӧ,
кытчӧ ӧтувтӧмаӧсь химия, геология, биология, кыв, литература да история,
физиология, Войвылын экономика да социальнӧй проблемаяс кузя институтъяс,
энергетика да математика кузя юкӧдъяс.

Коми республикаса опера да балет театр, коді сулалӧ юркарын, воссис 1958 вося
моз тӧлысь 26 лунӧ. Сэки сійӧ шусис Музтеатр. Ыджыд пай театр восьтӧмӧ пуктісны
ворсысьяс Воркутлагса политосуждённӧйяс пӧвстысь, медводз сьылысь Борис Дейнека,
коді лоис театрса художественнӧй веськӧдлысьӧн. Ӧнія кадӧ театр петкӧдлӧ аслас
видзӧдысьяслы и нималана роч да суйӧрсайса авторъяслысь («Гажа дӧва»,
«Фаворитка», «Сильва») ворсӧмторъяс, и коми национальнӧй петкӧдчӧмъяс. На пиын
медся тӧдчанаӧн лоӧны «Ягморт» балет, кодлӧн подулын – коми эпос.

Коми республикаса вужвойтырлӧн шылада-драмаа театрын пуктӧны сӧмын йӧзкостса
ворсантор. Став петкӧдчӧмъяс сэні мунӧны сӧмын коми кыв вылын, ӧттшӧтшъя роч кыв
вылӧ вуджӧдӧмӧн. Театр репертуарын йитчӧны драма искусство да шылада коми
фольклор, коді сетӧ дзик мӧдпӧлӧс ворсанторъяс. Сэні петкӧдчӧ войвыв коми йӧзлӧн
енкола кылӧм, кодлӧн подулын – коми фольклор, эпос, сьыланкывъяс, ӧбрадъяс и
мукӧд сикас: йӧзкостса драма, шылада-эпос поэма, музыкальнӧй теш, миф мойдкыв,
ӧнія кадся драма, легенда да челядьлы мойд.

2010' во кежлӧ карын уджалӧ «Парма-2» кинозал, кодлы нимыс вуджис важ
стрӧйбасьыс, кодӧс выльмӧдісны 2004' восянь 2008' воӧдз. (Бӧръявылын «Парма»
кинотеатр вӧлі разьӧма кыдзи выльмӧдӧм вылӧ шогмытӧм стрӧйба. Сы пыдди кӧсйӧны
лэптыны квайт кинозала ТРК)

Карын кыпалӧ быдсикас тӧвся спорт: мача хоккей (ХК «Стрӧитель», 2012/2013 вося
сезонӧ мача хоккейысь Рочму чемпионатын вермысь), сноуборд, лызьӧн да конькиӧн
котралан спорт, конькиӧн мичаа исласьӧм. Вылын места карса спортивнӧй олӧмын
кутӧ мини-футбол. Сыктывкарса мини-футболысь «Новӧй Генерация» команда петкӧдчӧ
суперлигаын, а сылӧн клуб-филиал «Бумажник» мини-футбол кузя медвылыс лигаын.

Паськыда нималӧ нывъяслӧн («Зыряночка» БК, Рочмулӧн медвылыс лига) да зонъяслӧн
(Сыктывкарса канму университетлӧн БК, Рочмулӧн студенческӧй баскетболысь
ассоциация) баскетбол, вартчӧм, мича гимнастика, бокс да мукӧд вермасян
кужӧгъяс. Шӧр стадион вылын тшӧкыда овлывлӧны машинаӧн панъясьӧмъяс («Супер
шип»). Лямпа-лызь спорт карас важысянь сӧвмӧма, тані уджалӧны куим официальнӧй
лызнича:



https://kv.wikipedia.org/wiki/%D0%A3%D0%BB%D1%8C%D1%8F%D0%BD%D0%BE%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Медводдза кывбуръяссӧ йӧзӧдіс Кулӧмдiн районса «Парма гор» газетын. Сёрӧнджык
кутіс гижны проза. Висьтъясас да очеркъясас восьтӧ коми сикт вӧсна ассьыс дойсӧ,
мӧвпалӧ сылӧн аскиалун йылысь. Гижӧдъяссӧ «Сельская жизнь» газет пасйис «Медбур
очерк» нимпасын мӧд премияӧн.

1992 воын вуджӧдіс «Челядьлы Библия» да йӧзӧдіс «Коми му» газетын. 1994 воын
Александр Ульянов пырис Россияса гижысь котырӧ.

2013 воын Александр Ульянов лои вермысьӧн «Эзысь борд» республикаса литературнӧй
конкурсын, мый лӧсьӧдіс Коми Республикаса каналан сӧвет, «Публицистика»
нимпасын.



https://kv.wikipedia.org/wiki/%D0%A3%D0%B6%D0%B3%D0%B0%D1%81%D0%B0_%D0%BF%D0%BE%D0%B4%D1%83%D0%B2_%D1%88%D0%BA%D0%BE%D0%BB%D0%B0

Ужгаса подув школа — Койгорт районын муниципалитетувса велӧданін, уджалӧ Ужга
сиктын.

Школаын лыддьысьӧ 9 класс: нёльыс ичӧт школасаӧсь, витыс подув школасаӧсь). Тані
жӧ челядь сад.

Жыръяс: роч кыв вежӧс, математика вежӧс, франсуз кыв вежӧс, физика вежӧс,
технология вежӧс, библиотека, медиатека, ас му музей, интернет вежӧс, спорт зал
да ворсан эрд, медкабинет, сёянін, ичӧт челядьлы ворсанін.

1887-ӧд вося урасьӧм тӧлысь 27-ӧд лунӧ Ужга сиктын Александрияса Опонасей вичко
бердын кутіс уджавны вичкобердса школа. Велӧдісны сэні сӧмын 3-4 во. Крестьяна
челядьлы нуӧдісны Ен кыв, лыддьысьӧм, артасьӧм да гижӧм.

Ужгаын велӧдысьнас дыр вӧліс вичкоса Е. Володин. Сылӧн челядьыс, Михаил да Нина,
сідзжӧ мунӧмаӧсь бать кок туйӧдыс.

ХIХ нэм заводитчигӧн Ен кыв да сьылан урок нуӧдіс поплӧн пиыс Тебеньков Николай
Дмитриевич. Сылы зэв ёна кажитчӧма велӧдны челядьӧс.

1928-ӧд воӧ локтіс Ужгаӧ 18 арӧса выль велӧдысь — Кочев Степан Алексеевич. Том
учитель зэв ӧдйӧ велаліс челядь дорӧ, а найӧ радпырысь котралісны школаӧ.

1945-ӧд воӧдз Ужгаын вӧлі сӧмын начальнӧй школа, а 1946-ӧд воӧ восьтісны Ыбпомса
семилетньӧй школа. Директорӧн лоис роч кыв да математика велӧдысь Карманова Анна
Афанасьевна. Ыбпомса грездын велӧдчисны кулаклысь мырддьӧм керкаын.

Война бӧрын школа паныдасис быдсяма мытшӧдыскӧд: абу тырмӧмаӧсь велӧдысьяс,
велӧдчан жыръяс, оборудованньӧ. Нянь пӧжалісны бобӧняньысь, содтылісны сэтчӧ
нӧшта кос картупель да пилипызь.

Карманова А.А. бӧрын директорӧн индісны Шучалина Екатерина Григорьевнаӧс. Том
нылӧн веськаліс Ужгаӧ Данилова Лина Михайловна. Челядьлы зэв ёна кажитчис мелі
ань. Окотапырысь велӧдісны став предметсӧ.

1960-ӧд воын вӧлі восьтӧма Погост грездын восьмилетньӧй школа. И велӧдчанін
кутіс шусьыны «Ужгаса восьмилетньӧй школа».

1966 воӧ директорӧн лоис Данилова Евдокия Степановна (1960—1967). Бӧрынджык сійӧ
лоис Койгортса РОНО-ын заведующӧйӧн.

1970-ӧд воясын тӧдӧмлунъяс босьтісны кыксё сайӧ морт Ужгаысь, Сьӧдтыдорысь,
Лопъюысь. Локтӧм челядь овлісны асшӧр керкаясын.

1978 воӧ директорӧн индісны Саженинӧс А.И. Сійӧ пуктіс зэв ыджыд пай школа
сӧвмӧдӧмӧ. Сідз, сы дырйи воссис теплича, радиоузел, а школа бердын лэптісны
школьнӧй сад.

1980-ӧд вося ӧшым тӧлысь 15-ӧд лунӧ №232 тшӧктӧм серти Ужгаса школалы сетӧма
Данилов Алексей Дмитриевич ним — Айму вӧсна Ыджыд тыш дырся Сӧветскӧй Союзса
Герой.

Велӧдысьяс да велӧдчысьяс став сьӧлӧмсӧ сиисны радейтана велӧдчаніныслы. Школа
пырӧдчис быдсяма творческӧй конкурсъясӧ, олимпиадаясӧ, и та понда 1981—1982-ӧд
воын Йӧзӧс велӧдан министерство сетіс Вуджан Гӧрд Дӧрапас.

1986—1988-ӧд воясын директорӧн вӧліс Кондратьева Ида Александровна. Талун сійӧ
завуч.

1988-ӧд восянь школаын директоралӧ Новикова Галина Евгеньевна. Сылӧн юрнуӧдӧм
улын 2008-ӧд, 2010-ӧд воясын велӧдчанін вермис общеобразовательнӧй школаяс
пӧвстын районнӧй конкурсын, кӧні пыртӧны инновационнӧй программаяс, да шедӧдіс
ветымын сюрс шайт.



https://kv.wikipedia.org/wiki/%D0%A2%D1%91%D0%B2%D1%82%D1%8F

Тёвтя неуна ыджыдджык истанысь. Ыджда сертиыс позьӧ ӧткодявны гулюкӧд. Тушаыслӧн
кузьтаыс овлывлӧ 37 сантиметрӧдз, сьӧктаыс 200 граммӧдз, а шеныштӧм бордйыс метр
джынйысь паськыдджык. Сьӧд нырыс квайт сантиметр кузьта, йылыс вывлань крукыля.
Тёвтяӧс шулывлӧны тшӧтш еджыд куликӧн, вывтырыс уналаті дзик еджыд да: мышку
бӧрладорыс, бӧж ведорыс, борд улысладорыс, кынӧм горулыс. Сьыліыс да мышку
водзладорыс гӧрдовруд рӧма, но быд тывгӧн сэні еджыдӧн жӧ дорӧсалӧма. Еджыд
морӧсыс кузьтаногыс сьӧд чутъяса, еджыд бӧжас тӧдчӧны вомӧна пемыд визьяс. Кузь
кокыс няйт турунвиж рӧма, синмыс перкаль.

Тёвтяяс олӧны зэв паськыда – Шотландиясянь Камчаткаӧдз. Войвывланьын
паныдасьлӧны Полярнӧй кытш бердын, Сибырын – Байкал ты гӧгӧртасын. А лунвыв
вежтасыс налӧн Татарстанӧдз и сыысь водзӧ сэсся оз нин паськӧдчыны. Комиын
тёвтяяс медся уна олӧны Печораса вӧръясын, поздысьӧны сідзжӧ Удора районын,
Войвыв Мылва, Эжва, Сыктыв да Летка ковтысъясын.

Тёвтя – вӧрса лэбач, мукӧд пӧлӧс куликсьыс торъялӧ сійӧн, мый пуксьывлӧ весиг
пуяс вылӧ. Тулыснас лэбачьясыс локтӧны войвылӧ ода-кора тӧлысь пуксьӧм бӧрын.
Овмӧдчӧны вадорса видзьяс вылын, керас местаясын, ылыс ёльяс бердын, эмӧсь кӧ на
гӧгӧрын важ вӧръяс. Позсӧ лӧсьӧдӧны му вылӧ да пӧжны пуктӧны нёль кольк, найӧ
кольквиж рӧмаӧсь да гырысь гӧрдовперкаль чутъясаӧсь. Пӧжсигас энь тёвтяыс позъяс
пукалӧ кык вежонысь дырджык. Пияныслӧн колькйысь петӧм бӧрын дӧзьӧритӧны найӧс
гознан лэбачыс. Йылӧмыслӧн борд йылӧ кыпӧдчӧм мысти, пырджык сора тӧлысь мӧд
джынйын, тёвтяяс став котырнас вӧрысь лэбзьӧны юяс дорӧ.

Лунвыв муясӧ лэбзян кадыс тёвтяяслӧн моз тӧлысь шӧрсянь да кӧч тӧлысь шӧрӧдз.
Тӧвсӧ коллялӧны найӧ Шӧрмудор саридз бердын да Африкаын.

Коми Республикалӧн лунвыв сиктъясын шуӧны човчаӧн либӧ чолчаӧн. Кыв туялысьяс
чайтӧны, мый татшӧм и вӧлӧма важся нимыс, а «тёвтяыс» артмӧма «човча» пыддиыс,
тыдалӧ, сы вӧсна, мый «тёв-тёв-тёв» шыясӧн чуксасьӧ лэбачыс. Перымса комияс ӧні
оз вӧдитчыны татшӧм нимнас, но налӧн сёрниын сійӧ коркӧ вӧлӧма жӧ. Та йылысь
висьталӧ войдӧр нэмся Николай Роговлӧн кывкудйын вайӧдӧм човча
«кулик-прибрежник» ним. Удмурт кывйын татчӧ лӧсялӧ чулчо кыв, кодӧн сэні шуӧны
сідзжӧ кулик сикас лэбачӧс. Лӧсялана рӧдвуж лэбач нимъяс нӧшта эмӧсь финнъяслӧн,
мансилӧн да саамъяслӧн кывворын. Гӧгӧрвоана, мый тайӧ важысь-важ кывъяссӧ
лӧсьӧдлӧмаӧсь уна дас сюрс вояс сайын ӧтувъя финн-йӧгра кадӧ на.



https://kv.wikipedia.org/wiki/%D0%A2%D1%83%D1%80%D0%BA%D0%B8%D0%BD_%D0%9A%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD_%D0%98%D0%B2%D0%B0%D0%BD%D0%BE%D0%B2%D0%B8%D1%87

Константин Туркин чужис Вӧлӧгда губерняысь Усть-Сысольск уездса Лыатыын (ӧні —
Емдін районса Лыаты грезд) 1902 вося лӧддза-номъя тӧлысь 14-ӧд лунӧ.

Велӧдчис начальнӧй школаын да вылыс начальнӧй училишӧын. Сыктывкарса педагогика
техникум помалӧм бӧрын сійӧс мӧдӧдісны велӧдысьӧн Мокчойса школаӧ. 1926 воӧ
сійӧс босьтісны армияӧ. 1929 воын пырис велӧдчыны А.И. Герцен нима Ленинградса
пединститутӧ.

1937 воын мыжтӧг мыждісны асшӧр Коми государство лӧсьӧдны кӧсйӧмысь.
Реабилитируйтісны 1990 воын. 1939 воын муніс армияӧ. Дорйис Айму вӧсна Ыджыд тыш
дырйи чужан му. Война бӧрын уджаліс педучилишӧын военрукӧн, Коми небӧг
лэдзанінын редакторӧн.

1931 воын йӧзӧдіс история да обществоведениеысь «Важ йöзлöн оланног» небӧг.
Сёрӧнджык гижис коми школаяслы роч кывйысь учебник.

1954 воын пырис СССР-са гижысь котырӧ кыдзи вуджӧдчысь. Гижис челядьлы лыддьӧм
вылӧ некымын прозаа гижӧд.

Коми Республикаса национальнӧй архивым эм К.И. Туркинлӧн ас фонд (Ф.1375, 39
ед.хр.)



https://kv.wikipedia.org/wiki/%D0%A2%D1%80%D0%BE%D1%88%D0%B5%D0%B2%D0%B0_%D0%AE%D0%BB%D0%B8%D1%8F_%D0%98%D0%B2%D0%B0%D0%BD%D0%BE%D0%B2%D0%BD%D0%B0

Юлия Трошева чужис 1916 вося ӧшым тӧлысь 7 лунӧ (важ стильын — вӧльгым тӧлысь 24
лун) Вӧлӧгда губерняысь Усть-Сысольск уездса Помӧсдін сиктын (ӧні — Коми
Республикаса Кулӧмдін районын).

1936 воын сійӧ петкӧдчис Сыктывкарын художественнӧй самодеятельносьтлӧн смотрын,
мый бӧрын том нылӧс корисны уджавны Коми АССР-са Драма театрлӧн коми труппаӧ.
1939-1942 воясӧ велӧдчис А.В. Луначарский нима театр искусствоса канму
институтлӧн (ГИТИС) коми студияын, босьтіс «Драма театрса да киноса актёр»
специальносьт. 1942 восянь водзӧ уджаліс Драма театрса труппаын.

1943 восянь ВКП(б)-ӧ пырысь. Вӧлі Коми АССР-са Вылыс Сӧветын мӧд созывса
депутатӧн.

Велӧдчӧм бӧрын Юлия Трошева ворсіс Драма театрын классика да ӧнія драматургияысь
быдсикас рольяс. Сійӧ медводдзаӧн ворсіс Николай Дьяконовлӧн «Свадьба
приданӧйӧн» пьесаысь Ольгаӧс (1950). Юлияӧс бура нимӧдіс Василий Лекановлӧн
«Сиктса рытъяс» пьесаысь Дарья тьӧтлӧн серамбана рольыс.

А.Клейн серти, Юлия Трошевалӧн бура артмисны трагичнӧй рольяс: Катерина — А.
Островскийлӧн «Грозаын», Анна — Иван Франколӧн «Украденное счастье» пьесаын,
Лизавета — Алексей Писемскийлӧн «Горькая судьбина» пьесаын, Мурзавецкая —
А.Островскийлӧн «Волки и овцы» пьесаын да с.в. .

Трошева лӧсьӧдіс коми национальнӧй репертуарын нывбабаяслысь аслыспӧлӧс
образъяс: Павла — Геннадий Юшковлӧн «Бывают же такие» пьесаын, Анна — Пётр
Шаховлӧн «Праздник души» пьесаын, Катерина — Александр Ларевлӧн «Льӧм пу дорын
аддзыслӧмъяс», да мукӧд.



https://kv.wikipedia.org/wiki/%D0%A2%D0%BE%D1%82%D0%B0%D1%80%D0%BA%D0%B0%D1%82%D1%88%D0%B0

Тайö лэбачыс ыджданас ябыр (рочӧн скворец) кодь. Топыд яя тушаыс 26-28 сантиметр
кузьта, сьöктаыс 75 граммöдз овлö. Рöмыс абу зэв синмö шыбитчана. Мышку вылысыс
айыслöн и эньыслöн öткодь – пöим кодь рудов. Кокыс, нырыс да бöжыс сьöд, кöнi
дор тывбордъясыс еджгов рöмöн торъялöны. Перкаль син вомöныс нырсяньыс тöдчö
вель паськыд пемыд визь. Кынöм улыс дзик еджыд. Ён нырыс увлань крукыля да
варышланьö мунö. Ныр пытшкöс вылысладор пöлöнас весиг пиньтор эм. Ныр вуж дiнас
чурвидзöны чорыд сiяс. Гöгрöс йыла бордйыс дженьыд, а бöжыс катшакöд öткодь –
кузь да тшупöдъяса. Китшкöны-шыалöны кайясыс катшаяс моз жö. Та вöсна, тыдалö,
важ коми йöз и думыштöмаöсь тоторкатша кывсö. Рочьяс шуöны сорокопутöн, кодлöн
воддза юкöныс (сорока) катшакöд öткодялöм йылысь жö висьталö.

Тоторкатшаяс олöны-вылöны зэв паськыда: Европаын, Азияын, Африкаын да Войвыв
Америкаын. Коми муын паныдасьлöны лунвывсяньыс вöра тундраöдз. Миянö локтöны
тулыснас – кос му либö ода кора тöлысьö. Овмöдчöны оз сук пармаö, а вöр
дорöсъясö, ыбъяс гöгöрын.

Позсö лöсьöдöны пуяс-кустъяс йылö. Тэчöны сiйöс небыдик ув-вожйысь да быдмöг
заясысь. Пыдöсас вольсалöны пушыд турун да гöн. Пöжны пуктöны рудов чутъяса
еджыд рöма посньыдик вит-ö-квайт кольк. Эньыс пукалö позъяс дас вит лунöдз, айыс
корсюрö вежлывлö сiйöс. Кайпиянсö борд йылас кыпöдчытöдзыс вердöны батьыс и
мамыс.

Пöткöдчöны тоторкатшаяс сöмын яя сёянöн. Кыйдöссö синйöны куст либö пу туган
йылын пукалöмöн. Казяласны кö шырöс, лёкгагйöс, чиркöс, кыша гагъясöс либö
укшаль кайпиянöс, пыр и уськöдчасны тöв ныр моз да тшапкасны коньöръясöс ёсь
йыла гыжъяснас. Чöсмасьöны шедöм ловнас крукыля нырнас косявлöмöн. Пöтöм бöрас
коляссö оз эновтны кыдз веськалö, а сатшкöны мöдысь кежлö ёсь йыла пу увйö.
Вöрöд ветлiг-мунiгöн кö казялан öшалысь косьмöм лёкгагйöс, тöд, тайö уджыс
тоторкатшалöн.

Коми муын быдтысьö да гожйö кык сикас тоторкатша: ыджыд тоторкатша (рочӧн
сорокопут серый) да ичöт тоторкатша (рочӧн сорокопут жулан). Ичöт тоторкатшаыс
жебджык тушанас да и гöн рöмнас торъялö ыджыдсьыс.

Лэбачьясыс бöр мунöны лунвывланьö кӧч тӧлысьӧ либö йирым тöлысьö. Тöвйöны найö
Россиялöн шöр юкöнъясын, а сiдзжö Крымын да Кавказын.

Тылабордаыслöн öтувъя зэв важся нимыс абу. Сöмын перымса комияс комияс моз жö
нимтöны тоторкатшаöн. Öткымын коми сёрнисикасын тоторкатшаöс нöшта шуöны
тотшкайöн да джетшкайöн. А удмуртъяслӧн – тэль котшо, мый лоö, комиöдны кö,
вöрса катша.



https://kv.wikipedia.org/wiki/%D0%A2%D0%BE%D1%80%D0%BB%D0%BE%D0%BF%D0%BE%D0%B2_%D0%93%D0%B5%D0%BE%D1%80%D0%B3%D0%B8%D0%B9_%D0%98%D0%B2%D0%B0%D0%BD%D0%BE%D0%B2%D0%B8%D1%87

Торлопов Георгий Иванович (Ивӧ Ёгор; 1913—2001) — коми гижысь, вуджӧдчысь, коми
литература туялысь, критик.

Георгий Иванович чужис 1913 вося вӧльгым тӧлысь 10 лунӧ Вӧлӧгда губерняысь
Яренск уездса Паль сиктын (ӧні — Коми Республикаса Сыктывдін район). Начальнӧй
школа помалӧм бӧрын уджаліс Усть-Сысольскын кирпич вӧчан заводын. Айкатыласа
профтехшколаын босьтіс слесар, кӧрт кузя токар, дорччысь, жестянщик да
трактористлысь специальносьтъяс. 17 арӧссянь куим во уджаліс «Комилес» трестлӧн
Ношульса трактор базаын. Кардорын куим тӧлысься курсъяс вылын велӧдчӧм бӧрын
уджаліс Луздор районса комсомол комитетын, а сэсся ВЛКСМ-лӧн Коми обкомын
секретарлӧн отсасьысьӧн.

1936 восянь уджаліс редакторӧн «Коми комсомолец», «Вöрлэдзысь», «Колхозник»
(Сыктывдін район) газетъясын, радиоын. 1952—1953 воясын вӧлі медшӧр редакторӧн
«Войвыв кодзув» журналын.

1955 воын помаліс партийнӧй школа. Вӧлі КПСС обкомысь пропаганда юкӧдын
веськӧдлысьӧс вежысьӧн, Коми АССР-са гижысь котырлӧн правленнеса веськӧдлысьӧн
(1958 восянь), Коми радиокомитетын старшӧй редакторӧн, Коми радиоын шӧр
редакторӧн. 1976 воын петіс пензиа вылӧ.

Георгий Торлопов пырис коми литератураӧ медводз кыдзи вуджӧдчысь. Комиӧдіс роч
классикаысь нималана гижӧдъяс: А.С. Пушкинлысь «Дубровский», «Слово о полку
Игореве», В. Василевскаялысь, Викентий Вересаевлысь, Б. Горбатовлысь, Александр
Авдеенколысь романъяс да мукӧд гижӧд.

Сёрӧнджык шыӧдчис критика дорӧ да йӧзӧдіс коми литература йылысь некымын статья
— Нёбдінса Виттор, Тима Вень, Иван Вавилин, Николай Фролов (Сук Парма) да
мукӧдлӧн гижӧдъяс йылысь.

Таысь кындзи, Г.И. Торлопов вӧлі антологиа да гижӧд чукӧр, коми литератураысь
бӧрйӧм гижӧдъяс дасьтысьӧн. Медшӧр уджъяс лыдын: «Коми поэзия антология» (1967),
Нёбдінса Витторлӧн куим небӧга йӧрым, Тима Веньлӧн, Илля Васьлӧн да Николай
Шаховлӧн (Сандрик Микол) бӧрйӧм гижӧдъяс. Георгий Торлопов гижис «Писатели Коми
АССР» справочник (петавліс кыкысь — 1961, 1970).

1990-ӧд воясӧ чукӧртіс Илля Васьлысь литературно-критическӧй гижӧдъяссӧ, помаліс
Иван Куратовлӧн гижӧдъясын кыв йылысь ыджыд удж.



https://kv.wikipedia.org/wiki/%D0%A2%D0%B8%D0%BC%D1%83%D1%88%D0%B5%D0%B2_%D0%93%D0%B5%D0%BE%D1%80%D0%B3%D0%B8%D0%B9_%D0%A4%D1%91%D0%B4%D0%BE%D1%80%D0%BE%D0%B2%D0%B8%D1%87

Тимушев Георгий Фёдорович (1922—1997) — Айму вӧсна Ыджыд тыш вылӧ ветлысь,
Сӧветскӧй Союзса Герой (1945), туялысь-физик.

Георгий Тимушев чужис Кулӧмдін районса Немдін сиктын 1922 вося кӧч тӧлысь 10-ӧд
лунӧ. Батьыс вӧлі фельдшерӧн. 1939 воын Кулӧмдінса школаын 10 класс помалӧм
бӧрын пырис велӧдчыны Коми канмуса педагогика институтлӧн физика-математика
факультетӧ. 1941 воын помаліс кык курс, моз тӧлысьсянь Гӧрд армияын.

1941 воын помаліс Кардорын военно-инженернӧй училишӧ. 1942 вося урасьӧм
тӧлысьсянь фронт вылын.

Оліс Москваын. Кулӧма 1997 вося косму тӧлысь 30-ӧд лунӧ. Гуалӧма Троекуров
шойнаын (4 участок).



https://kv.wikipedia.org/wiki/%D0%A2%D0%B8%D0%BC%D1%83%D1%88%D0%B5%D0%B2_%D0%90%D0%BD%D0%B8%D1%81%D0%B8%D0%BC_%D0%9F%D0%B5%D1%82%D1%80%D0%BE%D0%B2%D0%B8%D1%87

Анисим Петрович Тимушев чужис 1898 вося вӧльгым тӧлысь 17-ӧд лунӧ Вӧлӧгда
губерняын Усть-Сысольск уездысь Кулӧмдін вӧлӧсьтса Донын (ӧні — Кулӧмдiн районса
Дон сикт) гӧль кресьтянин семьяын. Помаліс начальнӧй школа, уджаліс Дон сиктын.
1918 воын ас кӧсйӧм серти муніс Гражданскӧй тыш вылӧ. Вӧлі Дон сиктын колхозса
медводдза веськӧдлысьӧн, мукӧдлаын уджаліс, тшӧтш и Сыктывкарса газетъясын.

Анисим Тимушев тӧдса кыдзи критик, Нёбдінса Виттор, Илля Вась да Павел Шеболкин
творчество йылысь уджъяс гижысь. Ыджыд пай пуктіс кывбуръяс гижӧмӧ.

Сылысь гижӧдъяссӧ вылӧ донъялісны сы кадӧ овлысь Нёбдінса Виттор да Егор
Колегов, а сідзжӧ ӧнія кадся коми поэт Василий Лодыгин да коми литература
туялысь Геннадий Беляев.



https://kv.wikipedia.org/wiki/%D0%A2%D0%B5%D0%BD%D1%82%D1%8E%D0%BA%D0%BE%D0%B2_%D0%91%D0%BE%D1%80%D0%B8%D1%81_%D0%9F%D0%B0%D0%BD%D1%82%D0%B5%D0%BB%D0%B5%D0%B9%D0%BC%D0%BE%D0%BD%D0%BE%D0%B2%D0%B8%D1%87

Борис Тентюков чужис Сыктывкарын 1922 вося вӧльгым тӧлысь 25-ӧд лунӧ. 1940 воын
помаліс 2 №-а сыктывкарса шӧр школа да пырис велӧдчыны Коми канмуса педагогика
институтлӧн филология факультетӧ. 1940 вося вӧльгым тӧлысьӧ мӧдӧдчис военнӧй
служба вылӧ. Айму вӧсна Ыджыд тыш пансьӧм бӧрын тышкасьӧмъясӧн воис Берлинӧдз.

1945 восянь Б.П. Тентюков водзӧ велӧдчис Коми пединститутын, помаліс сійӧс «вит»
вылӧ 1949 воын. 1952 воын помаліс А.И. Герцен нима Ленинградса пединститутлысь
аспирантура да бергӧдчис Коми пединститутлӧн филология факультетӧ, кӧні уджаліс
олӧм помӧдзыс. Дорйис филологияса кандидат ним вылӧ диссертация.

1960-ӧд воясӧ Борис Тентюков видліс ассьыс вынъяссӧ гижан уджын. Йӧзӧдліс рочӧн
да комиӧн очеркъяс да висьтъяс. 1962 воын Коми небӧг лэдзанінын торъя небӧгӧн
сылӧн петіс «Найӧ эз сувтны пидзӧс вылӧ» повесьт.



https://kv.wikipedia.org/wiki/%D0%A1%D1%96%D1%81%D1%8C%D1%82%D1%8B%D0%B4%D1%96%D0%BD_(%D0%A3%D0%B4%D0%BE%D1%80%D0%B0_%D1%80%D0%B0%D0%B9%D0%BE%D0%BD)

Сісьтыдін (рочӧн Патраково) – Удора районса Пыисдін сикт овмӧдчӧминын коми
грезд.

Сісьтыдін шусьӧ тадзи, мыйла сулалӧ Сісьты дорын. Рочӧн шусьӧ Патраково,
медводдза олысь Патрак серти. Грездыс рочӧн коркӧ шусьӧма тшӧтш Пазозера.

Медматыс оланін, Пӧлянин грезд, пукалӧ Сісьтыдінсянь кывтыд 1,5 верст ылнаын.
Овмӧдчӧмин сиктӧдз, Пыисдінӧдз колӧ мунны автотуй кузя 13 верст войвылӧ.
Сісьтыдіныс - Пыисдін овмӧдчӧминса медся лунвывса грезд.

Грездыс артмӧма 1646ʼ во бӧрын. Медводз казьтыштӧма 1678ʼ воын (Патрекеевская, а
Гнилое Озеро тож). Сэки кык овмӧссӧ кутӧмаӧсь пыисдінса Иван Патрак пиян, а куим
овмӧсыс вӧлі йӧзтӧм, мунӧмаӧсь пӧ Яткаланьӧ. 1719ʼ воӧ Пазозераын вӧлі 4 овмӧс,
кӧні олӧмаӧсь Бушеновъяс да Патраковъяс. 1926ʼ воӧ Сісьтыдінын 28 овмӧсын
олӧмаӧсь 140 морт. 1930ʼ во кежлӧ тан вӧлі школа да гӧрд пельӧс.



https://kv.wikipedia.org/wiki/%D0%A1%D1%8C%D3%A7%D0%B4%D1%8A%D1%8E%D1%80

Перк (латин Sylvia atricapilla; рочӧн Черноголовая славка; черноголовка;
славка-черноголовка) — пышкай сяма лэбачьяслӧн котырӧ пырысь тылаборда.

Лэбачьясӧс туялысьяс славкаяслысь став сикассӧ Му сяр пасьтала арталӧны 400
сайӧ. На пиысь 51-ӧс пасйӧны Россияысь, Коми муын паныдасьлӧ 17 сикасӧдз. Ӧти
вужъя лэбачьясыслысь, сьӧдъюрысь ӧтдор, нӧшта позьӧ вайӧдны татшӧм нимъяс: сэтӧр
кай «садовая славка», намӧдчысь кай «серая славка», тусяпу кай
«славка-завирушка» да с.в.

Сьӧдъюръяс олӧны-вылӧны Европа пасьтала да Сибырса муясын Об ю дорӧдз. Миянын
быдтысьӧны Летка ю ковтысын, Печора юбердса вӧраинъясын да мукӧдлаын.

Кӧдздӧдігӧн сьӧдъюръяс эновтӧны чужанінсӧ да тӧвйӧны шоныд муясын — та могысь
воӧдчывлӧны Грецияӧдз, Италияӧдз да Войвыв Африкаӧдз.

Удмуртъяс кайсӧ шуӧны сьӧдйырӧн. Нимсӧ лӧсьӧдігӧн комияс моз жӧ тӧд выланыс
босьтӧмаӧсь лэбач юрыслысь сьӧд рӧмсӧ.



https://kv.wikipedia.org/wiki/%D0%A1%D1%83%D1%80%D0%B8%D0%BD%D0%B0_%D0%9B%D0%B8%D0%B4%D0%B8%D1%8F_%D0%98%D0%B2%D0%B0%D0%BD%D0%BE%D0%B2%D0%BD%D0%B0

Сурина Лидия Ивановна (1918-2015) — Коми мулысь история туялысь, история
наукаясса кандидат.

Лидия Сурина чужис 1918 вося вӧльгым тӧлысь 10-ӧд лунӧ Усть-Сысольск уездса
Поёлын (ӧні — Сыктыв районса Поёл сикт). 1941 воын помаліс Коми канмуса
педагогика институтысь история факультет, секретараліс Сыктывкарса депутатъяс
сӧветлӧн исполкомын. 1949 воын пырис велӧдчыны СССР-са Наукаяс академиялӧн Коми
филилалӧ аспирантураӧ. Вӧлі младшӧй, а сэсся старшӧй научнӧй сотрудникӧн. 1953
воын Ленинградса канму университетын дорйис история кандидат ним вылӧ
диссертация («Крестьяне приусть-сысольских волостей Вологодской губернии в конце
XIX и начале XX веков»).

Лидия Сурина туяліс XIX—XX нэмъясын Коми муын кресьтяналысь олӧмсӧ да видз-му
сӧвмӧдан история, промышленносьт сӧвмӧдӧм да уджалысь войтырлысь ӧтмунӧмсӧ.



https://kv.wikipedia.org/wiki/%D0%A1%D1%82%D0%B0%D1%80%D1%86%D0%B5%D0%B2_%D0%97%D0%BE%D1%81%D0%B8%D0%BC%D0%B0_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Зосима Старцев чужис 1902 вося йирым тӧлысь 1-öд лунӧ Вӧлӧгда губерняысь
Усть-Сысольск уездса Куньыбын (ӧні — Сыктыв районса Куньыб сикт). Помаліс чужан
сиктас вылыс начальнӧй училишӧ, мӧд тшупӧда школа. Сӧветскӧй партшкола помалӧм
бӧрын паніс да нуӧдіс чужан сиктас культурно-просветительскӧй удж. Уджаліс
Усть-Сысольск уездса йӧзӧс велӧдан отделын, Коми обласьтса йӧзӧс велӧдан
отделысь небӧг лэдзанінын. Велӧдіс, вӧлі Айкатылаын профтехшколаса
веськӧдлысьӧн. Сэсся водзӧ велӧдчис журналистика институтын. Уджаліс
«Вöрлэдзысь» газетын да республикаса радиоын.



https://kv.wikipedia.org/wiki/%D0%A1%D0%BE%D0%BF%D0%BB%D1%8C%D3%A7%D1%81_(%D0%92%D1%83%D0%BA%D1%82%D1%8B%D0%BB_%D0%BA%D0%B0%D1%80%D0%BA%D1%8B%D1%82%D1%88)

Сопльӧс (рочӧн Усть-Соплеск) — Коми республикаын Вуктыл каркытшӧ пырысь посёлок.
2015 вося вӧльгым тӧлысь 19-ӧд лунӧдз вӧлі Вуктыл районын Сопльӧс сикт
овмӧдчӧминса шӧрсиктӧн.

Посёлок пукалӧ Печӧра юлӧн шуйга берегын, Сопльӧс ю вомын. Сопльӧссянь Вуктыл
карӧдз 84 км.

Сопльӧс ю вылын XVII нэмсянь нин вӧлі перйӧны зуд из, татчӧ волывлӧмаӧсь Эжва,
Сыктыв да Печӧра вожса кресьттяна. 1771 воын академик И.И. Лепёхин пасйис, мый
зуд из перйӧмӧн вердчисны став Яренск уездыс. Ӧнія Солпльӧс посёлок артмӧма 1747
во бӧрын. Медводдзаысь казьтыштӧма 1784 воын «Экономические примечания к
Генеральному межеванию» уджын: «дер. на Усть Соплеса», 1 овмӧс, 4 морт.



https://kv.wikipedia.org/wiki/%D0%A1%D0%B8%D0%BD%D1%82%C3%B6%D0%BC_%D0%B3%D0%BE%D1%80%D0%B0%D0%BD%D1%8C

Синтöм горань — важся коми йöзкостса ворсöм. Тöдса вöлi кыдзи челядьлы, сiдзи и
томуловлы. Том йöз ворсöны вöлi войпукъяс вылын.

Ворсöмлöн мукöд ним: «Син горань» (Абар гр.), «Синтöм горань» (Керчомья,
Кулӧмдiн, Носим, Нёбдiн, Пезмöг, Шойнаты, Ылыдздiн), «Синтöм зань» (Дон),
«Синтöм Ёгорöн ворсöм» (Воч), «Син гуран» (Нёбдiн), «Син куньöм» (Кони), «Ыж
куталöм» (Абъячой, Ношуль, Луздор), «Кöч куталöм» (Читаёв), «Шыр куталöм»
(Читаёв), «Слепöкур» (Занулльö), «Син кöртöд» да «Син куньöн ворсны» (изьваса
сиктъяс), «Син куньмöн ворсны» (Ловозеро, Мужи), «Синтöм гурань» (Дутов),
«Шлепета» (Веньдiн, Кослан, Разыб, Путшкымдiн), «Синтöм курöг» (Слӧбӧда),
«Гораньöн ворсны» (Мыс, Пожöг), «Пань-паньöн ворсны» (Айкатыла, Гажакерöс,
Емдiн, Придаш, Час, Пызьдiн, Латьюдiн), «Чур пань чери кок» (Паджга),
«Шапка-тотаркаöн орсны» (Грива, Ужга), «Чур, горань» (Палаззя).

Пудъясянкывйöн бöрйöм мортлысь чышъянöн кöрталöны синсö. Места вылас
бергöдлiгтырйи юалöны сылысь: «Вала, песла либö турунла?» Мый кöть оз бöрйы,
сiйöс йöткыштöны кодарланьöкö. Та бöрын сiйö пондö кыясьны. Кутöм ворсысьлысь
колö нöшта на тöдмавны нимсö. Сэки сöмын сiйö лоö кыялысьöн.



https://kv.wikipedia.org/wiki/%D0%A1%D0%B5%D0%BC%D1%83%D0%BA%D0%BE%D0%B2_(%D0%95%D0%BC%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Семуков грездлы нимсӧ пуктӧма медводдза олысьлӧн ним серти (Семук — лелькуйтан
формаа Сёма нимысь) либӧ сылӧн ов серти (Семуков).

Водзджык нимыс грездыслӧн вӧлі Керӧс либӧ Керас. 1719 воӧ рочӧн гижӧма Керес, а
1873 воын - Семуков-Керасское, сэсся Семуково.

Семуковын ӧшым тӧлысь 19 лунӧ пасйылӧмаӧсь Микӧла лун. Тайӧ лун кежлӧ быд
керкаын мыськылӧмаӧсь джодж, дасьтылӧмаӧсь пызан, пӧжавлӧмаӧсь пирӧг, пулӧмаӧсь
сур. Гаж вылӧ волывлӧмаӧсь мукӧд сикт-грездысь гӧститны. Асывнас сиктса йӧз
вичкоӧ ветлӧмаӧсь, а та бӧрын гӧсьтъяскӧд ӧттшӧтш пызан сайӧ пуксьылӧмаӧсь.

Семуковын вӧлі крест праздник. Пасйылӧмаӧсь сійӧс Петыр лун бӧрын мунысь
вежалунӧ (важ стиль серти лӧддза-номъя тӧлысь 12 лунӧ). Висьтавлӧны, мый ӧти
кадӧ кӧинъяс да ошъяс ёна пакӧститчӧмаӧсь сиктын. Сы могысь, медым татшӧмторйыс
эз нин вӧв некор, сиктсаяс молебен лыддьӧмаӧсь да кӧсйысьӧмаӧсь пуктыны куим шор
дорӧ крест да быд во пасйыны тайӧ лунсӧ. Сідзи и шуӧмаӧсь праздниксӧ —
«ӧбещаннӧй». Та бӧрын сиктсаяс быд во асывнас вичкоӧ молебен вылӧ ветлӧмаӧсь, а
сэсся енъясӧн да попкӧд медводдза крест дорын молитва лыддьӧмаӧсь. Та бӧрын
Олльӧ, мӧд крест дорӧ ветлӧмаӧсь, молитва лыддьӧм да крест вежӧдӧм бӧрын коймӧд
крест дорӧ мунлӧмаӧсь. Бӧр локтігӧн поп да дяк быд гид дорӧ сувтлӧмаӧсь, молитва
лыддьӧм, гид да скӧт вежӧдӧм бӧрын найӧ мунлӧмаӧсь водзӧ.

Шоръяс да юяс: Воронашор, Джыбанашор, Ёвтывис, Карыбшор, Котшшор, Ласкошор,
Миняшор, Мӧд Чивъю, Ниашор, Нюмлӧд, Первой Чивъю.

Муяс: Войӧсьвыв, Діюр (Дібӧж), Лютоев йӧр, Исаков йӧр, Кыр йыв йӧр, Кирпич сарай
дор, Гача му, Мича лыа, Камсамас межа.

Семуков грезд артмӧма коркӧ 1710 во бӧрын. Ревизия гижӧдын сы йылысь
медводдзаысь висьтавсьӧ 1719 воын. Сэки пӧ Керес грездын вӧлӧма 12 овмӧс. 1873
во кежлӧ Семуков-Керасскӧй грездыс быдмӧма нин 41 овмӧсӧдз, кӧні олӧма 254 морт.

1872 воӧ сиктын лэптӧмаӧсь Микӧла вичко. Сійӧ сэсся сотчӧма да, 1888 воын йӧзыс
кыпӧдӧмаӧсь выль пу вичко. Тайӧ жӧ воӧ тані вӧлі восьтӧма вичкобердса школа.

XX нэм пансигӧн грездсаяс быдтылӧмаӧсь град выв пуктас, картупель, ид, рудзӧг,
этшаджыкӧн — зӧр, шабді, пыш. Видзлӧмаӧсь мӧс, ыж, вӧв. Уджавлӧмаӧсь кер
кылӧдӧмын. Мукӧдыс весиг тасьті-пань, пызан-улӧс вӧчлӧмаӧсь.

1900 воын татчӧс крестьяна сьӧм вылӧ пӧдрадчик Андрей Камбалов стрӧитлӧма
вичкосӧ кирпичысь. Стрӧйбаыс вӧлӧма куим судта. Коймӧд судтаас кӧлӧкӧльня
лӧсьӧдӧмаӧсь. Бронза жынняныс вӧлі некымын пудъя, сылӧн шыыс зэв ылӧдз кылӧма.

Медводдза мирӧвӧй тыш, Октябрся революция да ас йӧз кост тыш эз жӧ кольны бокӧ
грездсӧ. Революция да войнаяс дырйи сьӧкыд кад воис, унаӧн тшыгъялісны. Медым
сёян-юанӧн кокньыдджык вӧлі, лӧсьӧдлӧмаӧсь сідз шусяна «гӧльяслысь комитетъяс»,
Семуковын татшӧмыс тшӧтш вӧлӧма. 1919 воын еджыд гвардияса капитан Н.П. Орловлӧн
отрядыс пыралӧма и Семуковӧ.

1929 воӧ Семуковын лоис сикт сӧвет. Семуков скит сӧветӧ пырисны татшӧм грездъяс:
Кырс, Заречье, Гажакерӧс, Ипать, Наум.

XX нэмса 30-ӧд воясӧ заводитчис коллективизация. Семуковын вӧлі котыртӧма
«Ильич» да «12-й Октябрь» колхозъяс. Найӧс 1940 воӧ йитісны «Ильич» колхозӧ.

1941 воын пансис Айму вӧсна Ыджыд тыш. Войналӧн медводдза лунсянь заводитчис
мобилизация. Война дырйи фронт вылӧ муніс 152 морт, на лыдын и 13 нывбаба.
Унджыкыс на пиысь пуктісны юрнысӧ чужан му дорйигӧн либӧ юӧртӧг вошисны. А тайӧ
кадӧ сиктын став уджсӧ вӧчисны нывбабаяс, пӧрысь йӧз да челядь. Найӧ и
тракторъяс вылын уджалісны, сплавын и вӧрын. Сиктса йӧз оборона фондӧ и сьӧм и
сёян-юан сетлісны, ыстісны фронт вылӧ шоныд паськӧм. Война помассьӧмсӧ ставныс
ӧтвылысь пасйисны, сьылісны-йӧктісны да такӧд ӧттшӧтш и шогсисны пӧгибнитӧмаяс
вӧсна.

1957 воын «Ильич» колхоз пырис сӧмын на котыртӧм «Усть-Вымскӧй» совхозӧ,
колхозникъяс лоисны совхозын уджалысьясӧн. Тайӧ кадсянь налы удждон кутісны
мынтыны, а таӧдз йӧзыс трудодень вылӧ уджалісны.

Школа ни дзоляясӧс видзанін Семуковын ӧні абу. Грездса челядь велӧдчӧны Кӧжмудор
сиктса шӧр школаын.



https://kv.wikipedia.org/wiki/%D0%A1%D0%B0%D0%B2%D0%B8%D0%BD_%D3%A6%D0%BB%D1%8C%D3%A7%D0%BA%D1%81%D0%B5%D0%B9_%D0%92%D0%B8%D1%82%D1%82%D0%BE%D1%80

Нёбдiнса Виттор (збыльвывса ним Ӧльӧш Виттор, рочӧн Савин Виктор Алексеевич,
1888—1943) — нималана коми гижысь, поэт, драматург, коми литератураса классик.

В.А. Савин чужис 1888 вося вӧльгым тӧлысь 21-ӧд лунӧ Вӧлӧгда губернялӧн
Усть–Сысольск уездса Нёбдін сикт улӧ пырысь Трӧшсикт грездын (öнi Коми
Республикаса Кöрткерöс район). Велöдчис Нёбдiнса земскöй начальнöй училишӧын,
помалiс Дереваннöйса мöдöд тшупöда школа. Та бöрын писаралiс да письмö
новлöдлiс, вӧлi пес кералысьöн. Сизим во уджалiс Украинаса рудникъяс контораын.

Нёбдінса Виттор вöлi коми гижысь котырöс öтувтысьяс пиысь öтиöн, гижысь котырын
1934–öд восянь.

1937 вося йирым тӧлысь 8-ӧд лунӧ В. Савинöс арестуйтісны, подулавтöг мыжалiсны
("«контрреволюционнӧй буржуазно-националистическӧй котырӧ» пырӧ да «нуӧдӧ ...
Коми буржуазнӧй республика лӧсьӧдӧм кузя тыш»). В.А. Савин эз лыддьы асьсӧ
мыжаӧн.

1938 вося сора тӧлысь 7-ӧд лунӧ СССР-са НКВД бердын Особӧй совешанньӧ пуксьӧдіс
сійӧс лагеръясӧ 7 во кежлӧ («считая срок с 8 октября 1937 г.»)
«контрреволюционнӧй удж нуӧдӧмысь». Медводз Нёбдінса Витторӧс мӧдӧдісны
«Воркутстрой» лагерӧ, кӧні сійӧ сӧвтіс изшом баржаясӧ, сэсся вуджӧдісны лагерлӧн
видз-му юкӧнӧ. В.М. Полещиков серти, 1940 вося кӧч тӧлысь 26-ӧд лунсянь
В.А.Савин вӧлі Усва ювывса Адак лагпунктын.

1942-ӧд вося йирым тӧлысь 8-ӧд лунӧ Нёбдінса Витторлӧн пукалан кадыс помасис, но
сійӧ оліс Адакын. Коми гижысь Г.И. Торлопов серти, лагерӧн юрнуӧдысьяс юасисны
Коми АССР-са НКВД-ын веськӧдлысьясӧс, мый вӧчны водзӧ. В.А. Савинӧс чужанінас
абу корӧмаӧсь. 1943-ӧд вося урасьӧм тӧлысь 3-ӧд лунӧ сійӧс мӧдӧдісны Кожва
лагпунктӧ, кӧні оліс урасьӧм тӧлысь 13-ӧд лунсянь рака тӧлысь 6-ӧд лунӧдз, а
сэсся мӧдӧдісны Сибырӧ. косму тӧлысь 9-ӧд лунӧ В.А. Савин воис Прикулька
лагпунктӧ (Томсксянь 50 км сайын). Туйын висьмӧм бӧрын Савинӧс йӧртісны лагерса
лазаретӧ. сора тӧлысь 1-ӧд лунӧ В.А. Савин гижис гортас письмӧ, юӧртіс, мый
ёнмыштіс, кӧсйӧ пырны уджавны, корис сёян-юан мӧдӧдны.

1943 вося моз тӧлысь 11-ӧд лунӧ кулiс дзескыдiнын Ылi Сибирын: Томск кöрттуйлöн
Ититка станциясянь неылын — Прикулька лагпунктлöн лазаретын. Дзебаніныс стöча
абу тöдса.



https://kv.wikipedia.org/wiki/%D0%A1%D0%B0%D0%B2%D0%B8%D0%BD_%D0%92%D0%B8%D0%BA%D1%82%D0%BE%D1%80_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Нёбдiнса Виттор (збыльвывса ним Ӧльӧш Виттор, рочӧн Савин Виктор Алексеевич,
1888—1943) — нималана коми гижысь, поэт, драматург, коми литератураса классик.

В.А. Савин чужис 1888 вося вӧльгым тӧлысь 21-ӧд лунӧ Вӧлӧгда губернялӧн
Усть–Сысольск уездса Нёбдін сикт улӧ пырысь Трӧшсикт грездын (öнi Коми
Республикаса Кöрткерöс район). Велöдчис Нёбдiнса земскöй начальнöй училишӧын,
помалiс Дереваннöйса мöдöд тшупöда школа. Та бöрын писаралiс да письмö
новлöдлiс, вӧлi пес кералысьöн. Сизим во уджалiс Украинаса рудникъяс контораын.

Нёбдінса Виттор вöлi коми гижысь котырöс öтувтысьяс пиысь öтиöн, гижысь котырын
1934–öд восянь.

1937 вося йирым тӧлысь 8-ӧд лунӧ В. Савинöс арестуйтісны, подулавтöг мыжалiсны
("«контрреволюционнӧй буржуазно-националистическӧй котырӧ» пырӧ да «нуӧдӧ ...
Коми буржуазнӧй республика лӧсьӧдӧм кузя тыш»). В.А. Савин эз лыддьы асьсӧ
мыжаӧн.

1938 вося сора тӧлысь 7-ӧд лунӧ СССР-са НКВД бердын Особӧй совешанньӧ пуксьӧдіс
сійӧс лагеръясӧ 7 во кежлӧ («считая срок с 8 октября 1937 г.»)
«контрреволюционнӧй удж нуӧдӧмысь». Медводз Нёбдінса Витторӧс мӧдӧдісны
«Воркутстрой» лагерӧ, кӧні сійӧ сӧвтіс изшом баржаясӧ, сэсся вуджӧдісны лагерлӧн
видз-му юкӧнӧ. В.М. Полещиков серти, 1940 вося кӧч тӧлысь 26-ӧд лунсянь
В.А.Савин вӧлі Усва ювывса Адак лагпунктын.

1942-ӧд вося йирым тӧлысь 8-ӧд лунӧ Нёбдінса Витторлӧн пукалан кадыс помасис, но
сійӧ оліс Адакын. Коми гижысь Г.И. Торлопов серти, лагерӧн юрнуӧдысьяс юасисны
Коми АССР-са НКВД-ын веськӧдлысьясӧс, мый вӧчны водзӧ. В.А. Савинӧс чужанінас
абу корӧмаӧсь. 1943-ӧд вося урасьӧм тӧлысь 3-ӧд лунӧ сійӧс мӧдӧдісны Кожва
лагпунктӧ, кӧні оліс урасьӧм тӧлысь 13-ӧд лунсянь рака тӧлысь 6-ӧд лунӧдз, а
сэсся мӧдӧдісны Сибырӧ. косму тӧлысь 9-ӧд лунӧ В.А. Савин воис Прикулька
лагпунктӧ (Томсксянь 50 км сайын). Туйын висьмӧм бӧрын Савинӧс йӧртісны лагерса
лазаретӧ. сора тӧлысь 1-ӧд лунӧ В.А. Савин гижис гортас письмӧ, юӧртіс, мый
ёнмыштіс, кӧсйӧ пырны уджавны, корис сёян-юан мӧдӧдны.

1943 вося моз тӧлысь 11-ӧд лунӧ кулiс дзескыдiнын Ылi Сибирын: Томск кöрттуйлöн
Ититка станциясянь неылын — Прикулька лагпунктлöн лазаретын. Дзебаніныс стöча
абу тöдса.



https://kv.wikipedia.org/wiki/%D0%A0%D0%BE%D1%89%D0%B5%D0%B2%D1%81%D0%BA%D0%B8%D0%B9_%D0%9C%D0%B8%D1%85%D0%B0%D0%B8%D0%BB_%D0%9F%D0%B0%D0%B2%D0%BB%D0%BE%D0%B2%D0%B8%D1%87

Рощевский Михаил Павлович (1933) — Рочмуса туялысь-физиолог, биология наукаясса
доктор, профессор, Россияса наукаяс академиясь академик (1990), Коми наука
шӧринысь Физиология институтса директор (1988—2004), Коми наука шӧринса
Президиумӧн веськӧдлысь (1983—2006).

Михаил Рощевский — биология наукаса доктор, 1987 восянь — СССР наукаяса
академияын член-корреспондент, 1990 восянь — СССР (сэсся — Россияса) наукаяс
академияӧ збыльвывса пырысь. Россия наукаяс академияысь морт да пемӧслӧн
физиологияын комплекснӧй мытшӧдъяс туялан комиссияын веськӧдлысьӧс вежысь.

вӧлі Вылыс Сӧветса . Рощевский вӧлі Коми АССР-са Вылыс Сӧветын депутатӧн
(1985—1990 воясӧ, XI созыв), веськӧдлысьӧс вежысь, республикаса министръяслӧн
сӧветӧ пырысь, КПСС-лӧн Коми обкомӧ пырысь.

1989 воын кӧсйис лоны СССР-са народнӧй депутатпуӧн, но округса чукӧртчӧм дырйи
эз мун водзӧ. Кык во чӧж, 1994-ӧд вося рака тӧлысьӧдз, вӧлі «Комибанкын» акция
кутысьяслӧн сӧветын веськӧдлысьӧн.

Гӧтырыс — Руфина Александровна Рощевская, водзынсӧ уджавліс Коми наука шӧринса
Физиология институтын. Быдтісны кык нылӧс.



https://kv.wikipedia.org/wiki/%D0%A0%D0%B0%D0%BA%D0%B8%D0%BD_%D0%90%D0%BD%D0%B0%D1%82%D0%BE%D0%BB%D0%B8%D0%B9_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Ракин Анатолий Николаевич (1949) — коми кыв туялысь, филология наукаясса доктор
(1997).

1978 воын Тарту госуниверситетын (Эстония) дорйис «Лексика флоры коми языка»
тема серти филология наукаясса кандидат ним вылӧ диссертация.

Доктор ним вылӧ диссертациа (нимыс — «Антропотоминимическая лексика в пермских
языках») дорйис 1997 Марий-Элса канму университетын.

2005 воын Анатолий Ракинӧс бӧрйисны фин-йӧгра туялысьяслӧн Россия комитетса
веськӧдлысьӧн да фин-йӧгра туялысьяслӧн конгрессысь Войтыркостса комитетлӧн
Исполкомӧ пырысьӧн.

Кывбуръяс гижны А.Н. Ракин босьтчис школаын на. Пединститутын велӧдчигӧн
ветлӧдліс студентъяслӧн литературно-творческӧй кружокӧ, вӧлі «Первопуток»
литературнӧй стенгазеталӧн да студентъяслӧн «Запев» ки помысь журналлӧн
редколлегиаын. Медводдза кывбурсӧ йӧзӧдліс 1968 воын. Гижӧдъясыс петавлісны
«Войвыв кодзув» журналын, в Коми Республикаса «Югыд туй», «Красное знамя»
газетъясын, Кулӧмдін районса «Ленин туйӧд» газетын, «Пармагор» ӧтувъя чукӧрын
(1984).



https://kv.wikipedia.org/wiki/%D0%9F%D1%80%D0%B5%D0%B4%D0%B0%D0%BD%D0%B8%D0%B5

Предание – тайö фольклор жанр, паськыда тӧдса вомгора висьт, кодлӧн подувнас
лоӧны збыль вӧвлӧмторъяс.

Край овмӧдӧм йылысь преданиеяс артмӧдӧны «сикт овмӧдӧм» да «культӧвӧй мога
объект (вичко, манастыр) кыпöдӧм» мотивъяс. Наын висьтавсьӧ, кыдзи овмӧдчисны
сiйӧ либӧ мӧд сиктӧ. Тшӧкыда татшӧм сюрӧса преданиеясын паныдасьӧ топонимическӧй
мотив, сюжетыс гӧгӧрвоӧдӧ инним артмӧмсӧ.

Культӧвӧй мога объект панӧм векджык йитчыліс чужанін овмӧдӧмкӧд. Тшӧкыда вичко
либӧ крест сувтӧдлiсны керка лэптӧм бӧрын. Шӧр персонажъясӧн лоӧны сикт
овмӧдысьяс – ӧти морт либӧ дзонь семья (налӧн нимъяс колисны иннимъясын),
пышйысьяс. Культӧвӧй мога объект кыпӧдысьясӧн вермисны лоны найӧ жӧ. Пырджык
тайӧ историческӧй морт – Перымса Степан.



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%D0%90%D0%BD%D0%B4%D1%80%D0%B5%D0%B9_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Попов Андрей Алексеевич (Ӧльӧк Ӧндрей; 1903—1939) — коми гижысь, коми литература
туялысь.

Ӧльӧк Ӧндрей чужис Вӧлӧгда губерняысь Усть-Сысольск уездса Немдін сиктын 1903
вося вӧльгым тӧлысь 12-ӧд лунӧ. Кулӧмдінса вылыс начальнӧй школа помалӧм бӧрын
уджаліс велӧдысьӧн. 1921 воын лоис йӧзӧс велӧдан уездса юкӧдын
политико-просветительскӧй удж котыртысьӧн. 1923 восянь уджаліс комсомолын, сэсся
партиялӧн уездса комитетын. 1933-1936-ӧд воясӧ велӧдчис Гӧрд профессура
Институтын.

Ӧльӧк Ӧндрей пуктіс ыджыд пай коми литература туялӧмӧ, торйӧн нин Иван
Куратовалысь творчествосӧ видлалӧмӧ. А.А. Поповӧдз Иван Куратовӧс вӧлі шуӧны
Литературнӧй энциклопедияын (1931 во, 5 том) «коми националист и народникӧн», а
сылысь поэзиясӧ — «сентиментальнӧй лирикаӧн». А. Поповлӧн «Важ коми поэзияысь»
статьяыс лои подулӧн коми литератураын сылӧн водзӧ туясьӧмъяслы. Нималана
туялысь Алексей Сидоровкӧд ӧттшӧтш сійӧ восьтіс коми йӧзлы Ивана Куратовлысь
творчествосӧ. Йӧзӧдіс коми литературалы подув пуктысьлысь аддзӧм кывбуръяссӧ
«Ударник» журналын. Коми гижысь да туялысь Илля Вась пасйис, мый Андрей Попов
вӧлі медводдза туялысьӧн, коді сетіс ыджыд коми поэтлӧн кывбуръяслы джуджыд
анализ.

Андрей Попов водзмӧстчис и литера­турнӧй критикаын («Шуйгавыв»
вульгаризаторстволы паныд», «Выль во вылӧ могъяс», «Паськыд эрд вылын» Геннадий
Фёдоровлӧн творчество йылысь). Гижасис коми гижысьяскӧд (М.П. Доронинкӧд, Тима
Венькӧд да мукӧдкӧд).



https://kv.wikipedia.org/wiki/%D0%9F%D0%BE%D0%BF%D0%BE%D0%B2_%C3%96%D0%BB%D1%8C%C3%B6%D1%88_%D0%A1%D0%B5%D1%80%D0%B0%D0%BF%D0%B8%D0%BC

Попов Серафим Алексеевич (комиöн Öльöш Сим; 1913—2003) — коми гижысь, Коми
АССР-са нимйӧза поэт (1984), РСФСР-са культураын нимӧдана уджалысь (1972).

Гижны Серафим Попов заводитӧма школаын велöдчигöн, но тайö кывбуръясыс эз воны
миян кадöдз. Ачыс гижысь нимтывлӧма найöс «шуточные опыты». Медводдза кывбур
(«Томлун» нима) йöзöдöма 1937 воын. Лирика геройöн медводдза кывбуръясын лоö
«выль морт», быдмысь да ставсö окотитысь тöдны партиялöн воспитанник.

Айму вӧсна Ыджыд тышöдз Серафим Поповлöн тыдалö куим тематическöй визь: томлун,
удж да оборона. Тайö визьö пырöны «Гожöмын» (1938), «Рöдиналы» (1938), «Майскöй»
(1940), «Тувсов асылö» (1940), «Бригада» (1941) да мукöд кывбур.

С.Попов вöлӧма Айму вӧсна Ыджыд тыш вылын, и тайö визьыс пырö сылöн творчествоö
дыр кад кежлö. Сiйӧ висьталö и солдатлöн быдлунъя олöм йылысь, и кыдз найö öти
ыджыд вынöн тышкасьöны вӧрӧгкöд, и кыдзи усьöны том зонкаяс, а юрас налöн сöмын
рöдина, ас сикт да мамлöн чужöм.

Война кольӧма ыджыд дой гижысьлöн сьöлöмас. 1953 воын йӧзӧдӧма «Сталинградскöй
баллада», кодi сиöма дас квайт гвардеечлы, кодъяс сетӧмаӧсь ассьныс вынсӧ Рöдина
дорйигӧн. Гижысь петкöдлӧма выль героическöй баллада прöст салдатъяс йылысь.
Балладаяс босьтöны ыджыд юкöн гижысьлöн творчествоын. На лыдö тшöтш пырöны
«Баллада о партийном билете», «Куслытöм би йылысь баллада» (1975), «Квайт сус пу
йылысь баллада» (1973) да мукöд.

Серафим Попов кывбуръяс кындзи тшöтш уджавлӧма и поэма жанрын: «Машук» (1958),
«Вошлытöм морт» (1958), «Вöрса мойд», «Учитель» (1960).

1960-öд воясö Серафим Попов гижис историко-патриотическöй поэмаясысь цикл, кöнi
восьтöма куим том мортлöн образ: Костя Никифоровлöн, Вася Шахтаровлöн да Дима
Бушуевлöн. Тайö характеръясыс аддзисны аслас олöмсö «Щугöрса зон» (1966), «Варыш
Вась» (1966), «Ме вöлi ракетчикöн мама» (1967) поэмаясын.

Гижысьлöн корсьöмъясыс тыдалöны «Мирон мыльк» (1963), «Мам» (1963), «Пыста ыб»
(1964), «Илыдз йылын» драмаын. Сiйö жö кадö петö уна кывбур разнöй тематика
вылö. 1960 воö петö «Лöз енэж улын» сборник, кытчö пыртöма уна выль кывбур.

Война бöрын морт мöд ногöн заводитö видзöдны олöм вылö. Война колис дой гижысь
сьöлöмын, и кор гижысь аддзис мый му пасьта киссьö морт вир, сiйö ёна
переживайтис, тöждысис йöз вöсна. Тайö тыдалö «Лулумбалöн сьöлöм» кывбурысь
(1964), кöнi пасйысьö, мый быд вир тусьыс, кодi усис Лулумбалöн, сэтысь петас
вöлялöн дзоридз. Кор ылi муын, Чилиын ыпнитiс фашистскöй террор, гижысь аслас
сьöлöмкылöмъяссö лэдзис «Пабло Нерудалы» (1974) кывбурын.

Серафим Попов йӧзӧдіс 18 кывбур да поэма чукӧр верстьӧяслы, 9 небӧг челядьлы.
Кывбуръяссӧ вуджӧдӧма роч, фин, украина, венгер, болгар, немеч да мукӧд кыв
вылӧ.



https://kv.wikipedia.org/wiki/%D0%9F%D0%B5%D1%82%D1%88%D3%A7%D1%80_%D0%BA%D0%B0%D0%B9

Петшӧр кай (латин Troglodytes troglodytes, рочӧн крапивник) — пышкай котырӧ
пырысь ичӧтик лэбач.

Петшӧр кай олӧ-вылӧ уналаын да паськыда — Европаса вӧраинъяссянь да Камчаткаӧдз.
Паныдасьлывлӧ тшӧтш Войвыв Америкаын да Африкалӧн Рытыв-Войвылын. Лунвывланьджык
муясса петшӧр кайяс олӧны пыр ӧти местаясын, а войвывсаяс волывлӧны чужанінъясас
сӧмын гожйыны.

Комиӧ локтӧны ода-кора тӧлысьын. Овмӧдчӧны тшӧкыд бурыся баддя-кустъясаинъясын,
козъя да сора вӧръясын, ю-шор пӧкатъясын да дорӧсъясын.

Тӧвъянінъясас лэбзьӧны моз тӧлысьын. Аддзывлан кӧ тайӧ тешкодь лэбачсӧ кӧть
ӧтчыд, он нин сэсся вунӧд сійӧс да он сорав мукӧд кайяскӧд. Медвойдӧр синмад
шыбитчӧ сылӧн бӧжыс: сійӧ оз чурвидз бӧрланьӧ, а вывлань чатӧра.

Мыйла нимтӧны тайӧ лэбачсӧ рочьяс крапивникӧн, а комияс — петшӧр кайӧн,
гӧгӧрвоана. Удмуртъяс шуӧны петшӧр кайтӧ со кыдзи: пушнер дзольгыри (вежӧртасыс
«петшӧр воробей»), му дзольгыри (вежӧртасыс «му воробей»), виштыё дзольгыри
(вежӧртасыс «чутӧсь воробей»), чатырбыж (вежӧртасыс «чатӧра бӧж»).



https://kv.wikipedia.org/wiki/%D0%9F%D0%B5%D0%BB%D1%8B%D1%81%D1%8C_%D0%BC%D0%BE%D0%BB%D1%8C%D1%8F%D1%81_(%D0%B0%D0%BD%D1%81%D0%B0%D0%BC%D0%B1%D0%BB%D1%8C)

Пелысь мольяс — Тима Вень нима Коми Республикаса культура колледж бердын
студентъяслӧн сьылан-йӧктан ансамбль. Котырлӧн художественнӧй веськӧдлысь — Т.Т.
Пупышева, хормейстер — Н.М. Гнедых, балетмейстер — О.В. Просужих.

«Пелысь мольяс» ансамбль артмис 1993 воын. Котырыс чужис кык енбиа мортлӧн
водзмӧстчӧм серти: Наталья Гнедых вӧлі медшӧр хормейстерӧн (2012 восянь сідзжӧ
веськӧдлӧ роч йӧзкостса сьыланкывъяслӧн «Северная околица» ансамбльӧн), а
Татьяна Пупышева — художественнӧй веськӧдлысьӧн.

Котырлӧн репертуарын эм коми, роч да фин-йӧгра войтырлӧн йӧзкостса сьыланкывъяс:
потандорса, вежадырся, кытшӧн йӧктана и с.в.

«Пелысь мольяс» котыр сӧвмӧдӧмӧ пай пуктісны сідзжӧ концертмейстер Николай
Артеев, хореографъяс Ольга Просужих да Татьяна Бурилова, хормейстер Светлана
Асташева, шылад тэчысь Любовь Глазырина, режиссёр Виктор Напалков, концерт
нуӧдысь Вера Морозова.



https://kv.wikipedia.org/wiki/%D0%9F%D0%B5%D0%BB%D1%8B%D1%81%D1%8C%D0%BA%D0%B0%D0%B9

Пелыськай (латин Turdus pilaris, рочӧн Ряби́нник) — ватшкысь кайяс (дроздъяс)
котырӧ лэбач. Пелыськайкӧд ӧти сикасӧ туялысьяс пыртӧны вель уна тылабордаӧс,
шуам, сера ватшканӧс «пестрый дрозд», сьылысь ватшканӧс «певчий дрозд», сьӧд
зобъя ватшканӧс «чернозобый дрозд» да с.в.

Пелыськай неуна ыджыдджык ябырысь: тушаыслӧн кузьтаыс овлывлӧ 28 сантиметрӧдз,
сьӧктаыс — 150 граммӧдз. Юр вылысыс, сьыліыс да бӧж вевдорыс руд, мышкуыс,
бордйыс да бӧжыс сьӧдовруд. Кынӧмыс еджгов, ӧтар-мӧдарӧдыс сьӧдӧн серӧдалыштӧма;
голяыс, морӧсыс да зобйыс вижов. Гӧн рӧмнас айыс и эньыс дзик ӧткодьӧсь,
ӧта-мӧдсьыс оз торъявны. Ай лэбачьясыс дзользьӧны дзуртышталігтырйи. Чуксасьӧны
«тшак-тшак-тшак» шыясӧн, а повзиганыс «ра-ра-ра» горӧдӧны. Та вӧсна удорасаяс
нимтӧны тшаръяӧн.

Пелысь кайяс олӧны-вылӧны Европа пасьтала, асыввылын — Сибырса Лена юлӧн Алдан
вожӧдз. Комиын поздысьӧны-быдтысьӧны кыдзи пармаын, сідзи и вӧра тундраын, нӧшта
Урал излӧн войвыв юкӧнъясас.

Ветлысь-мунысь лэбачьяс. Войвылӧ локтӧны косму тӧлысь помын — ода-кора тӧлысь
пуксигӧн. Овмӧдчӧны оз сӧмын пожӧма, но и сора да коръя вӧръяслӧн дорӧсын, васӧд
местаяссянь матіникӧ. Гожӧмбыд олӧны оз ӧткӧн-ӧткӧн, а гырысь кельӧбъясӧн.

Ӧти пу вылас пелыськайяслӧн овлывлӧ нёль-ӧ-вит позйӧдз. Найӧ джынъя сяр кодьӧсь.
Ассьыныс быдтысянінсӧ дасьтігӧн лун витӧдз дугдывтӧг ноксьӧны лэбачьясыс —
тэчӧны позъяснысӧ шепта быдмӧгъяслӧн заясысь, коръясысь да вуж сіясысь,
пытшкӧссӧ кышӧны нюйтӧн, пыдӧсас вольсалӧны бонзьӧм кач да турун тылӧб. Позтырас
овлывлӧ сизим колькйӧдз. Пӧжсян кадыс кыссьӧ кык вежонӧдз. Кайпияныслы сёянсӧ
ваялӧны батьыс и мамыс. Быдтасъясыс асшӧр олӧмӧ петӧны борд йылас кыпӧдчытӧдз
на. Лэбавны сӧвмытӧдзыс найӧ олӧны сук турун пиӧ дзебсясьӧмӧн.

Пӧткӧдчӧны пелыськайяс мувывса небыд гагъясӧн: номыръясӧн, лёльӧясӧн,
нидзувъясӧн. Арнас — вотӧсӧн. Медся ёна радейтана чӧсмасянторйыс — пелысь пулӧн
кисьмӧм мольясыс. Лэбалӧны пуысь пуӧ да кокалӧны став вотӧссӧ ӧтчыд пуксьылӧмӧн.

Воыс кӧ озыр вотӧсӧн (пелысьӧн, лежнӧгӧн, жовйӧн), пелыськайяс тӧв шӧрӧдз оз
эновтны чужанінсӧ. Кӧдзыд кадсӧ коллявны лэбзьылӧны Европаса шӧринъясӧ да весиг
воӧдчывлӧны Африкаса муясӧдз.

Перымса комияс лэбачсӧ шуӧны миян моз жӧ — пелыськайӧн. Мыйла тадзи сійӧс
нимтӧны рочьяс (рябинник) да комияс (пелыськай), гӧгӧрвоана. Удмуртъяс ногӧн
«палэзьсиись» да «пурысь юбер», кодьяс гӧгӧрвосьӧны, кыдзи «пелысь сёйысь» да
«руд ябыр».



https://kv.wikipedia.org/wiki/%D0%9F%D0%B0%D0%BB%D0%BA%D0%B8%D0%BD_%D0%9B%D0%B5%D0%BE%D0%BD%D0%B8%D0%B4_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Леонид Палкин чужис Коми (Зыряна) асвеськӧдлан обласьтысь Удора районын 1932
вося вӧльгым тӧлысь 28-ӧд лунӧ.

Сизимӧд классянь пырис уджавны Удора районса исполкомӧ. 1949 воын помаліс
Косланса шӧр школа да пырис велӧдчыны 1 №-а Сыктывкарса ремесленнӧй училишӧӧ,
кӧні босьтіс рулевӧй да столяр-плотниклысь специальносьтъяс. Сёрӧнджык помаліс
штурманъяслысь курсъяс да уджаліс капитанлы отсасысьӧн Войвыв юяслӧн
пароходствоын. 1953 восянь служитіс Сӧветскӧй Армиаын. Воӧм бӧрас уджаліс
боцманӧн паракодъяс вылын.

1959 восянь Леонид Палкин уджаліс «Югыд туй» газетын литературнӧй сотрудникӧн.
Сэсся уджаліс Удора районса «Выль туйӧд» газетын, вӧлі районса радиовещаниеын
редакторӧн.

Косланса школаын велӧдчигӧн ветлӧдліс «Пионеры Удоры» литературнӧй кружокӧ. Тані
жӧ гижис медводдза кывбуръяссӧ. На пиысь ӧтиӧс йӧзӧдісны 1949 воын «Войвыв
кодзув» журналын. Тайӧ жӧ журналас 1949 воын петісны сылӧн и мукӧд кывбуръяс.

Палкинлӧн петавліс куим небӧг комиӧн да кык небӧг рочӧн («Таёжное чудо», «Лесной
чай»).



https://kv.wikipedia.org/wiki/%D0%9E%D1%80%D0%B5%D1%85%D0%BE%D0%B2%D1%81%D0%BA%D0%B8%D0%B9_%D0%93%D0%B5%D0%BE%D1%80%D0%B3%D0%B8%D0%B9_%D0%A1%D0%B5%D1%80%D0%B3%D0%B5%D0%B5%D0%B2%D0%B8%D1%87

Ореховский Георгий Сергеевич (1915—1944) — Комиысь Слава ордена тыр кавалер
(1944, 1944, 1944).

Георгий Ореховский чужис Ставрополь карын 1915 воын уджалысь семьяын. Роч.
Помаліс 6 класс. Оліс Ставропольса Георгиевск карын. Служитіс видз-му овмӧс
колонияын стрелок-конвоирӧн. 1940 вося моз тӧлысьӧ мыждӧма сыысь, мый
дзескыдінысь пышйӧма некымын пукалысь. Ачыс пукаліс Коми АССР-са лагерын. Гӧрд
Армияӧ босьтӧма 1943 вося тӧвшӧр тӧлысьӧ Коми АССР-са Кожва райвоенкоматӧн.

Куліс тыш дырйи 1944 вося рака тӧлысь 31-ӧд лунӧ. Гуалӧма Беларусьын Могилёв
обласьтысь Чаус районса Юшковичи грезд помын ӧтувъя гуын.



https://kv.wikipedia.org/wiki/%D0%9E%D0%BF%D0%BB%D0%B5%D1%81%D0%BD%D0%B8%D0%BD_%D0%9D%D0%B8%D0%BA%D0%BE%D0%BB%D0%B0%D0%B9_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87

Оплеснин Николай Васильевич (1914—1942) — Айму вӧсна Ыджыд тыш вылӧ ветлысь,
Сӧветскӧй Союзса Герой (1941).

Николай Оплеснин чужис Вӧлӧгда губерняысь Усть-Сысольск уездса Давйын (ӧні —
Коми Республикаын Сыктывдін районысь Выльгорт сикт овмӧдчӧмин улӧ пырысь Дав
грезд) 1914 вося ӧшым тӧлысь 12-ӧд лунӧ.

Николай Оплеснинлӧн воча вокыс Сергей Михайлович Кочев казьтылӧ: «Коля был для
меня примером во всем: занимался лыжным и велосипедным спортом, плаванием,
легкой атлетикой. А самое главное – он был справедливым и честным. В его доме
меня всегда принимали с радостью, его мама и отчим были хлебосольными и
гостеприимными хозяевами. Как и все дети, мы шалили, играли в прятки и
догонялки. Он верховодил во всех забавах. У нас даже был свой акробатический
номер: мы забирались на плечи друг другу, образуя пирамиду, и старались
простоять в таком положении как можно дольше».

Школаын на велӧдчигӧн Николай Оплеснин котыртіс вит морта команда да мӧдӧдчис
Сыктывкарсянь Кардорӧ сюрс километра кузьта лызь походӧ.

1934 воын сійӧ «вит» вылӧ помаліс Сыктывкарса строительнӧй техникум. Уджаліс
инженер-строительӧн Сыктывкарса проект дасьтан котырын. Сылӧн проектъяс серти
Сыктывкарын кыпӧдӧма парашутӧн чеччалан вышка да некымын олан керка.

Армиаӧ Николай Оплеснин мӧдӧдчис 1936 воын. 1936—1938 воясӧ сійӧ служитіс
Москваын НКВД дивизиаын: красноармееч, ичӧт комсостав дасьтан полкӧвӧй школаса
курсант, пулемёт юкӧдса командир, взводса командир. 1938 восянь — Уджалысь да
Кресьтянаяслӧн Гӧрд Армиаын (РККА-ын). Помаліс шӧр командиръяслысь регыдъя
курсъяс. Эз ӧтчыдысь восьлав Гӧрд изъэрді парадъяс дырйи. Бӧрыннас висьтавліс,
мый аддзыліс Сталинӧс, Молотовӧс, Берияӧс, Чкаловӧс.

1939—1940 воясӧ Н.В. Оплеснин — 111-ӧд стрелкӧвӧй дивизиаын пулемёт взводса
командир.

1937 воын пуксьӧдісны сылысь ыджыд батьсӧ — Выльгорт вичкоса староста Ефим
Петрович Кочевӧс, коді муніс вичко тупкӧмлы паныд. Во мысти сійӧс лыйлісны. Сэк
жӧ лыйлісны Николай дядьсӧ (мамлӧн ичӧт чойыслӧн верӧсыс). Нывбабасӧ пуксьӧдісны
8 во кежлӧ, и сійӧ кулі лагерын. Кор Николай Оплеснин воліс гортас шойччыны,
сылы вӧзйисны кольччыны уджавны НКВД-лӧн Сыктывкарса юкӧнӧ, но эз лок. Сёрӧнджык
Надежда Николаевна гӧтырыслы шуӧма, мый «оз кӧсйы служитны налы, коді виялӧ
мыжтӧм йӧзӧс».

Айму вӧсна Ыджыд тыш пансигӧн Николай вӧлі Вӧлӧгдаса военнӧй лагерын. Приказ
воӧм бӧрын лӧддза-номъя тӧлысьӧ мӧдӧдчӧ Рытыв-Войвыв фронтӧ, кольӧ том гӧтырсӧ
да арӧса Инна нывсӧ.

Айму вӧсна Ыджыд тыш кадӧ тышкасис Рытыв-Войвыв (Остров да Псков каръяс улын),
Ленинград (Луга кар улын) да Волхов фронтъясын. Вӧлі стрелкӧвӧй полкса штабын
разведкаса опицерӧн, 52-ӧд торъя армиалӧн 111-ӧд стрелкӧвӧй дивизиа штабысь
оперативнӧй отделса начальниклы отсасьысьӧн, младшӧй лентенантӧн.

1941 вося кӧч тӧлысьӧ 111-ӧд дивизиа веськаліс кытшӧ. Медым сэтысь петны, колӧ
вӧлі немечкӧд тышкасьӧмӧн воӧдчыны Волхов юӧ да вуджны сійӧс.

Враглӧн ён би улын Оплеснин куимысь вуджавліс Волхов ю 1941 вося кӧч тӧлысьӧ
(20, 25 да 29-ӧд лунъясӧ) Вылькар обласьтысь Поддор районса Ямно сикт весьтын да
лӧсьӧдіс йитӧд Гӧрд Армиалӧн медшӧр вынъяскӧд. Сылӧн ӧтсӧгӧн дивизияыс петіс
враглӧн кытшысь, вуджис Волхов ю да ӧтувтчис армиалӧн войскаяскӧд. Тайӧ
подвигсьыс 1941 вося ӧшым тӧлысь 27-ӧд лунӧ Н. Оплеснинлы сетӧма Сӧветскӧй
Союзса Геройлысь почёт ним. Оплеснин лои Волхов фронтын ССССР-са медводдза
Геройӧн. Ленин орден да «Зарни Кодзув» медаль (511 №) босьтӧм бӧрын 1942 вося
урасьӧм тӧлысьӧ сійӧ воліс Сыктывкарӧ, аддзысьліс семьяыскӧд, ёртъясыскӧд да бӧр
мӧдӧдчис фронтӧ.

Усис тыш дырйи 1942 вося рака тӧлысь 19-ӧд лунӧ Новгород обласьтса Чудово
карсянь неылын, кор вӧлі дасьтӧны боевӧй операциа, медым жугӧдны Ленинград
гӧгӧрысь блокада. Сэки Оплеснин вӧлі колльӧдӧ дивизиа штабса начальникӧс
передӧвӧйын. Найӧ веськалісны артиллериа би улӧ да кулісны. Найӧс гуалісны
Чудово кар гӧгӧрса вӧръясын. Айму вӧсна Ыджыд тыш бӧрын Оплеснинӧс гуалісны
Чудово карса Шӧр паркын, 1960 воын кыпӧдісны геройлы паметник. 1985 воын сылысь
гусӧ вуджӧдісны усьӧм воинъяслы Мемориалӧ, мый кыпӧдісны тайӧ жӧ карас.



https://kv.wikipedia.org/wiki/%D0%9E%D0%B4%D1%8B%D0%B1

Одыб (рочӧн Нившера) – Коми Республикаса сикт, Кӧрткерӧс районысь Одыб сикт
овмӧдчӧминса шӧрсикт.

Сикт пукалӧ Ньывсер юлӧн веськыд берегын. Одыбсянь Кӧрткерӧс юрсиктӧдз 130 км,
Сыктывкар юркарӧдз 180 км.

Одыбын вичкобердса школа воссис 1885 вося тӧвшӧр тӧлысьӧ. Сэні велӧдчис 10
зонка. Школаын велӧдіс вичкоын уджалысь, медшӧр предметъясӧн вӧліны «Закон
Божий» да «вичкоса сьылӧм», велӧдісны сідзжӧ арифметика да письмо. Кӧсйылісны
велӧдны сӧмын рочӧн, но роч кыв лёка тӧдӧм понда медводдза кадас позис велӧдны и
комиӧн. Велӧдчыны вӧлі сьӧкыд, челядь уна кад воштісны керка гӧгӧрса удж
бергӧдӧм вылӧ. 1894 воын школаын эз вӧвны выпускнӧй экзаменъяс, с.в. мый
челядьыс эновтісны велӧдчӧмсӧ гӧльлун вӧсна. Вичко бердын уджаліс библиотека,
кӧні 1878 воын видзисны 49 небӧг (ен небӧг ёнджыкасӧ).



https://kv.wikipedia.org/wiki/%D0%9D%D1%8E%D0%B2%D1%87%D0%B8%D0%BC_(%D0%A1%D1%8B%D0%BA%D1%82%D1%8B%D0%B2%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Нювчим (рочӧн Нювчим) – Коми Республикаса посёлок, Сыктывдін районысь Нювчим
сикт овмӧдчӧминса шӧрсикт.

Нювчим нимыс артмӧма ю ним серти (Сыктыв юлӧн веськыд вожыс) – кузьтаыс 31
километра. Ӧтияс чайтӧны, мый ю нимыс артмӧма «нюхча» саам кывйысь, «юсь»
вежӧртаса. «Нюхчим» кыв сэсся вежсьӧма роч «Нювчимӧ». Мӧдъяс чайтӧны, мый манси
кывйын «нюв» — «ньыв», «ньыв пу», а «чим» хант кывйын «ю». Сідзкö, ньыв пу ю.

Нювчимын сура праздникӧн лоӧ Петыр лун. Та кындзи, лӧддза-номъя тӧлысь 11-ӧд
лунӧ пасйывлӧмаӧсь Иван лун — заветнӧй праздник.

Фольклор тайӧ посёлокас чукӧртлісны Кыв, литература да история институтса
уджалысьяс 2008 да 2011 воясын.

1756 воын югдінса купечьяс А. Плотников и А. Пановлы сетісны позянлун кыпöдны
завод Паджгаса вӧлӧсьтӧ Нювчим да Дендель юяс ӧтлаасянінӧ. Берг-коллегиялы найӧ
кöсйысисны кыпӧдны заводсӧ куим воӧн. Заводыс кӧ оз ло помалӧма, найӧс виччысис
штрап.

Нювчимса завод вӧлі помалӧма 1761-ӧд воӧ. Заводсӧ кыпӧдiсны Вятка да Югдін
гӧгӧрса крепостнӧй кресьтяна, кодъясӧс велӧдicны стрӧитчан уджас да ньӧбисны
помещикъяслысь. Домен да мӧлӧт заводъяс кыпӧданінын и чужис Нювчим посёлок.

Коми кресьтяна отсасисны завод кыпӧдӧмын. Найӧ перйисны кӧрт шом, сотiсны из
шом, уджалiсны цехын. XVIII нэмын Нювчимас заводын ставнас уджалiсны матӧ 1500
мужичӧй да 300 нывбаба. Гожӧмнас заводыс унаӧс ас дорас кыскис. Заводлӧн паськыд
изэрд шӧрас сулалiс изйысь вичко, кодӧс кытшалicны джуджыд кыдзьяс да сус

1758-öд воын заводса уджалысьяс ас киӧн лӧсьӧдісны медводдза помӧд. Посёлоклöн
лунвыв-асыввылын артмис пруд.

Фабрика вӧлі тыртӧм сарай кодьӧн, джоджыс муысь. Шӧрас сулаліс накӧвальня.
Заводлысь уджсӧ торкисны йöзлӧн венъяс. Сідз, 1774-öд воын заводын уджалысьяс
чукӧртісны Пугачёв моз неыджыд котыр да нӧйтісны увтыртӧмысь заводса
веськӧдлысьясӧс, cэсся жуглісны завод кантораысь ӧшиньяссӧ. Уездса власьтъяс век
жӧ бӧр лӧсьӧдісны пӧрадок.

1861-ӧд воын заводса кресьтяналы сетісны мездлун. Йӧзӧс кутісны медавны. Но
уджонсӧ мынтісны заводӧн вӧчӧмторйӧн либӧ заводса лавкаын вузӧсӧн.

Нювчимса аньяслöн бура артмис прӧшвиӧн кысьӧм. Тӧвся рытъясӧн аньяс
чукӧртчылісны ӧтилаӧ да серӧдлісны прӧшвиӧн. Прӧшви артмыліс уна, но омӧля
инасис. Усть-Сысольск ставнас вӧлі тырӧма нювчимса прӧшвиӧн серӧдӧм эмторйӧн.

Верстьӧ войтыр вӧлі ёна эскысь йӧзӧн. 1770-ӧд воын завод бердын кыпӧдӧма пуысь
Дмитрий вичко. А 1824-ӧд воын пу вичко пыдди стрӧитісны изйысь вӧчӧм кевман
керка.

1907-ӧд во заводитчигӧн заводын пансис забастовка, митинг да демонстрация.
Уджалысьяс корисны содтыны удждон да юӧртісны лозунг самодержавиелы паныд.

1909-öд воын Нювчимын чужис социалист-революционер ютырлӧн ячейка. Тайӧ котырыс
артмис Нювчимса вичкоса дякӧн Н. Кашинлӧн туйдӧм серти да Усть-Сысольскысь
войвылö ыстӧм эсеръяс отсӧгӧн.

1993-ӧд воын Нювчимса чугун кисьтан завод вӧлі вузалӧма ас вылö уджалысьлы.
Завод вочасӧн тупкысис. Уджтöг колины 100 гӧгӧр морт.

1967-öд воын Нювчимын лӧсьӧдӧма йӧзкостса сьылан котыр. 1970-ӧд воын котырлы
сетӧма «Йӧзкостса самодеятельнӧй коллектив» ним. Веськӧдлысьясӧн вӧліны П.И.
Чисталёв, В.И. Семячков, В.А. Мартынов, А.Ф. Кустышев. Коллективö пырӧны
велӧдысьяс, культураын уджалысьяс, школаын велӧдчысьяс, пенсионеръяс. Хорлӧн
медшӧр туйвизьяс — йӧзкостса сьыланкыв нимӧдӧм, коми сьыланкыв дорӧ муслун да
пыдди пуктӧм чужтӧм.



https://kv.wikipedia.org/wiki/%D0%9D%D0%B5%D1%81%D0%B0%D0%BD%D0%B5%D0%BB%D0%B8%D1%81_%D0%94%D0%BC%D0%B8%D1%82%D1%80%D0%B8%D0%B9_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80%D0%BE%D0%B2%D0%B8%D1%87

Несанелис Дмитрий Александрович (1960—2016) — этнограф, историяса кандидат,
общественнӧй удж вӧчысь.

Дмитрий Несанелис чужис 1956 вося тӧвшӧр тӧлысь 5-ӧд лунӧ Сыктывкарын. Помаліс
4-ӧд №-а карса шӧр школа, Сыктывкарса канму университетфсь история факультет.
Сӧветскӧй армияын служитӧм бӧрын велӧдіс историю сыктывкарса 35-ӧд №-а школаын.
Кыв, литература да история институтын аспирантура помалӧм бӧрын 1989—2000 воясӧ
уджаліс этнография секторын.

2000—2011 воясӧ веськӧдліс общественносьткӧд йитӧд кутан юкӧдъясӧн «ЛУКОЙЛ»
котырлӧн тэчасъясын Кардорын, Наръян-Марын да Ускарын, юрнуӧдіс Яран
асвеськӧдлан кытшлӧн Кардорса петкӧдчанінӧн.



https://kv.wikipedia.org/wiki/%D0%9C%D1%8B%D1%81%D0%BE%D0%B2_%D0%9F%D0%B0%D0%BD%D1%82%D0%B5%D0%BB%D0%B5%D0%B9%D0%BC%D0%BE%D0%BD_%D0%90%D0%BD%D1%83%D1%84%D1%80%D0%B8%D0%B5%D0%B2%D0%B8%D1%87

Мысов Пантелеймон Ануфриевич (1914—1958) — нималана коми актёр, Коми АССР-са
нимйӧза артист (1943), РСФСР-са нимӧдана артист (1946)

Паня Мысов чужис Вӧлӧгда губерняысь Усть-Сысольск уездса Помӧсдінын (ӧні Коми
Республикаын Кулӧмдін районса Помӧсдін сикт) 1914 вося сора тӧлысь 27-ӧд лун.

1936 восянь П.А. Мысов — Коми Республикаса драма театрын артист, 1940 восянь —
режиссёр. Айму вӧсна Ыджыд тыш бӧрын — театра директор да художественнӧй
веськӧдлысь.

1942—1945 воясӧ Пантелеймон Мысов вӧлі Республикаса театрлӧн Уква филиалын
директорӧн да художественнӧй веськӧдлысьӧн.

1948 воын Мысов мӧдӧдчис Москваӧ ГИТИС бердын джынвося режиссёръяслӧн курсъяс
вылӧ. Та бӧрын Драма театрын пуктіс вель уна выль спектакль. Сьӧлӧмӧн сьӧкыд
висьӧм вӧсна 1953 во бӧрын П.А. Мысов этшаджык режиссёраліс, а 1957 воын пуктіс
ассьыс бӧръя удж.

Пантелеймон Мысовӧс кыкысь бӧрйылісны Коми АССР-са Вылыс Сӧветӧ депутатӧн.
1950—1958 воясӧ веськӧдліс Ставсоюзса Театральнӧй Котырлӧн Коми юкӧнӧн.



https://kv.wikipedia.org/wiki/%D0%9C%D1%83%D0%B7%D0%B5%D0%B9_%D0%B4%D0%B0_%D1%85%D1%83%D0%B4%D0%BE%D0%B6%D0%B5%D1%81%D1%82%D0%B2%D0%B5%D0%BD%D0%BD%D3%A7%D0%B9_%D0%B3%D0%B0%D0%BB%D0%B5%D1%80%D0%B5%D1%8F_%D0%94%D0%B5%D1%80%D0%B1%D0%B8%D1%8B%D0%BD

Музей да серпаса галерея Дербиын (англичан Derby Museum and Art Gallery) тайӧ
Ыджыд Бритмуын музей, Дерби карын. Музейын эм Джозеф Райтлӧн серпасъяс, Royal
Crown Derby котырлӧн да мукӧд заводлӧн фарфор чукӧръяс, археология, геология,
военнӧй могъяс, вӧр-ва да мукӧд коллекция.

1836-ӧд ся урасьӧм 10 лунӧ восьтісны Дерби карса да Графувса музей (англичан
Derby Town and County Museum) да Вӧр-ва туялан Котыр (англичан Natural History
Society). Музейлы уна экспонат козьналіс Дерби карлӧн Философия котырса юралысь,
доктор Форрестер. Вӧр-ва туялан Котырса медводдза юралысьӧн вӧлі сэр Джордж Крю
(англичан Sir George Crewe). Музейлӧн медводдза выставка (петкӧдчӧм) вӧлі Дерби
карса Механика институтын.



https://kv.wikipedia.org/wiki/%D0%9C%D0%BE%D0%BA%D1%87%D0%BE%D0%B9_(%D0%98%D0%B7%D1%8C%D0%B2%D0%B0_%D1%80%D0%B0%D0%B9%D0%BE%D0%BD)

Мокчой (рочӧн Мохча) — Коми республикаын Изьва районысь Мокчой сикт овмӧдчӧминса
шӧрсикт.

Мокчойлӧн ним артмӧма кык юкӧнысь: мок да чой. Мӧд юкӧныс чой — керӧс, мыльк.
Медводдза юкӧн (мок) йӧзыс гӧгӧрвоӧны некымын ног:

Сикт пукалӧ Изьва юлӧн шуйга берегын, Мокчашар полой дорын. Мокчойсянь Изьва
юрсиктӧдз 4 км.

Местаяс: Больничадор, Вичкодор, Горӧдскӧйчой, Детдомдор, Нардомдор, Поспом,
Поштадор, Сельподор, Техникадор, Титпияндор, Школадор, Шорбок, Шорйыв, Шормӧдар,
Шорсай, Шыясдор.

Мокчашарса ландшафтъяс: Важ Джум, Весьланчой, Вӧрӧтавесьт, Выль Джум, Изъянырд,
Кось, Прӧлейвом, Рощадор, Рысьвавом, Шарвом, Шеллявыв, Шелляув, Шорвом.

Шоръяс: Балдашор — Ыджыдшорлӧн юкӧн; Конашор = Усьташор (Мокчой да Тод костын),
Кӧрмашор, Левашор, Нӧлыньшор (торйӧдӧ Мокчой Гамысь); Ӧксяшор, Чуйдасяншор
(торйӧдӧ Мокчой Букурысь), Ыджыдшор (= Мяндиншор).

Муяс да видзьяс: Аллёму, Афанасейму. Бедамель, Ванькакерӧс, Виссай, Власейму
(Кантукму), Выльму, Дякӧнйӧр, Ёлькерӧс, Иванді, Йигакерӧс, Кармыльк,
Кожевинкерӧс, Кӧнӧвал / Коневал/, Кыктыкост (Тальматы да Ыджыдты костын),
Мокчойвыв, Мӧдпӧв, Морскӧй веретя, Ӧльмыльк, Рассай, Уйт, Фӧнарму.

Юкмӧсъяс: Левабурня, Митрофанбурня, Пименбурня, Поморямбурня, Рӧдьваньбурня,
Сидкобурня, Сидукбурня.

Швецов "Казьтылан небӧгын" (1864 в.) шуӧма, медводдза олысьяс пӧ воӧмаӧсь татчӧ
1737 во гӧгӧрын. И.Л. Жеребцов серти, Мокчой грезд котыртӧма 1745 да 1763 вояс
костын. А.П. Афанасьев датируйтӧ грезд артмӧмсӧ 1763 воӧн, а А.И. Туркин пасйӧ,
мусерпасын пӧ Мокчойыд петкӧдчӧ медводз 1846 воӧ.



https://kv.wikipedia.org/wiki/%D0%9C%D0%B0%D1%81%D0%BA%D0%B0%D0%B0%D1%81%D1%8C%C3%B6%D0%BC

Вежадыр рытъяснас керкаысь керкаö ветлöдлöны том йöз. Тайö ветлöдлöмсö шуöны
маскаасьöм, светтьöасьöм, машкуритчöм (Изьва), а ветлöдлысьсö – рöштво куттяöн,
маскаöн, кити-котиöн, куття-войсаöн, куття-даддяöн, бомöн, и с.в.

Томулов кышасьöны быдсяма ногыс, вежласьöны паськöмнас. Нывъяс пасьтасьöны
мужикö, старикö (беддя, уска да тошка), а зонъяс – бабаö, старукаö (сарапана,
чышъяна).

Сы кындзи вöччылöны чиганö (паськыд юбкаа), нянь вундысьö (чарлаöн), пемöсъясö
да лэбачьясö: козёлö, кӧинö, ошкö (гугöдöны пась), туриö, петукö (пасьталöны
бугай – еджыд дöраысь гожся кышöд, вöчöны ныр, медым кокавны).

Медым эз тöдмавны, чужöмсö тупкöны марляöн, мавтöны саöн либö шомöн, кöмалöны
гын сапöг, кепысясьöны. Изьватас вöлi пасьталöны маличасö гугöн.

Вöччöмаяскöд ветлöдлö отсасьысь. Сiйö таркöдчö да вöзйысьö керкаас: «маскаяссö
лэдзанныд онö?» Пырысьяслы эз позь сёрнитны. Найö гибльöдчöны-дурöны, больгöны
гöлöс вежлалöмöн либö рочасьöны, броткиг моз ливкйöдлöны-сьылöны, ылöсас йöктöны
да ворсöны гудöкöн либö балалайкаöн, киын кутöны стопка да корöны юантор. Лёк
кöзяевалы джоджас кисьтöны са да йöктöны сы вылын.

Кöзяеваяс зiльöны тöдмавны пырысьясöс, пуксьöдöны найöс пызан сайö, сетöны
кампет, шаньга да мукöдтор. Сэсся маскаяс мунöны мöд керкаö.

Маскаяс кö ёна дöзмöдчöны, налысь паськöмсö вермöны мавтны дьöгöтьöн, а
вöла-доддяяслысь вермöны вундыны гужжисö.

Кöзяева кö оз лэдзны керкаас, маскаяс перйöны налысь водзöс: камгöны стенö да
öдзöс-öшиньö, игналöны öдзöссö карнанöн, кисьтöны пес чипас, тыртöны лымйöн да
пескöн кильчö, пач труба. Вильшасигмоз гусьöн таркöдчöны öдзöсö, öшиньö, а сэсся
дзебсьöны. Медъёна дöзмöдчöны сэтшöм керкаясын, кöнi олöны том нывъяс.



https://kv.wikipedia.org/wiki/%D0%9B%D1%8B%D1%82%D0%BA%D0%B8%D0%BD_%D0%98%D0%BB%D0%BB%D1%8F_%D0%92%D0%B0%D1%81%D0%B8%D0%BB%D0%B5%D0%B9

Илля Вась (рочöн Лыткин Василий Ильич) (1895–1981) — финн-йӧгра мирын нималана
кыв туялысь, профессор, коми гижысь, поэт, литературнӧй критик, вуджӧдчысь.

Илля Вась – Сӧвет кадся коми литературалы подувъяс пуктысьяс пиысь ӧти.
Медводдза кывбурсӧ гижис 1913 воын. Коми литератураын нэмъяс чöж кутас овны
сылöн «Мунöны» поэмаыс. СССР–са гижысь котырын 1958–öд восянь.

Василий Лыткин уна гижис челядьлы. Некымынысь петавлісны челядьлы лыддьӧм вылӧ
бӧрйӧм гижӧдъяс: «Шӧвк тупыль кодь шань» (1995), «Нёримӧ дядьӧ» (2005).

Илля Вась вуджӧдіс коми кыв вылӧ Александр Пушкинлысь, Фёдор Тютчевлысь, Шандор
Петёфилысь, Владимир Маяковскийлысь, Демьян Бедныйлысь да Корней Чуковскийлысь
гижӧдъяссӧ.

Уна во чöж В.И.Лыткин нуöдiс ыджыд научно–педагогическöй удж миян странаса
вузъясын. 1946–öд воын «Древнепермскöй кыв да пермскöй кывъяслöн историческöй
грамматика» уджысь сылы сетiсны филология докторлысь ученöй степень. Дас воысь
унджык веськöдлiс СССР–са наукаяс Академияын Кыв туялан институтса финн-йӧгра
кывъяс секторöн.



https://kv.wikipedia.org/wiki/%D0%9B%D1%8B%D1%82%D0%BA%D0%B8%D0%BD_%D0%93%D0%B5%D0%BE%D1%80%D0%B3%D0%B8%D0%B9_%D0%A1%D1%82%D0%B5%D0%BF%D0%B0%D0%BD%D0%BE%D0%B2%D0%B8%D1%87

Лыткин Георгий Степанович (комиöн Степан Гриш либö Ёгуш, 1835–1907) — нималана
коми югдöдысь, коми кыв сöвмöдысь, туялысь, вуджӧдчысь, педагог, коми гижысь,
монголовед. Г.С. Лыткин аслас олан кадö вöлі зэв тöдчана мортöн. Сійöс пыдди
пуктісны Петербургын, Вӧлӧгда губерняын, Калмыкияын.

Георгий Лыткин ужис 1835 вося лӧддза-номъя тӧлысь 6-ӧд лунӧ (важ стильын —
ода-кора тӧлысь 25-öд лунӧ) Усть-Сысольск карын гöльмöм купеч семьяын. 1848 воын
помаліс уезднöй училище, 1845 воын — Вӧлӧгдаса гимназия, а 1859 воын —
Петербургса университетлысь Асыввыв факультет.

Россияын 1860-ӧд воясся гыалан кадӧ Г.С. Лыткин вӧлі пырӧ Земля и воля гуся
революционнӧй котырӧ. Тайӧ котырнас веськӧдлісны Н.Г. Чернышевский — ӧтарсянь,
мӧдарсяньыс — А.И. Герцен да Н.П. Огарев, кодъяс вӧліны Лондонын. Котырлӧн
медшӧр вынъясыс вӧліны Москваын, а Петыркарын Земля и воля котырӧ пырисны
медъёна том йӧз, на лыдын и Г.С. Лыткин. Сылӧн квартираас вӧлі гуся типография.
Сёрӧнджык, кор революция гыыс чиніс, Георгий Лыткин велӧдіс петербургса
гимназиаясын.

Студенталігöн сійö босьтчыліс гижны кывбуръяс. 1855 воын сылысь вöлі йöзöдöма
кык гижöд: «Коми бöрданкыв Николай Мудрый кулöм вылö» да «Коми кыв-вор Александр
Николаевич царство пуктысьöм вылö». Сэки жö сійö гижö «Ном» да «Сьöлöм пессьöм»
кывбуръяс.

Кыдзи тöдса, Г.С. Лыткинлöн видзöдласъясыс вöлі топыда йитчöмаöсь кристиана
культуракöд. Дерт, эз öтдортлы сійö тшöтш мукöд йöзлысь культура — шуам, ас кадö
сійö туявлöма калмыкъяслысь оласногсö да важ гижöдъяссö — «асыввывса» войтырлысь
(найö, кыдзи тöдса, Буддалы эскысь ламаистъяс). Век жö ёнджыкасö сійö вöлі коми
история да культура туялысь-велöдысь, кыдзи шулісны войдӧр, «зыряновед», сідзжö
коми культура сöвмöдысь.

Георгий Лыткинöс ёна кыскылöма коми фольклор. Та йылысь висьталöны сылöн татшöм
пасйöдъяс: «Луна коми ногöн Тöлысь… Мифологияын комияс ловзьöдöны Шонді, Тöлысь
— найö ставсö вöчöны тшöтш йöз моз. Сідз, Шонділöн эм пи, Тöлысьлöн эм
гöгапи..». Шонді, тöлысь паныдасьлöны Ёгушлöн некымын кывбурын. Корсюрö налы
лöсялö аслыспöлöс вежöртас.

Илля Вась унакодь гижліс Г.С. Лыткин йылысь, нимöдіс сійöс «коми гижöдлöн
ыджыдайöн». 1926-öд воö Канкарын лэдзöм «Коми гижысьяс» небöгын (сійöс вöлі
сиöма Ёгушлы) Илля Вась висьталöма коми туялысь да гижысь йылысь, сылöн гижан
удж да олан туй йывсьыс. Илля Вась пасйöма да вайöдöма Г.С. Лыткинлысь
«Олан-вылан туйöй» кывбур, сэки жö нимтöма сійöс «сьыланлыддянöн». В.И. Лыткин
пасйöма тшöтш: «Тайö сьыланлыддяныс (ас киöн гижöм) меным сюри Академия
Наукаысь. Сэні нöшта на эмöсь Степан Ёгорлöн сьыланлыддянъяс» А.К. Микушев «Коми
литература да народная поэзия» небöгын (Сыктывкар, 1961), казьтылöма Г.С.
Лыткинлысь «Ыджыд вöт», «Вöйпöм коми йöзлы», «Кутш, каля, курöг» да мукöд
кывбура гижöд.

Г.С. Лыткин кывбуръяссö мукöд дырйи лöсьöдлöма некымын вариантын, абу öтчыдысь
дасьтылöма гижöдсö. Дерт, мукöд вариантсö коми поэзия туялысьяс донъявлöмаöсь
абу öткодя кыдзи ХIХ-öд нэмö, сідз и бöръяджык кадö.

Г.С. Лыткин вуджöдіс тшöтш коми кыв вылö К.Д.Ушинскийлысь мойдъяс да
сьыланкывъяс. Тайöн сійö петкöдліс, мый коми кыв вылын позьö гижны и мойдъяс, и
кывбуръяс, и сьыланкывъяс.

Лыткин Г.С. 1859-1861 воясӧ ветліс экспедицияӧ калмыкияса степъясӧ (Астрахань да
Ставрополь губерняясӧ, Донскӧй войска обласьтӧ). Тайӧ ветлігас аддзис важся
калмык литературалысь некымын гижӧд, вуджӧдіс да йӧзӧдіс. Туясьӧмъяс бӧрын сійӧс
кутісны лыддьыны тӧдчана археограф-калмыковедӧн да монголоведӧн, важся калмык да
монгол гижан культура туялысьӧн.



https://kv.wikipedia.org/wiki/%D0%9B%D1%83%D0%BD_%D1%81%D1%8E%D0%B7%D1%8C

Лун сюзь (латин Surnia ulula, рочӧн ястребиная сова) — сюсь котырӧ пырысь лэбач.
Коми муын олысь сюзьяс котырын туялысьяс торйӧдӧны дас сикасӧс, на лыдын и лун
сюзьӧс.

Лун сюзь — войвывса тылаборда, олӧ-вылӧ кыдзи Европаын да Азияын, сідзи и Войвыв
Америкаын. Коми муын медся частӧ паныдасьлывлӧ Печора ковтысын, Эжва ю катыдын,
Удораса вӧръясын.

Быдтысян кадыс лун сюзьлӧн заводитчӧ косму тӧлысьын. Аслыс позсӧ тайӧ лэбачыс
некор оз дасьтыв, сы вӧсна кольксӧ пуктӧ тӧрмӧм вольӧса горсйӧ, чегӧм йыла пу
вылӧ, либӧ эновтӧм катшалӧн да ракалӧн позйӧ. Позтырыс абу быд во ӧткодь — этша
кыйдӧса кадӧ овлывлӧ куим либӧ вит кольк, а унджык кыйдӧса дырйи пӧжӧ ӧкмыс
колькйӧдз. Гӧгрӧс колькйыс лун сюзьлӧн еджыд рӧма. Лэбавны заводитӧм сюзьпиянӧс
казявлывлӧмаӧсь лӧддза-номъя тӧлысьсянь.

Пӧткӧдчӧ сійӧ сӧмын яя сёянӧн — куталӧ вӧрса шыръясӧс. Быдмӧгъясӧс йирысь
шыръясӧс бырӧдӧмнас тайӧ сюзьыс чинтӧ налысь юр лыдсӧ да татшӧм ногӧн отсалӧ
вӧр-валы.

Сьӧкыд висьтавны, тӧдӧны оз лэбачсӧ перымса комияс, сы вӧсна мый асланыс
кывкудъясын татшӧм вежӧртаса нимъяссӧ найӧ оз вайӧдны. А удмуртъяслы тӧдса, найӧ
нимтӧны лун сюзьтӧ лек кучыранӧн, мый лоӧ, комиӧдны кӧ, лёк сюзь.



https://kv.wikipedia.org/wiki/%D0%9B%D0%B8%D0%BF%D0%B8%D0%BD

Тайӧ овыс паськыда тӧдса Эжва катыдын — Кулӧмдiн районса Кулӧмдiнын, Мысын да
Тымсерын.

Кыдзи гижӧ коми туялысь Плесовский Ф.В. «Комиын овъяс» небӧгын, 1726 воын Мысын
олӧма Тимофей Липин.

Мукӧдыс чайтӧны, мый овыс роч «липа» (комиӧн кӧ — «нинпу») кывйысь. Но тайö абу
сiдз. Овыс абу йитчӧма пу нимкӧд.

Ф.В. Плесовский ним артмӧдӧмсӧ гӧгӧрвоӧдӧ тадзи. Важӧн попъяс сетавлӧмаӧсь
мужичӧйяслы Олимпий ним. 1678 вося Йӧзӧс гижалан небӧгын тайӧ нимыс пасйӧма
кыдзи Алимпейко. Олимпийыс дженьыда лоӧ Лип, Липа, сiдз жӧ, кыдз Олимпиадаӧс
гортсаяс шуасны Липаӧн. Тайӧ «Липа» нимсяньыс и овыс артмӧма.



https://kv.wikipedia.org/wiki/%D0%9B%D0%B5%D0%BD%D0%B8%D0%BD_%D0%BE%D1%80%D0%B4%D0%B5%D0%BD

Ленин орден (рочӧн Орден Ленина) — СССР-ын медвылыс орден. Лӧсьӧдӧма 1930-ӧд
вося косму тӧлысь 6 лунӧ СССР-са Шӧр исполнительнӧй комитетысь Президиумлӧн
Шуӧмӧн.

1930 вояс пансигӧн босьтчисны лӧсьӧдны выль орден, кодлы сетісны «Ленин орден»
ним. Москваын «Гознак» фабрикаса серпасалысьяслы сетісны удж лӧсьӧдны орденлысь
серпас, кодлӧн подулас Владимир Ильич Ленинлӧн портрет. Уна эскизысь бӧрйисны
И.И. Дубасовлысь уджсӧ. Подув пыдди сійӧ босьтіс Ленинлысь снимок, кодӧс вӧчис
фотограф Виктор Булла Москваын Коминтернлӧн II Конгресс дырйи 1920 вося сора-моз
тӧлысьясӧ. Снимок вылын Владимир Ленинӧс фотографируйтӧма видзӧдысьсянь
шуйгалабоксяньыс.

1930 вося тулыснас орденлӧн эскиз сетісны скульпторъяс Иван Шадралы да Пётр
Таёжныйлы, медым вӧчны макет. Тайӧ жӧ воас Ленин орденлысь медводдза пасъяс вӧлі
вӧчӧма «Гознак» фабрикаын. Образецлысь штампсӧ гравируйтіс Алексей Пугачёв.

Орден лӧсьӧдӧма СССР-са Шӧр исполнительнӧй комитетысь Президиумлӧн Шуӧмӧн
1930-ӧд вося косму тӧлысь 6 лунӧ, а сылӧн статут — 1930-ӧд вося ода-кора тӧлысь
5 лунӧ. Статутӧ да серпасалӧмӧ пыртавлісны вежсьӧмъяс (СССР-са Шӧр
исполнительнӧй комитетысь Президиумлӧн Шуӧмӧн, 1934-ӧд вося кӧч тӧлысь 27 лунӧ;
Вылыс Сӧветысь Президиумлӧн Индӧдъясӧн — 1943-ӧд вося лӧддза-номъя тӧлысь 19
лунӧ да 1947-ӧд вося ӧшым тӧлысь 16 лунӧ).

Ленин орден статутлӧн бӧръя редакцияыс Вылыс Сӧветысь Президиумлӧн Индӧдын,
кодӧс кырымалӧма 1980-ӧд вося рака тӧлысь 28 лунӧ.

5. Ленин орден сетсьӧ йӧзлы, кодъяслы сетӧма Сӧветскӧй Союзса Герой ним,
Социалистическӧй Уджвывса Герой ним, а сідзжӧ кар да изкаръяслы, кодъяслы сетӧма
«Кар-Герой» ним, «Изкар-Герой» ним.

Ленин орденлысь медводдза сикассӧ вӧлі вынсьӧдӧма 1930 вося ода-кора тӧлысь
23-ӧд лунӧ. Вӧлі лэдзӧма 700 гӧгӧр орден.

Ленин орденлысь выль статут вӧлі вынсьӧдӧма СССР-са Шӧр исполнительнӧй
комитетлӧн Шуӧмӧн 1934 вося кӧч тӧлысь 27-ӧд лунӧ.

Коймӧд сикаса Орден сетавлісны 1936 вося лӧддза-номъя тӧлысь 11-ӧд лунсянь 1943
вося лӧддза-номъя тӧлысь 19-ӧд лунӧдз.

Нёльӧд сикаса ордена сеталісны вручался 1943 вося лӧддза-номъя тӧлысь 19-ӧд
лунсянь СССР киссьытӧдз.



https://kv.wikipedia.org/wiki/%D0%9B%D0%B5%D0%B1%D0%B5%D0%B4%D0%B5%D0%B2_%D0%9C%D0%B8%D1%85%D0%B0%D0%B8%D0%BB_%D0%9D%D0%B8%D0%BA%D0%BE%D0%BB%D0%B0%D0%B5%D0%B2%D0%B8%D1%87

Лебедев Михаил Николаевич (комиӧн Микӧл Микайлӧ, 1877—1951) — коми гижысь, поэт.

М.Н. Лебедев чужис Вӧлӧгда губерниялӧн Усть–Сысольск уездса Межадор сиктын (ӧні
Коми Республикаса Сыктыв район) 1877 вося йирым тӧлысь 22-ӧд лунӧ. Велӧдчис
Усть–Сысольскса уезднӧй училищеын, уджаліс Кӧрткерӧсын да Покчаын писарлы
отсасьысьӧн. Сӧвет власьт пуксьӧм бӧрын вӧлі секретарӧн Кӧрткерӧсса гӧльяслӧн
комитетын да судын. Унджык кадсӧ оліс Кӧрткерӧсын.

Михаил Лебедев — выль коми литератураын подув пуктысьяс пиысь ӧти. Гижны
босьтчис дас куим арӧсӧн. Тӧдса кыдз поэт, прозаик да драматург. Медводдза
повесьтъяссӧ («За богом молитва, за царем служба не пропадут», «Последние дни
Перми Великой», «Таня Осинина», «Среди медведей») гижліс роч кыв вылын. 1917–ӧд
вося Октябр революцияӧдз на кутіс лӧсьӧдавны кывбуръяс комиӧн. Бура тӧдіc коми
йӧзкостса висьтъяс. Та подув вылын коми йӧзлӧн важ олӧм йылысь лӧсьӧдiс «Кӧрт
Айка» да «Яг морт» поэма–мойдъяс . Басняясас серавліс юысьясӧс да дышъясӧс. М.
Лебедев гижліс и челядьлы.

1939–ӧд воын литератураын ыджыд уджысь М. Н. Лебедевлы вӧлі сетӧма «Почёт Пас»
орден.



https://kv.wikipedia.org/wiki/%D0%9B%D0%B5%D0%B1%D0%B5%D0%B4%D0%B5%D0%B2_%D0%9C%D0%B8%D0%BA%D3%A7%D0%BB_%D0%9C%D0%B8%D0%BA%D0%B0%D0%B9%D0%BB%D3%A7

Лебедев Михаил Николаевич (комиӧн Микӧл Микайлӧ, 1877—1951) — коми гижысь, поэт.

М.Н. Лебедев чужис Вӧлӧгда губерниялӧн Усть–Сысольск уездса Межадор сиктын (ӧні
Коми Республикаса Сыктыв район) 1877 вося йирым тӧлысь 22-ӧд лунӧ. Велӧдчис
Усть–Сысольскса уезднӧй училищеын, уджаліс Кӧрткерӧсын да Покчаын писарлы
отсасьысьӧн. Сӧвет власьт пуксьӧм бӧрын вӧлі секретарӧн Кӧрткерӧсса гӧльяслӧн
комитетын да судын. Унджык кадсӧ оліс Кӧрткерӧсын.

Михаил Лебедев — выль коми литератураын подув пуктысьяс пиысь ӧти. Гижны
босьтчис дас куим арӧсӧн. Тӧдса кыдз поэт, прозаик да драматург. Медводдза
повесьтъяссӧ («За богом молитва, за царем служба не пропадут», «Последние дни
Перми Великой», «Таня Осинина», «Среди медведей») гижліс роч кыв вылын. 1917–ӧд
вося Октябр революцияӧдз на кутіс лӧсьӧдавны кывбуръяс комиӧн. Бура тӧдіc коми
йӧзкостса висьтъяс. Та подув вылын коми йӧзлӧн важ олӧм йылысь лӧсьӧдiс «Кӧрт
Айка» да «Яг морт» поэма–мойдъяс . Басняясас серавліс юысьясӧс да дышъясӧс. М.
Лебедев гижліс и челядьлы.

1939–ӧд воын литератураын ыджыд уджысь М. Н. Лебедевлы вӧлі сетӧма «Почёт Пас»
орден.



https://kv.wikipedia.org/wiki/%D0%9B%D0%B0%D0%B9%D0%BA%D0%B2%D0%B0_(%D0%A3%D0%BA%D0%B2%D0%B0_%D0%BA%D0%B0%D1%80%D0%BA%D1%8B%D1%82%D1%88)

Лайква (рочӧн Лайково) — Коми республикаын Уква каркытшӧ пырысь грезд. Водзынсӧ
вӧлі пырӧ Изьвайыв сикт овмӧдчӧминӧ.

Грезд пукалӧ Изьва юлӧн шуйгаладорас. Панӧма 1835 воын Вӧльдінысь кресьтянин
Уляшев. Водзынсӧ вӧлі шусьӧ Чулкидін.

1843 воын таті муніс Василий Латкин, коді аслас йӧзӧдӧм дневникас сэсся пасйис:
«В деревне Чулки начинает возникать пристань, от которой сплавляют хлеб,
вывозимый зимним путем с Вычегды».

1859 воын — «Чулкидин» (Чувкидін) выселок (5 овмӧс, 40 морт — 12 мужичӧй, 28
нывбаба); 1892 воын — «Чулкидинская» грезд (76 морт — 37 мужичӧй, 28 нывбаба).
1916 воын «Чулкидин» грездын вӧлӧма 18 овмӧс, 102 морт (43 мужичӧй, 53 нывбаба),
ставныс Уляшевъяс.

1926 воын Лайква грездын вӧлӧма 28 овмӧс, 147 морт (60 мужичӧй, 87 нывбаба) —
ставныс Уляшевъяс. 1938 вос мусерпас вылын — «Чувки-Дин». 1970 воын — 150 морт,
1979 воын — 94, 1989 воын — 123 (69 мужичӧй, 54 нывбаба, ставныс коми).

1992 воын тані оліс 116 морт, 2000 воын — 46 овмӧс, 104 морт, 2010 воын — 86
морт.



https://kv.wikipedia.org/wiki/%D0%9A%D1%83%D1%88%D0%BC%D0%B0%D0%BD%D0%BE%D0%B2_%D0%92%D0%B0%D1%81%D0%B8%D0%BB%D0%B8%D0%B9_%D0%95%D0%B3%D0%BE%D1%80%D0%BE%D0%B2%D0%B8%D1%87

Василий Кушманов чужис Коми (Зыряна) асвеськӧдлан обласьтысь Сыктыв районса
Волся сиктын 1929 вося рака тӧлысь 16-ӧд лунӧ.

Велӧдчис чужан сиктса школаас. Помаліс Сыктывкарса медучилишӧ, Ленинградын Вылыс
партийнӧй школа. Василий Кушманов заводитіс уджавны Сыктыв районса газетын Визин
сиктын. Сэсянь муніс служитны армиаӧ. Воӧм бӧрас уджаліс Сыктыв районса газетын
редакторӧс вежысьӧн. Вӧлі сідзжӧ «Югыд туй» газетса редакторӧн, Коми небӧг
лэдзанінса медшӧр редактӧн. Дас ӧти во редактируйтіс «Красное знамя» газет да
некымын во — шмонь радейтысьяслысь «Чушканзі» журнал.

1990-ӧд вояс шӧрын сылӧн кипод улын петісны шмонитан висьтъяслӧн куим чукӧр:
«Энӧ дурӧй, олӧй бура» (1990), «Йӧзкост шмонь» (1991), «Ковтӧм петасъяс» (1993).
Тайӧ висьтъяссӧ вӧлі йӧзӧдӧма «Чушканзі» журналын либӧ мӧдӧдӧма журнад
редакцияӧ. Индӧм сборникъясас петісны и Василий Кушмановлӧн шмонитан висьтъясыс
да басняясыс. Сійӧ — РСФСР-са культураын нимӧдана уджалысь, пасйӧма орден да
медальясӧн.



https://kv.wikipedia.org/wiki/%D0%9A%D1%83%D1%80%D0%B0%D1%82%D0%BE%D0%B2_%D0%98%D0%B2%D0%B0%D0%BD_%D0%90%D0%BB%D0%B5%D0%BA%D1%81%D0%B5%D0%B5%D0%B2%D0%B8%D1%87

Куратов Ӧльӧш Вань (1839–1875) – медводдза коми поэт, коми литературалы подув
пуктысь, коми кыв туялысь.

Иван Куратов вуджöдic роч да Рытыв Европаса поэтъяслысь кывбуръяс, кыдз
ученöй–лингвист лöсьöдiс коми грамматика.

1866–öд воын "Вологодские губернские ведомости" газетын вӧлі йöзöдӧма "Зырянские
песни" статья. Чайтӧны, мый статьясӧ дасьтіс Иван Куратов. Уджас пыртӧма ассьыс
вит кывбур, но кипассö абу пуктӧма.

Поэтлöн нимыс лои паськыда тöдса 1917–öд вося Октябр революция бöрын.
Медводдзаысь тöдтöм коми поэт йылысь 1923–öд воö юöртic "Парма ёль" журнал.
1926–öд воын "Коми гижысьяс" небöгын вöлi йöзöдöма кöкъямыс кывбур.

Поэтлöн 100 во тыригкежлö, 1939 воын, Коми небöг лэдзанiнын петiс кык небöгö
öтувтöм гижöд чукöр.



https://kv.wikipedia.org/wiki/%D0%9A%D1%83%D1%80%D0%B0%D1%82%D0%BE%D0%B2_%C3%96%D0%BB%D1%8C%C3%B6%D0%BA%D1%81%D0%B5%D0%B9_%D0%98%D0%B2%D0%B0%D0%BD

Куратов Ӧльӧш Вань (1839–1875) – медводдза коми поэт, коми литературалы подув
пуктысь, коми кыв туялысь.

Иван Куратов вуджöдic роч да Рытыв Европаса поэтъяслысь кывбуръяс, кыдз
ученöй–лингвист лöсьöдiс коми грамматика.

1866–öд воын "Вологодские губернские ведомости" газетын вӧлі йöзöдӧма "Зырянские
песни" статья. Чайтӧны, мый статьясӧ дасьтіс Иван Куратов. Уджас пыртӧма ассьыс
вит кывбур, но кипассö абу пуктӧма.

Поэтлöн нимыс лои паськыда тöдса 1917–öд вося Октябр революция бöрын.
Медводдзаысь тöдтöм коми поэт йылысь 1923–öд воö юöртic "Парма ёль" журнал.
1926–öд воын "Коми гижысьяс" небöгын вöлi йöзöдöма кöкъямыс кывбур.

Поэтлöн 100 во тыригкежлö, 1939 воын, Коми небöг лэдзанiнын петiс кык небöгö
öтувтöм гижöд чукöр.



https://kv.wikipedia.org/wiki/%D0%9A%D1%83%D0%BB%D3%A7%D0%BC%D0%B4%D1%96%D0%BD_%D1%80%D0%B0%D0%B9%D0%BE%D0%BD

Кулӧмдiн район (рочӧн Усть-Куломский район) — Коми Республикалӧн район. Артмис
1929 вося сора тӧлысь 15 лунӧ ВЦИК-са Президиум Шуӧм серти Коми (Зыряна)
асвеськӧдлан обласьтын. 2010 вося Ставроссияса Йӧзӧс гижалӧм серти, районын оліс
26 900 морт; 77 % олысьыс — коми.

Кор 2010 воын мунiс Ставроссияса Йӧзӧс гижалӧм, Кулӧмдін районӧ пырис 63 грезд,
сикт да посёлок, на пиысь 3 вӧлі овтӧм.

Районын олiс 26,9 сюрс морт. 2002 восянь лыдыс чинiс 16 процент вылӧ (республика
пасьта 11,5 процент вылӧ).

Став йӧзысь 12,9 сюрс вӧлi айловӧн, 13,9 сюрс — нывбабаӧн, либö 48 да 52
процент. 2002 воын кö 1000 айлов вылö воис 1059 нывбаба, то 2010 воын — 1079. Та
дырйи уджавны вермысь томджык 1000 айлов вылö воис 1003 нывбаба, уджалысь вылö —
859, уджавны вермысьысь олӧмаджык вылӧ — 2915.

Став йӧз пиысь 52 процентыс олiс ас керкаясын, 46 процентыс — уна патераа
керкаясын.



https://kv.wikipedia.org/wiki/%D0%9A%D1%83%D0%BA%D0%BB%D0%B8%D0%BD%D0%B0_%D0%A0%D0%B0%D0%B8%D1%81%D0%B0_%D0%98%D0%BB%D1%8C%D0%B8%D0%BD%D0%B8%D1%87%D0%BD%D0%B0

Куклина Раиса Ильинична (комиӧн Илля Райӧ; 1951) — коми кывбуралысь да
литература туялысь. Гижӧ комиӧн да рочӧн.

Р.И. Куклина гижӧ кывбуръяс комиӧн да рочӧн. Аслас гижан сям йывсьыс восьсӧн
юӧртіс 1997 воын. Кывбуръясыс петавлісны «Войвыв кодзув» журналын, «Коми му»
газетын, «Сыктывкар» да «Летящей мысли светлый луч» литературнӧй альманахъясын,
«Уна рӧма сикӧтш» (2002), «Ӧтувъя керка» (2001) ӧтувъя чукӧръясын.

Раиса Куклиналӧн комиӧн петавлісны «Тэ менам шондіӧй» (2001) да «Ловзьысь
муслун» (2012) чукӧръяс, комиа-рочӧн — «ТЫ и Я» (2005) да «Эн дивит тэ менӧ»
(2007) небӧгторъяс, рочӧн — «Весенние напевы» небӧг (2008).



https://kv.wikipedia.org/wiki/%D0%9A%D0%BE%D0%BC%D0%B8_%D1%84%D0%BE%D0%BB%D1%8C%D0%BA%D0%BB%D0%BE%D1%80_%D1%87%D1%83%D0%BA%D3%A7%D1%80%D1%82%D3%A7%D0%BC_%D0%B4%D0%B0_%D0%B2%D0%B5%D0%BB%D3%A7%D0%B4%D3%A7%D0%BC

Тайӧ кадколастыс йитчӧма роч туялысьяслӧн уджкӧд. Иван Лепёхин 1772 воын
путешественниклӧн очеркын пасйӧ йӧзкостса календаркӧд йитчӧм некымын обряд (Илля
лун йылысь). Академик Андрей Шёгрен 1827 воын волiс Коми муӧ, чукӧртiс кыв да
фольклор-этнографияысь вель уна материал да медводдзаӧн тӧдчӧдiс коми
культуралысь локальнӧй характерсӧ, торйӧдiс Сыктыв-Луз сьылан традиция. Сiйӧ
гижис шмонитан сьыланкывъяс да сьылӧданчанкывъяс.

Николай Надеждин гижис кык кӧлысьдырся сьыланкыв да йӧзӧдiс «Утренняя заря»
альманахын. Тӧдчана филолог Пётр Савваитов 1843-1850 воясӧ лӧсьӧдiс «Грамматика
зырянского языка» да пыртiс сэтчӧ сьыланкывъяс, шусьӧгъяс. 1837 воын Александр
Шренк волiс Изьваӧ и медводдзаӧн пасйис удждырся сьыланкывъяс да шусьӧгъяс.



https://kv.wikipedia.org/wiki/%D0%9A%D0%BE%D0%BC%D0%B8_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D1%81%D0%B0_%D0%BA%D1%8B%D0%BF

Коми республикалӧн кып — тайӧ демократическӧй правовӧй канмулӧн, национальнӧй
культуралысь традицияяс видзӧмлӧн, сылӧн уна национальносьтя войтыр ӧтувъялунлӧн
символ.

Кыплысь шыладсӧ лӧсьӧдӧма Нёбдінса Витторлӧн «Варыш поз» сьыланкыв вылӧ
подуласьӧмӧн, кодӧс выльысь вежлалыштіс Михаил Герцман.

Кыплӧн кывъясыс Виктор Савинлӧн, комиӧн шыльӧдіс-лӧсьӧдіс Владимир Тимин; роч
текстсӧ шыльӧдісны Александра Шергина да Александр Суворов.

2012 воӧ коми гижысь Гений Горчаков вӧзйис эновтчыны Нёбдінса Витторлӧн
кывъясысь да шыладысь, да вӧзйис ассьыс вариант: выль кывъяс да шылад.

2016 вося лӧддза-номъя тӧлысь 12-ӧд лунӧ, кор пасйӧны Рочму лун, Коми мулӧн кып
медводдзаысь юргис Москваын С.В. Рахманинов нима Концерт жырйын, кӧні Россияса
нимӧдана артист Юрий Ткаченко веськӧдлӧм улын ӧтувтӧм симфоническӧй оркестр
ворсіс коми кыпсӧ «Симфония гимнов» проект олӧмӧ пӧртігӧн.



https://kv.wikipedia.org/wiki/%D0%9A%D0%BE%D0%BC%D0%B8_%D0%90%D0%A1%D0%A1%D0%A0

Коми Асвеськӧдлан Сӧветскӧй Социалистическӧй Республика (рочӧн: Коми Автономная
Советская Социалистическая Республика; дженьыда, рочӧн: Коми АССР) — РСФСР-ын
рытыв-войвылын 1936—1990 воясӧ асвеськӧдлан республика. Коми АССР-лӧн юркарӧн
вӧлі Сыктывкар.

Коми Асвеськӧдлан Сӧветскӧй Социалистическӧй Республика (Коми АССР) вӧлі
лӧсьӧдӧма СССР-са Оланподув серти РСФСР-ын Коми (Зыряна) асвеськӧдлан обласьт
подув вылын 1936 вося ӧшым тӧлысь 5 лунӧ.

Айму вӧсна Ыджыд тышӧдз дугдытӧг муніс районъяс артмӧдан удж. 1939 воын
Сыктывдін районысь вӧлі торйӧдӧма Кӧрткерӧс район. Шойнаты районысь Кӧрткерӧс
районӧ вӧлі сетӧма Пезмӧг сиктсӧвет.

1939 воын жӧ чинталӧма Емдін район. Некымын сиктсӧвет вӧлі сетӧма сӧмын на
артмӧдӧм Железнодорожнӧй районӧ.

1939 вося Йӧзӧс гижалігӧн Коми АССР-ын 72,5 % олысьыс коми (231 301 морт). Налӧн
лыдын вочасӧн содіс мукӧд воас, но став олысь пиын налӧн процент лыдыс чиніс.
1989 воын Коми АССР-ын оліс 1 250 847 морт, на пиысь рочьяс — 721 780 морт
(57,7 %), комияс — 291 542 морт (23,3 %).



https://kv.wikipedia.org/wiki/%D0%9A%D0%BE%D0%BB%D0%B5%D0%B3%D0%BE%D0%B2%D0%B0_%D0%9D%D0%B8%D0%BD%D0%B0_%D0%90%D0%BD%D0%B4%D1%80%D0%B5%D0%B5%D0%B2%D0%BD%D0%B0

Колегова Нина Андреевна (комиӧн — Ӧньӧ Нина) (1913-2006) — коми кыв туялысь,
филология наукаясса кандидат (1947), Коми АССР-са наукаын да культураын нимӧдана
уджалысь (1964).

Нина Колегова чужис Усть-Сысольск уездса Чит грездын (ӧні — Сыктывкар бердса
Чит) 1913 вося вӧльгым тӧлысь 3 лунӧ. Помаліс Коми канмуса педагогика институт,
Ленинградса канму уни­верситетеын аспирантура.

1942 восянь уджаліс Коми АССР-са Наркомпрос бердса Коми
научно-исследова­тельскӧй институтын (КНИИ) научнӧй сотрудникӧн. 1947 воын
дорйис филологияса кандидат ним вылӧ диссертациа («Наречия в коми языке»). 1953
восянь СССР-са наукаяс академиялӧн Коми филиалын кыв да литература юкӧдын
веськӧдлысь.



https://kv.wikipedia.org/wiki/%D0%9A%D0%B8%D1%87%D0%B8%D0%BD_%D0%92%D0%B0%D1%81%D0%B8%D0%BB%D0%B8%D0%B9_%D0%95%D0%B2%D0%B3%D0%B5%D0%BD%D1%8C%D0%B5%D0%B2%D0%B8%D1%87

Василий Кичин чужис 1848 воын Усть-Сысольскын, усть-сысольскса народнӧй
училишӧысь велӧдысь Е.В. Кичинлӧн семьяын. Дас во уджаліс народнӧй училишӧясын
инспекторӧн, ас могъясӧн воліс Коми мулӧн уна сиктӧ. Усть-Сысольск уездса
училишӧын велӧдіс история да география.

Коми литературалы подув пуктысь И.А. Куратовлы сиис сылы торъя ыджыд «Зырянский
язык» статья, мый вӧлі йӧзӧдӧма 1865—1866 воясӧ «Вологодские губернские
ведомости» газетын. Асму туялысь да гижысь Ф.А. Арсеньев «Об учреждении
должности инспектора народных училищ в Усть-Сысольском уезде» статьяын гижис
В.Е. Кичин йылысь, мый сійӧ «ознакомился с зырянским языком и бытовыми
потребностями туземного населения, чему свидетельством могут служить и
литературные труды его...».



https://kv.wikipedia.org/wiki/%D0%9A%D0%B8%D1%80%D0%BF%D0%B8%D1%87%D0%B5%D0%BD%D0%BA%D0%BE_%D0%A2%D0%B0%D1%82%D1%8C%D1%8F%D0%BD%D0%B0

Ануфриева Татьяна Владимировна (1990-2017) — том коми гижысь. Нывдырся овыс —
Кирпиченко.

Татьяна Кирпиченко чужӧма Новосибирск карын 1990-ӧд вося сора тӧлысь 10-ӧд лунӧ.
1991-ӧд воын сылӧн семьяыс локтӧма овны Коми Республикаӧ. Олӧма Уква карын, Уква
районса Борӧвӧй сиктын, Изьва районса Діюр грездын.

2006-öд воын помалӧма Діюр грездса 9 класса школа, 2008-ӧд воын — Краснобор
сиктса шӧр школа. 2013-öд воын Сыктывкарса канму университетлысь филология
факультет помалӧм бӧрын уджалӧма Діюр грездса да Кельчиюр сиктса школаясын
серпасасьӧм, роч кыв да литература велӧдысьӧн.

2016 вося гожӧмын висьмӧма лейкозӧн. Кулӧма 2017 вося урасьӧм тӧлысь 24 лунӧ
Сыктывкарса онкодиспансерын. Сылӧн кольӧмаӧсь пи да верӧс. Гуалӧма рака тӧлысь
1-ӧд лунӧ Изьва районса Діюрын.

Татьяна Кирпиченко кывбуръяс гижны заводитӧма роч кывйӧн квайт арӧссянь, комиӧн
— дас куим арӧссянь. Проза гижӧма дас квайт арӧссянь. Сыктывкарса университетлӧн
мӧд курссянь гижӧ челядьлы висьтъяс да мойдъяс.

Татьяна Кирпиченколысь гижӧдъяссӧ йӧзӧдлӧмаӧсь Изьва районса «Новый север»
газетын, республикаса «Радуга», «Йӧлӧга» да «Коми му» газетъясын, республикаса
«Войвыв кодзув», «Арт», «Би кинь» журналъясын. 2012-ӧд воын сылӧн гижӧдъясыс
пырӧмаӧсь «Ижемский характер», «Стихия — 2», «Сьӧлэм гаже — изьва кыы»
небӧгъясӧ.

2015 воын петавлӧма «И воас лун» кывбура асшӧр небӧг. 2016 воын Т. Кирпиченколы
сетӧма А.Лужиков нима премиа.



https://kv.wikipedia.org/wiki/%D0%9A%D0%B5%D0%BD%D1%8F

Кеняöн шуöны кык пöлöс лэбачöс. Öтиыс (латин Garrulus glandarius; рочӧн сойка))
чавкан ыджда, а мöдыс (латин Perisoreus infaustus; рочӧн кукша)) – ичöтджык.

Ыджыд кенялöн сьöктаыс овлывлö 197 граммöдз. Гöныс кельыдперкаль рöма. Кузиник
бӧжыс сьöд, увдорыс да вевдорыс еджыд. Вом пельöссяньыс тöдчö ус модаа сьöд
визь. А ичöтик мича «рöмпöштаныс» кыкнан бордъяс кельыдлöзов. Юр вылас эм вомöна
визьяса ичöтик туг. Лэбалö сьöкыдпырысь, борднас частö шенасигтырйи.

Ичöт кенялöн сьöктаыс сöмын 97 грамм. Вывтырыс 31 сантиметр кузьта. Гöныс пушыд
да небыд, бордйыс дженьыд да паськыд. Кузь бöжыс гöгрöс пома. Юрыс да синмыс
пемыдруд рöма. Кынöм улыс, бордйыс да бöжыс гöрдов. Чöв олысь лэбач, шыасьлывлö
шочиника.

Кеняяс – вöрса лэбачьяс, эрдъяс вылö да кушинъясö пöшти оз петавлыны. Нэм чöжыс
олöны пыр öтилаын, медсясö ньыв пуа-козъяинъясын. Сöмын ыджыд кеняяслöн кутшöмкö
юкöн тöвнас вешйывлö рытыв-лунвывланьö.

Катша-рака моз жö быдтор сёйысь тылабордаяс. Арнас да тöвнас кокалöны пелысьлысь
да тусяпулысь вотöссö. Радейтöны чöсмасьны быдсяма гагнас да налöн номыръясöн.
Гожöмнас дзерöдöны посни кайясöс. Позъяс пырöмöн кокалöны налысь колькъяссö да
кайпиянсö. Уськöдчывлöны и шыръяс вылö. Чукöртöны быдмöгъяслысь кöйдыссö да тӧв
кежлö дзеблалöны нитш улö да пу горсъясö. Бöрыннас, кöдзыдъяс дырйи, ассьыныс
дзеблалöмторъяссö кокньыда аддзöны весиг джуджыд лым улысь.

Кеняяс – колана лэбачьяс, вайöны уна буртор вöр-валы, лёк вöчысь гагъясöс
бырöдöны да. Но кыйсьысьяс найöс мустöмтöны, сы вöсна мый пöткöдчöны налькъясö
шедöм кыйдöсöн, а сiдзжö кокалöны лэчьясö веськалöм сьöлаясöс. А ыджыд кеня,
мыйöн казялас мортлысь локтöмсö, ылiсянь на заводитас чирзыны да аслас горзöмнас
шызьöдас вöрсö и васö. Та бöрын колана пöтка дiнад гусьöнтö сэсся он нин
сибöдчы.

Позъяснысö вöчöны пуяс вылö, налöн сук лапъяс пöвстö, дзик пучер бердас –
тыдавтöминö. Весиг зэв сюсь синма мортлы сьöкыд казявны татшöм позтö. Тэчöны
найöс небыдик ув-вожйысь да ройысь. Пöжны пуктöны вит-ö-квайт кольк, найö вежов
рöма сьöд чутъясаöсь. Позъяс пукалöны чеччывтöг кык вежонысь дырджык. Ыджыд
кенялöн пияныс позсö эновтöны 20 лун бöрын, а ичöтыслöн тöлысьöн-джынйöн мысти.

Лэбачыслöн нимыс абу зэв важся. Миян моз кеняöн шуöны нöшта сöмын перымса
комияс. Мукöд финн-йӧгра войтыр тайö кывсö оз тöдны и быдöн на пиысь нимтö ас
ногыс: удмуртъяслöн – пекшал, марилöн – купшульö, мордвалöн – пиже чевача.



https://kv.wikipedia.org/wiki/%D0%9A%D0%B0%D1%82%D1%88%D0%B0_%D0%B1%D0%BE%D1%80%D0%B4%D1%8A%D1%8F_%D1%83%D1%82%D0%BA%D0%B0

Катша бордъя утка (латин Haematopus ostralegus, рочӧн Кулик-сорока) — кулик
котырӧ пырысь пӧтка.

Тайӧ пӧткаыс гулю ыджда кымын: сьӧктаыс кило джынйысь на унджык овлывлӧ,
кузьтаыс — 45 сантиметр, шеныштӧм бордйыс 88 сантиметр пасьта. Рочьяс и комияс
нимъяссӧ лӧсьӧдігӧн орччӧдӧмаӧсь катшакӧд. Збыльысь, сылӧн вывтырыс кызвыннас
катшалӧн моз сьӧд да еджыд рӧмъяса. Бордъяс тӧдчӧ вомӧна вель паськыд еджыд
визь. Кузь нырыс, синмыс да кокыс гӧрд рӧма. Кыз кокыс кузиник. Лэбаланногыс
уткаяслӧн кодь — тэрыб, веськыд нырвизя, сынӧдын оз шыблась ӧтарӧ-мӧдарӧ,
бордъяснас тшӧкыда шенасьӧ.

Катша бордъя утка олӧ-вылӧ Му шар пасьтала: Европаын и Азияын, Войвыв да лунвыв
Америкаын, Африкаын да Австралияын.

Войвылӧ локтӧны ода-кора тӧлысь шӧрын. Гозйӧдчан кадыс воас да, яг выв пӧткаяс
моз койтӧны. Койтігас быд ай бӧрйӧ аслыс энь пӧвсӧ. Нэм помӧдзыс сэсся
ӧта-мӧдыскӧд оз торйӧдчывны. Поз пыддиыс лэбачьяс бӧрйӧны кутшӧмкӧ гурантор ва
дорысь либӧ лыа юрысь да сэтчӧ пуктӧны нинӧм вольсавтӧг куим кольк. Гӧгрӧсіник
колькъясыс вель гырысьӧсь, сьӧд чутъяса рудовкольквиж рӧмаӧсь.

Пӧжсигас позъяс пукалӧны гознан лэбачыс ӧта-мӧдсӧ вежлалӧмӧн нёль вежон чӧж.
Сійӧс здук кежлӧ весиг оз эновтлыны, медым колькъяссӧ горш лэбачьяс — ракаяс да
каляяс — эз гусявлыны да жуглыны. Но овлывлӧ, бордъя «вӧрӧгъясыд» куштывлӧны
налысь позтырсӧ. Сэки катша бордъя утка мӧдысь пуктӧ колькъяссӧ да пӧжӧ найӧс.
Пӧжсян кадыс кыссьӧ нёль вежонӧдз. Чужӧм бӧрас кайпияныс медводдза луннас нин
петӧны позсьыс, но ылӧдз оз мунны, а виччысьӧны бать-мамнысӧ, кор найӧ ваясны
нырас босьтӧм сёянсӧ. Тадзи гырысьяс дӧзьӧритӧны быдтасъяссӧ тӧлысьӧн-джынйӧн
дыра. Ас кежаныс кольӧм ичӧтик пияныс дорйысьӧм могысь пырӧны ваӧ да суналӧмӧн
мынтӧдчӧны на вылӧ усьласьысьясысь. Борд йылас кыпӧдчӧны посни йылӧмыс да
заводитӧны перйыны кынӧмпӧтсӧ 35 лун мысти. Рӧдмӧдчӧм выйӧдз сӧвмӧны нёль арӧс
тыртіганыс.

Пӧткӧдчӧны катша бордъя уткаяс васа небыд гагъясӧн, черияс вылӧ пӧ ыштывлӧны зэв
шоча. Косӧдінысь кокалӧны нидзувъясӧс, лёльӧясӧс да номыръясӧс. Катша бордъя
уткаяслӧн олан нэмыс, туялысьяслӧн чайтӧм серти, овлывлӧ 36 арӧсӧдз. Миянын
гожйысь тайӧ тылабордаясыс лэбзьӧны лунвылӧ тӧвйыны моз тӧлысь помын. Этша лыда
вӧснаыс коми утка кыйысьяслы сюрлывлӧны кыйдӧс пыдди зэв гежӧда.



https://kv.wikipedia.org/wiki/%D0%9A%D0%B0%D0%BD%D0%BC%D1%83_%D1%81%D0%BB%D1%83%D0%B6%D0%B1%D0%B0%D3%A7_%D0%B4%D0%B0_%D0%B2%D0%B5%D1%81%D1%8C%D0%BA%D3%A7%D0%B4%D0%BB%D1%8B%D0%BD%D1%8B_%D0%B2%D0%B5%D0%BB%D3%A7%D0%B4%D0%B0%D0%BD_%D0%9A%D0%BE%D0%BC%D0%B8_%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D1%81%D0%B0_%D0%B0%D0%BA%D0%B0%D0%B4%D0%B5%D0%BC%D0%B8%D1%8F

Канму службаӧ да веськӧдлыны велӧдан Коми Республикаса академия (рочӧн Академия
государственной службы и управления Республики Коми) — Коми Республикаын вылыс
тшупӧда велӧдчанін.

«Коми АССР-ын канмуса служащӧйясӧс, юрнуӧдысь уджалысьясӧс да рыночнӧй
экономикаса специалистъясӧс дасьтӧм котыртӧм йылысь» Коми ССР-са министръяс
Сӧветлӧн 1992.03.09 лунся 112 №-а шуӧмӧн вӧлі вынсьӧдӧма Коми республиканскӧй
отрасльяскостса кадрӧвӧй шӧринлысь подувпуктас да сійӧс уджӧданног. Нинӧмсянь
заводитӧмӧн вит во чӧжӧн Шӧринса уджалысьяс вӧчисны вывті уна. Тайӧ уджыс сетіс
позянлун республиканскӧй да муниципальнӧй власьт органъясын экономика да инӧд
юкӧнын быдтыны выль сикас веськӧдлысьясӧс, кодъясӧс бура дасьтӧма делӧвӧй
общение психология юкӧнын, кодъяс кужӧны сувтӧдны ас водзас могсӧ да аддзыны
сійӧс олӧмӧ пӧртӧмын петан туй. Республикалысь кадръяс быдтан водзӧ воськолӧн
лоис кадрӧвӧй шӧрин выль ног вӧчӧм. Сійӧ лоис ӧніяыслы лӧсялана
материально-техническӧй подула велӧдан тэчасӧн, кӧні кутісны дасьтыны уна сикас
уджсикас да удж серти специалистъясӧс. Тайӧ сетіс позянлун Коми Республикаса
Юралысьлӧн 1996.04.18 лунся 107 №-а Индӧд серти вӧчны сійӧс Коми Республикаса
Юралысь бердын Канму службаӧ да веськӧдлыны велӧдан Коми республикаса
академияӧн. Академиялӧн медводдза ректорӧн лоис философскӧй наукаса кандидат
Валентина Николаевна Котельникова, коді водзті юрнуӧдліс Коми кадрӧвӧй шӧринӧн.
Академия водзӧ вӧлі сувтӧдӧма мог дасьтыны, выльысь велӧдны канму службаса
уджалысьясӧс да содтыны налысь квалификациясӧ, а сідзжӧ могмӧдны Коми
Республикаын канму службаӧс учебно-методическӧй, научнӧй да
информационно-аналитическӧй материалӧн. Татшӧм специализацияяс, кыдзи «Канму
служба системаын персоналӧн веськӧдлӧм», «Административнӧй веськӧдлӧм»,
«Экономикаӧн канмусянь веськӧдлӧм», «Канму служба», «Муниципальнӧй веськӧдлӧм»,
мыйясӧс вӧзйис академия, эз вӧвны Коми Республикаса некутшӧм вузын. Академияын
нуӧдісны и веськӧдлысь кадръясӧс дасьтан юкӧнын научнӧй удж. Вӧлі видлалӧма
«Кадрӧвӧй политика да канмусянь веськӧдлӧмлӧн бурлун (федерация субъектлӧн
пример вылын)» научнӧй тема.

2002 воын академияӧн веськӧдлӧмӧ босьтчис выль ректор — политическӧй наукаса
доктор, профессор Валерий Владимирович Грибанов.Коми Республикаса Юралысь
В.А.Торлоповлӧн корӧм серти сійӧ воис Сыктывкарӧ Санкт-Петербургысь, кӧні сійӧ
уджаліс Рытыв-Войвыв канму служба академияын дінму уджтасъяс кузя проректорӧн.



https://kv.wikipedia.org/wiki/%D0%98%D0%B7%D1%8C%D0%B2%D0%B0%D0%B9%D1%8B%D0%B2_(%D0%A3%D0%BA%D0%B2%D0%B0_%D0%BA%D0%B0%D1%80%D0%BA%D1%8B%D1%82%D1%88)

Изьвайыв (рочӧн Изьваиль) — Коми республикаын Уква каркытшӧ пырысь грезд.
Водзынсӧ вӧлі пырӧ Изьвайыв сикт овмӧдчӧминӧ.

Грезд пукалӧ Изьва юлӧн веськыдладорас. Панӧма 1835 воын Вӧльдін сиктысь Уляшев.
Водзынсӧ починокыс шусис «Роздин» (комиӧн — «Росдін»). 1843 воын Василий Латкин
аслас йӧзӧдӧм дневникын гижӧ: «живут довольно хорошо; занимаются скотоводством,
ловят в борах много тетеревей, стреляют белку. Для них нет в том неудобства, что
далеко от погоста, что кругом их пустыня; для их счастья немногое нужно: было бы
в избе тепло, был бы кусок хлеба, скот в загоне, да подать была бы оплачена — и
они счастливы в этой глуши».

1859 вося списокын — «Позь-Один» («Розь») выселок, 4 овмӧс, 36 олысь; 1892 воын
— «Роздинская» грезд, 72 морт.

1894 воын воссьӧма грамота школа, 1904 воын — библиотека да фельдшер пункт (1905
воын фельдшерыс эз на вӧв), 1907 воын — начальнӧй училишӧ.

1916 воын «Роздин» грездын 22 овмӧс, 130 олысь. Унджыксӧ Уляшевъяс, ӧтчыдысьӧн
паныдасьлӧ Куратов, Лобанов да Пашнин овъяс.

Гражданскӧй тыш дырйи Изьвайылын 1919 вося косму тӧлысьсянь вӧльгым тӧлысьӧдз
«гӧрдъяслӧн» партизан отряд, кодъясӧс «еджыдъяс» пасьваритісны.

1926 воын сиктын 26 овмӧс, 140 олысь. 1930 воын Изьвайылын вӧлі фельдшер-акушер
пункт, школа, видзму коммуна, керка-читальня, потребительяслӧн котыр,
кресьтяналы отсӧг сетан общественнӧй комитет, милициа участок. 1934 во пансигӧн
«Красный партизан» коммуна лои артельӧн.

1938 вося мусерпасын — «Изьва-Йыль», 1940 вося мусерпасын — «Изьваиль»
(«Роздино»).

1939 воын тані олӧма 280 морт, 1959 воын — 220, 1970 воын — 164 (Лач грездкӧд
ӧтув — 248 морт), 1979 воын — 90 морт (Лач грездкӧд — 120 морт), 1989 воын — 49
морт. 1990 воын — 54 олысь, 2000 воын — 53 морт.



https://kv.wikipedia.org/wiki/%D0%98%D0%B6%D0%BE%D1%80%D0%B0_(%D0%B2%D0%BE%D0%B9%D1%82%D1%8B%D1%80)

Ижора (ижора inkeroin, ižora, ižoralain) — финн-йӧгра войтыр, пырӧ Россияын ичӧт
лыда вужвойтыр лыдӧ. Ёнджыкасӧ олӧ Рочму, Эстония да Украинаын. Сёрнитӧны ижора
кывйӧн. Гижӧдыс латиница подулын. Медъёна паськалӧма православие.

Водзынсӧ ижора оліс водькӧд ӧтвылысь Ижора муын. XX нэм шӧрӧдз кывйын да
культураын вӧлі тыдовтчӧ на аслыспӧлӧслун. Тайӧ муясас орччӧн олісны сідзжӧ
инкери финъяс, кодъяс ёнджыкасӧ вӧліны лютеранаӧн, а ижора войтыр —
православнӧйӧн. XXI нэм кежлӧ ижораӧс пӧшти ставнас зырӧма, чужан кывнас
сёрнитысьяс зэв этша.

Академик П.И. Кёппен серти, 1848 воын Санкт-Петербург губернялӧн квайт уездса
222 сикт-грездын олӧма 17 800 ижора.

Ӧнія кадӧ ижора олӧ Ленинград обласьтса Ломоносов да Кингисеп районъясын
(водзынсӧ — сідзжӧ Гатчина районса сиктъясын). 2002 вося Йӧзӧс пасъялӧм серти,
Рочмуын олӧма 327 ижора, на пиысь 177 морт Ленинград обласьтын. 43 ижора олӧма
Вистино грездын. 2010 воын Рочмуын олӧма 266 ижора.

1989 воын Украинаын олӧма 9 ижор; 2001 вося Украинаын Йӧзӧс пасъялӧм серти, сэні
олӧма 822 ижор (на пиысь 788 морт (96 %) Крымын), и сӧмын кыкӧн шуисны ижора кыв
чужан кывйӧн.

Эстонияын 2000 вося Йӧзӧс пасъялӧм серти, сэні олӧма 62 ижора, на пиысь 19
мортлы (31 %) чужан кывйӧн лоӧ ижора кыв, 39 мортлы (62 %) — роч кыв, куимлы
(5 %) — эст кыв.



https://kv.wikipedia.org/wiki/%D0%96%D0%B0%D0%BA%D0%BE%D0%B2_%D0%9A%D0%B0%D0%BB%D0%BB%D0%B8%D1%81%D1%82%D1%80%D0%B0%D1%82_%D0%A4%D0%B0%D0%BB%D0%B0%D0%BB%D0%B5%D0%B5%D0%B2%D0%B8%D1%87

Жаков Пальӧ Кальӧ (Пальэ Кале; Палалей Кале; Гара-морт, рочӧн Каллистрат
Фалалеевич Жаков; 1866–1926) — коми гижысь, коми оласног тулысь, мир пасьтала
нималана философ.

К.Жаков гижис ёнджыкасö роч кыв вылын. Медводдза гижӧдъяссӧ – кывбуръяс,
очеркъяс, висьтьяс вӧлі йӧзӧдӧма ХХ–ӧд нэм пуксигӧн Петербургын («Парма» небӧг
лэдзанінын). Зэв тӧдчана да гижысьӧс паськыда нимӧдана уджъясӧн лоины «Сквозь
строй жизни» (комиöн «Олöм бужöдъяс вомöн») повесьт да важся коми йӧзлӧн олӧм
йылысь «Биармия» поэма. Жаковлысь гижöдъяссö бура донъялісны Максим Горький,
Александр Блок, Валерий Брюсов да мукöд.

Кальö Жаков отсаліс Коми муысь петöм уна йöзлы, тшöтш и нималана социолог
Питирим Сорокинлы.

Жаков вöлі пыдісянь мöвпалысь мортöн. Сылöн мöвпыс сöвмис материализм да
атеизмсянь религиознöй мистицизмöдз. Сійö лöсьöдіс "лимитизм" философскöй
велöдöм, кодлысь подувъяссö восьтіс нин аслас медводдза философскöй уджас
«Теория переменного и предела в гносеологии и в истории познания» (1904). Унатор
вöчис «художественно-философскöй критикаын». Тайö жанрас гижöма «Леонид Андреев
и его произведения (Опыт философской критики)» (1909) да «Иван Карамазов.
Попытка философского толкования романа Достоевского "Братья Карамазовы"» (1909)
да мукöд удж.



https://kv.wikipedia.org/wiki/%D0%95%D1%80%D0%BC%D0%BE%D0%BB%D0%B8%D0%BD_%D0%A1%D1%82%D0%B5%D0%BF%D0%B0%D0%BD_%D0%98%D0%B2%D0%B0%D0%BD%D0%BE%D0%B2%D0%B8%D1%87

Степан Ермолин босьтчис гижан уджӧ Ленинградысь воӧм бӧрын. 1938 восянь Николай
Дьяконовкӧд ӧтвылысь гижисны квайт пьеса: «Джуджыд запань» (1938), «Кырнышъяс»
(1939), «Мужество» (1940), «Устькуломское восстание» (1941), «Домна Каликова»
(1943) да «В дни войны». Вӧлі «Гроза над Усть-Куломом» медводдза коми операын
либреттистъяс лыдын. С. Ермолинлӧн «Очередная операция» да «Не вернулся на базу»
ӧти акта пьесаяс пырисны «Репертуарный сборник»ӧ 1943 воын. Наысь кындзи С.И.
Ермолин гижис «Молодые патриоты» пьеса (1947). Став пьесасӧ вӧлі пуктӧма Коми
Республикаса Драма театрын.

Коркӧ Час сиктӧ локтіс Коми передвижнӧй театрлӧҥ бригада. Ворсӧм бӧрын артистъяс
нуӧдісны том йӧз пӧвстын агитационнӧй удж, корисны найӧс театрса курсъяс вылӧ.
Артистӧн лоны вӧлі сэтшӧм ыджыд, мый 16 арӧса Степан школа помавтӧг «пышйис»
Сыктывкарӧ 1931 вося рака тӧлысьӧ Степан Ермолин пырис республикаса Театр бердын
актёръяслысь дженьыд курсъяс вылӧ. Сійӧс бура помалӧм бӧрын Степанӧс босьтісны
ворсысьяс лыдӧ (тӧлысьнас 84 шайта оклад вылӧ) да медводдзаысь петіс сцена вылӧ
ворсны. 1936 воын Ленинградса театральнӧй училишӧ помалӧм бӧрын лои Коми
республикаса Драма театрын ворсысьӧн.

1932 воын чукӧртісны том йӧзӧс Сценическӧй искусствояслӧн Ленинградса техникум
бердын коми национальнӧй студиаӧ. С. Ермолин сэки кольччис Драма театрлӧн
труппаӧ, медым ворсны. Ленинградӧ муніс кык во мысти, кор вӧлі содтӧд набор, да
сійӧс босьтісны коймӧд курсӧ. 1936 воӧм бӧрын студиаса велӧдчысьяс пуктісны
подув Коми республикаса Драма театрлы.

1948-ӧд восянь вӧлі Ставсоюзса театральнӧй котырлӧн Коми юкӧнын медводдза
веськӧдлысьӧн.

Профессиональнӧй театрын кызь воӧн ворсіс сёысь унджык роль, на пиысь —
ӧкмысдассӧ Коми Республикаса Драма театрын . Мӧд арталӧм серти, Степан Ермолин
30 воӧн ворсіс 150-ысь унджык роль . Сылӧн рольяс:

Ворсысь йылысь бур паметь кольӧм могысь 2007 воын вӧлі лӧсьӧдӧма театральнӧй
искусство юкӧнын С.И. Ермолин нима «Зарни кодзув» общественнӧй премиа. Премиа
сетсьӧ Коми Республикаын театральнӧй искусство сӧвмӧдӧмӧ пай пуктӧмысь да драмаа
гижӧдъяс паськӧдӧмысь.



https://kv.wikipedia.org/wiki/%D0%95%D0%BC%D0%B4%D1%96%D0%BD_(%D1%81%D0%B8%D0%BA%D1%82)

Емдін (рочӧн Усть-Вымь) – Коми Республикаын сикт, Емдін районысь Емдін сикт
овмöдчöминса шӧрсикт.

Емдін пукалӧ Эжва юлӧн веськыд берегын, Емва вомын. Айкатыла юрсиктӧдз 25 км,
Сыктывкар юркарӧдз 72 км.

1784 воын Емдінын вӧлі 73 овмӧс, 413 олысь. 1797 воын сикт лои вӧлӧсьт шӧринӧн.
XVII нэм помсянь тані нуӧдӧны вӧлі быдвося ярманга. XIX нэм помын Емдінын
(Пустӧш да Заручье грездъяскӧд) вӧлі 1000 гӧгӧр олысь.

1918 вося сора тӧлысь 22-ӧд лунӧ Емдінын вӧлӧсьтса исполком, кӧні веськӧдліс
М.Г. Амосов.

1925 воын воссис уездса бурдӧдчанін: сэні вӧлі 25 койка, уджаліс ӧти врач да
куим пельшер; уджаліс кинопередвижка. 1926 воын воссис уездса библиотека: сэні
артавсис 3901 небӧг верстьӧлы да 512 челядьлы.

1922—1928 воясӧ Емдін вӧлі Емдін уездса шӧринӧн (уездӧ вӧлі пырӧны ӧнія Емдін,
Удора да Княжпогост районъяс), 1929—1943 воясӧ — Емдін районса юрсиктӧн. 1929
воын торйӧдчис Удора район, 1939 воын — Княжпогост район. 1943 воын юрсикт
Емдінысь вуджӧдісны Айкатылаӧ.

1929 воын Емдінын лӧсьӧдісны «Свободный труд» медводдза колхоз. 1930—1931 воясӧ
лӧсьӧдӧма нӧшта 4 колхоз. 1931 во шӧрын колхозъясын вӧлі 43% кресьтяна овмӧс,
1937 вося тулысӧ — 90%.

1931 воын Емдінын 2 тшупӧда школа подув вылын восьтӧма педагогическӧй техникум.
Сійӧ уджаліс 1954 во шӧрӧдз да дасьтіс 900 гӧгӧр велӧдысьӧс. 1933 воын техникум
лэдзис медводдза велӧдысьясӧс. Помалысьяс лыдын вӧліны З.В. Панев, коді бӧрыннас
вӧлі Коми АССР-ын Вылыс Сӧветса Президиумӧн Веськӧдлысьӧн, драматург Н.М.
Дьяконов, поэт С.А. Попов.

1930 воын лӧсьӧдӧма радиоузел, 1934 воын — Емдінса да Гамса МТС. 1926 воын кутіс
уджавны электростанция (мошносьт 6,5 тыс. Вт.). 1929—1930 воясӧ Емдін районӧ вӧр
пӧрӧдны вайисны 4 трактор.



https://kv.wikipedia.org/wiki/%D0%95%D0%BB%D1%84%D0%B8%D0%BC%D0%BE%D0%B2%D0%B0_%D0%90%D0%BD%D0%B6%D0%B5%D0%BB%D0%B8%D0%BA%D0%B0_%D0%93%D0%B5%D0%BD%D0%BD%D0%B0%D0%B4%D1%8C%D0%B5%D0%B2%D0%BD%D0%B0

Анжелика Елфимова чужис Коми АССР-ын Кӧрткерӧс районса Маджа сиктын 1970 вося
ода-кора тӧлысь 27-ӧд лунӧ. Помаліс Сыктывкарын искусствояс училишеысь хорӧн
дирижирование класс. Уджаліс корреспондентӧн «Коми му» газетын, «Чушканзі»
журналын. 2007 воын помаліс А.М. Горький нима Литературнӧй институт (Москва).

Кывбуръяссӧ йӧзӧдліс ӧтувъя чукӧръясын, «Войвыв кодзув» да «Арт» журналъясын,
рочӧн, вуджӧдӧмӧн — «Невский альманах» да «Родная Ладога» журналъясын, а сідзжӧ
«Литературнӧй газетын».

А.Елфимова — «Коми войтыр» ӧтмунӧмлӧн Сыктывкарса юкӧнын веськӧдлысьӧс вежысь
(2011 восянь), «Коми КВН» ӧтмунӧмӧн веськӧдлысь (2012 восянь).



https://kv.wikipedia.org/wiki/%D0%94%D0%BE%D1%80%D0%BE%D0%BD%D0%B8%D0%BD_%D0%9C%D0%B8%D1%85%D0%B0%D0%B8%D0%BB_%D0%9F%D0%B0%D0%B2%D0%BB%D0%BE%D0%B2%D0%B8%D1%87

Михаил Доронин чужис Вӧлӧгда губерняысь Усть-Сысольск уездса Шыладор сиктын 1902
вося кӧч тӧлысь 3-ӧд лунӧ.

1921 воын помаліс сӧветскӧй партийнӧй школа. Уджаліс вӧлӧсьтса исполкомын
делопроизводительӧн да шлен-секретарӧн. 1927 восянь — Михаил Доронин Удора
районса исполкомын веськӧдлысь. 1930-ӧд вояс пансигӧн велӧдчис редакторъяслӧн да
газетса уджалысьяслӧн курсъяс вылын. Служитіс Гӧрд Армиаын. Демобилизация бӧрас
уджаліс сӧветскӧй органъясын, газетъясын да Коми небӧг лэдзанінын. СССР-са
Гижысь котырын 1934 восянь. 1935 восянь веськӧдліс Коми гижысь котырӧн да
редактораліс «Ударник» журналын.

Кыдзи и уна мукӧд гижысьӧс, Шыладорса Мишӧс мыждісны «буржуазнӧй национализмын»
да «сепаратизмын» да репрессируйтісны. Куліс Магаданын лагерса бурдӧдчанінын
1939 вося ӧшым тӧлысь 13-ӧд лунӧ. Реабилитируйтісны 1956 вося моз тӧлысь 3-ӧд
лунӧ.

Михаил Доронин гижис кывбуръяс («Паш Колялы», «Узьтӧм войясӧ», «Талун», «Ва
катчӧс мӧдӧдчис», «Кык во визьясӧн кыскалӧ плуг...»), но асьсӧ ёнджыка петкӧдліс
кыдзи критик, гижис критическӧй статья, пасйӧд да рецензия жанръясын. 1934 воын
сӧветскӧй гижысьяслӧн медводдза Ставсоюзса съездлӧн делегатӧн.



https://kv.wikipedia.org/wiki/%D0%94%D0%B5%D1%80%D0%B5%D0%B2%D0%B0%D0%BD%D0%BD%D3%A7%D0%B9_(%D0%9A%D1%83%D0%BB%D3%A7%D0%BC%D0%B4%D1%96%D0%BD_%D1%80%D0%B0%D0%B9%D0%BE%D0%BD)

Дереваннӧй (рочӧн Деревянск) — Коми Республикаса сикт, Кулӧмдін районысь
Дереваннӧй сикт овмӧдчӧминса шӧрсикт.

Чойяс: Вадорчой, Вичкодорчой, Изъячой, Кывтыдчой, Никӧнпосчой, Пӧжӧмчой,
Чуркчой.

Вадоръяс да лыаинъяс: Еджыдлыавадор, Кузьлыа, Кывтыдлыа, Ласталыа, Манойвадор,
Пристаньвадор, Чуркуввадор

Видзьяс: Арапвидз, Белӧйвадбок, Важэжвабок, Ёльсай, Кальӧласта, Кирилӧласта,
Кузьлыавидз, Кывтыдвадбок, Кыруввадбок, Мӧдлапӧв, Найданвидз, Ӧлешина,
Осипгӧппӧлӧй, Пывсяналаста, Паньӧвидз, Пашъёльвидз, Попвис, Поргандор, Ручув,
Тыбок, Тыйыв, Увтас, Шоръёльвидз

Тыяс: Белӧйвад, Важ Эжва, Гычагӧп, Дереваннӧйты, Кирилаты, Кузьты, Кывтыдвад,
Кыруввад, Найданты, Ӧлешинаты, Ӧсипгӧп, Пывсянаты, Салдатвад, Сьӧдты, Ягувты.

Ёль-шор: Джупкӧсшор, Мӧдручьёль, Паневъёль, Пашӧёль, Понъяёль, Сычьёль,
Чукляшор, Шоръёль, Шӧръёль.

Висъяс: Важежвавис, Дереваннӧйтывис, Кывтыдвадвис, Кыруввадвис, Мельничаювис,
Найданвис, Попвис, Сьӧдтывис, Ягувтывис.

Вичкодорсикт, Ёссикт, Иллясикт, Кывтыд, Кырувсикт, Никӧнсикт, Пӧжӧм, Чоййывсикт,
Ягвывсикт.

Дереваннӧйса (коймӧдысь чукӧртӧм) Сӧвет бӧрйӧма 2012 вося йирым тӧлысь 14 лунӧ.
Депутатъяс: Ветошкин Николай Кимович, Воронова Наталья Владимировна (ӦР), Габов
Степан Николаевич (ӦР), Есев Николай Борисович (ӦР), Липина Виктор Николаевич,
Морохина Эльвира Васильевна, Нестеров Леонид Степанович, Ракин Василий
Михайлович, Тимушев Иван Витальевич, Ульянова Татьяна Александровна (ӦР)



https://kv.wikipedia.org/wiki/%D0%93%D0%BE%D1%80%D1%87%D0%B0%D0%BA%D0%BE%D0%B2_%D0%93%D0%B5%D0%BD%D0%B8%D0%B9_%D0%94%D0%BC%D0%B8%D1%82%D1%80%D0%B8%D0%B5%D0%B2%D0%B8%D1%87

Горчаков Гений Дмитриевич (1927) — коми драматург, гижысь, режиссёр, шылад
тэчысь, Коми АССР-са нимӧдана артист (1962), Россияса культураын нимӧдана
уджалысь (1991).

Гений Горчаков чужӧма 1927 вося рака тӧлысь 8-ӧд лун Коми асшöр обласьтын
Усть-Сысольск уездса Визин вӧлӧсьтын. Уджалӧма СССР-са наукаяс академиялӧн
Войвыв базаын экспедицияясын; кылӧдӧма вӧр.

1943–1947 воясӧ велӧдчӧма Н.М.Дьяконовӧн веськӧдлӧм улын республикаса драмтеатр
бердын театральнӧй студияын. Артиставны ышӧдӧма вӧзйӧм нянь паёкыс: война кадад
челядьыдлы вичмӧдлӧмаӧсь 400 грамм, а аскиа артистъяслы кӧсйысьӧмаӧсь сетны 800
грамм нянь. Практика вылӧ студентӧс ыстӧны Абъячойса профессиональнӧй театрӧ, а
диплом босьтӧм бӧрын уджалӧма сэнi актёрӧн да режиссерлӧн ассистентӧн. 1949-ӧд
воын театр тупкӧм бӧрын уджалӧма культура учреждениеясын: Луздор районса
райисполкомын культура юкӧнӧн веськӧдлысьӧн, Абъячойын районса культура керкаӧн
веськӧдлысьӧн. 1949 воын Г.Д. Горчаков культура керкаын котыртӧ ассьыс театр,
кодлы 10 во мысти сетӧны «народнӧй» ним. Ӧнi тайӧ театрыс Г.Д. Горчаков нима.

1967 воын вуджӧма овны Эжваӧ да веськӧдлӧма Бумажникъяслӧн культура керкаӧн
(Сыктывкарса ЛПК). Восьтӧма сэнi ассьыс театр, кодлы Гений Горчаков зiльӧмӧн
сетӧма «народнӧй» ним. 1973 воын кджысь орӧдчытӧг помалӧма Москваын Н.К.
Крупская нима искусство университетысь режиссёр юкӧн.

1977 восянь уджалӧма Коми АССР-са культура министерствоын, а сэсся
режиссёр-методисталӧма республикаса йӧзкостса творчество шӧринын.

Кулӧма Сыктывкарын 2016 вося моз тӧлысь 15-ӧд лунӧ, гуалӧма Вылыс Човса шойнаын.

Батьыс, Дмитрий Семёнович, вöлi журналистöн, уджалiс районса газетъяын, вöлi
«Вöрлэдзысь» газетын редакторöс вежысьöн. Батьыс пöгибнитiс Айму вӧсна Ыджыд тыш
дырйи Ленинград дорйигöн. Мамыс, Ольга Алексеевна, ноксис гортас,
видзис-лелькуйтiс квайт челядьöс. Медыджыдыс – Гений Дмитриевич. Гений
Дмитриевичлысь батьсö тшöкыда мöдöдлывлöмаöсь командировкаясö. Мукöддырйи
некымын во кежлö. Та вöсна и семьяыс уна олан места вежлöма. Батьсö ыстылöмаöсь
уджавны и Мылдiнö, и Выльгортö, и Сыктывкарö.

1977-ӧд воӧ республикаса театрын пуктӧны роч гижысь Потаповлӧн да Панфёровлӧн
«Волк тундры» повесьт серти «Тундраса кӧин» спектакль, кодӧс 1980-ӧд воын театр
петкӧдлӧма Москваын аслас творческӧй отчёт дырйи.

Г.Д. Горчаков тӧдса кыдзи шылад лӧсьӧдысь. Дасьтӧма да лэдзӧма куим сьыланкыв
чукӧр. Выль сьыланъясӧн унаысь петкӧдчыалӧма асшӧр шылад тэчысьяслӧн «Василей»
гаж-фестивальын. Эжваын котыртӧма «Эжва йӧлӧга» сьылан котыр, кодӧн ӧнi
веськӧдлӧ сылӧн пиыс — шылад тэчысь, Коми Республикаса культураын заслуженнöй
уджалысь Александр Горчаков.



https://kv.wikipedia.org/wiki/%D0%93%D0%BE%D0%B6%D1%81%D1%8F_%D0%9F%D0%B0%D1%80%D0%B0%D0%BB%D0%B8%D0%BC%D0%BF%D0%B8%D0%B0%D0%B4%D0%B0_%D0%B2%D0%BE%D1%80%D1%81%D3%A7%D0%BC%D1%8A%D1%8F%D1%81_(2012)

Гожся Паралимпиада ворсӧмъяс (2012) мунісны 2012 воын Лондонын (Ыджыд Британия)
моз тӧлысь 29 лунсянь кӧч тӧлысь 9 лунӧдз.

Россияса сборнӧй петкӧдліс тайӧ ворсӧмъясас став Паралимпиада пытшкас медбур
результат: босьтіс 36 зарни, 38 эзысь да 28 ыргӧн медаль (торйӧн и командаӧн).
Зарни медальяслӧн лыд серти Россия мунӧ мӧдӧн Китай бӧрын.

Россияса паралимпиадаса котыр босьтіс мӧд места да кыпӧдчис квайт пункт вылӧ.
2000 воын Россия вӧлі 14 места вылын, 2004-ын — 11, 2008-ын — 8, 2012 воын — 2
местаын нин.

Россияса Президент Владимир Путин вичмӧдіс россияса паралимпиечьяслы, кодъяс
шедӧдісны зарни медаль Лондонын, наградаяс. Вит мортлы сетӧма Почёт орден, нӧшта
37-лы — Ёртасьӧм орден.



https://kv.wikipedia.org/wiki/%D0%93%D0%BE%D0%B2%D0%BE%D1%80%D1%83%D1%85%D0%B8%D0%BD%D0%B0_%D0%A1%D0%B2%D0%B5%D1%82%D0%BB%D0%B0%D0%BD%D0%B0_%D0%AE%D0%B2%D0%B5%D0%BD%D0%B0%D0%BB%D1%8C%D0%B5%D0%B2%D0%BD%D0%B0

Светлана Говорухина чужис 1959 вося косму тӧлысь 5-ӧд лунӧ Сыктывкарын. Быдмис
Удорса районса Кослан сиктын.

1976 воын помаліс Косланса шӧр школа, 1981 воын — Сыктывкарса канму
университетысь филологиа факультет. 1981 восянь 1999 воӧдз уджаліс Удора районса
Ёдва шӧр школаын велӧдысьӧн да внекласснӧй удж котыртысьӧн. 1999—2004 воясӧ —
Ёдва шӧр школаса директор. 2004—2008 воясӧ С. Говорухина уджаліс Сыктывкарын
Коми Республикаса фин–йӧгра культура шӧринын: веськӧдліс НКО-яскӧд удж нуӧдан
юкӧдӧн.

Светлана Ювинальевна босьтчис гижны челядьдырйиыс на. Гижӧ комиӧн да рочӧн.
Аслас пӧжасъяснас лыддьысьысьясӧс тӧдмӧдіс сёрӧн. Кывбуръясыс петавлісны «Коми
му» да «Выль туйӧд» газетъясын, «Капелька жизни» да «Сьӧлӧмшӧрӧй менам Удора»
сборникъясын. Кывбуръяс вылас лӧсьӧдӧма сьыланкывъяс.

2004 воын С. Говорухина ветліс Фин–йӧгра войтырлӧн IV Ставмирса конгресс вылӧ
(Таллинн, Эстонии).



https://kv.wikipedia.org/wiki/%D0%93%D0%B0%D0%B1%D0%BE%D0%B2_%D0%90%D0%BB%D0%B5%D0%BA%D1%81%D0%B0%D0%BD%D0%B4%D1%80_%D0%93%D1%80%D0%B8%D0%B3%D0%BE%D1%80%D1%8C%D0%B5%D0%B2%D0%B8%D1%87

Габов Александр Григорьевич (комиӧн — Гриш Саш) (1912–1941) — коми поэт,
вуджӧдчысь.

Александр Габов чужис 1912 вося урасьӧм тöлысь 12 лунӧ Кӧрткерӧс районса Сюзяыб
грездын. Велӧдчис Шойнаты школаын. Сійӧс помавтӧг пырис уджавны обласьтса
типографияӧ наборщикӧн. 1932 воын вуджис уджавны Коми радиокомитетӧ. Служитіс
Гӧрд армиаын. Локтӧм бӧрас ассьыс олӧмсӧ йитіс журналистикакӧд да гижан уджкӧд.
Уджаліс «Коми комсомолец» газетын, радиоын. 1941 воын мӧдӧдчис Айму вӧсна Ыджыд
тыш вылӧ. Усис фронт вылын война пансигас.

Ассьыс кывбуръяссӧ да роч классикалысь вуджӧдӧмъяссӧ Гриш Саш йӧзӧдліс 1930
восянь «Ударник» журналын, «Коми комсомолец» газетын. 1939 воын петіс сылӧн
медбур гижӧд — «Ёртасьӧм да радейтӧм» поэма.



https://kv.wikipedia.org/wiki/%D0%92%D3%A7%D0%BB%D3%A7%D0%BA%D3%A7%D0%B2%D3%A7%D0%B9_(%D0%97%D0%B0%D0%BF%D0%BE%D0%BB%D1%8F%D1%80%D0%BD%D3%A7%D0%B9_%D1%80%D0%B0%D0%B9%D0%BE%D0%BD)

Вӧлӧкӧвӧй (рочӧн Волоковая) — Яран асвеськӧдлан кытшын Заполярнӧй районысь Пёша
сикт сӧвет улӧ пырысь грезд.

Медводз грездыс вӧлі шусьӧ Терентьевка — медводдза овмӧдчысьяслӧн ов сертиыс.
Сёрӧнджык кутіс шусьыны Волоковая ю серти. Татчӧс олысьяс изьва кылӧн грездсӧ
шуӧны Вӧлэкевей либӧ Вӧлэкей.

Грезд пукалӧ Пёша юлӧн шуйга берегас. Вӧлӧкӧвӧйсянь Улыс Пёша юрсиктӧдз 40 км.
Медматыса оланін — 22 км сайын Вылыс Пёша, кӧні олӧны рочьяс.

2014 воын грездын вӧлі: Аэродром, кык вузасянін, начальнӧй школа-челядь
видзанін, ФАП, культура керка.

Вӧлӧкӧвӧйӧ Наръяна-Марсянь позьӧ воӧдчыны ӧтчыдысь вежоннас АН-2 самолётӧн либӧ
МИ-8 вертолётӧн. Эм му туй, мый йитӧ грездсӧ Улыс Пёша грездкӧд да Улыс Пёша
юрсикткӧд.



https://kv.wikipedia.org/wiki/%D0%92%D3%A7%D0%B7%D1%8C

Вӧзь — вель ыджыд утка, пӧшти кык пӧв мыгӧраджык жыдачысь – сьӧктаыс овлывлӧ
кило джынсянь ӧкмыссё граммӧдз, тушаыслӧн кузьтаыс – 57 сантиметрӧдз.

Олӧ-вылӧ тайӧ лэбачыс Европаын да Азияын. Россияын — рытыввывсяньыс Камчаткаӧдз,
войладор муясас — Йиа саридзӧдз. Паныдасьлывлӧ Коми му пасьтала, но кызвыныс
гожйӧ Печоралӧн шӧр да кывтыд юкӧнъясас, Усва ковтысын, вӧра тундраын да
тундраын. Пармаысь да вӧраинъясысь вӧзьӧс он казявлывлы, сы вӧсна мый тайö
лэбачыс радейтӧ овны-поздйысьны паськыд эрда местаясын, кӧнi эмӧсь тыяс да
гӧпъяс, туруна видзьяс.

Лунвылысь вӧзьяс миянӧ пондӧны локтавны косму тӧлысь шӧрсянь. Поздйысян местасӧ
корсьӧны васянь неылысь. Сайӧдаинъясысь, тшӧкыда быдмысь бадь пуяс пӧвстысь
бӧрйӧны гурантор да куш муас и пуктӧны ӧкмыс колькйӧдз. Колькъясыс гырысиникӧсь
да лым кодь еджыд рӧмаӧсь. А сэсся эньыслӧн пӧжсигас нин лысӧм-гылалӧм гӧнсьыс
кутшӧмакӧ артмӧ поз пыдӧс вольӧсыс. Пӧжсян кадас энь вӧзьыс пукалӧ позъяс куим
вежонысь дырджык. Уткапияныслӧн колькйысь петан кадыс быд во абу ӧткодь.
Медводдза позтыра вӧзьясӧс корсюрӧ казявлывлӧмаӧсь лӧддза-номъя тӧлысь шӧрсянь.

Чужанiнсӧ вӧзьяс эновтӧны да лэбӧны шоныдджыкинъясӧ моз тӧлысь помын либӧ кӧч
тӧлысь пуксьӧм бӧрын. Тӧвйӧны уткаясыс Вой саридз да Шӧрмудор саридз бердын.
Лэбачьясӧс туялысьяслӧн висьталӧм серти, Комиын кыйсьысьяслы веськавлывлӧмаӧсь
Голландияын, Войвыв Исландияын, Бельгияын да Астраханьса заповедникын кольчаалӧм
вӧзьяс.

Комиын кӧнсюрӧ уткасӧ «вӧзь» пыдди шуӧны «ваулаӧн» да «кос уткаӧн». Вӧзь нимыс
зэв важся, лӧсьӧдлӧмаӧсь сійӧс, тыдалӧ, важ финн-йӧгра войтыр уна сюрс во сайын
нин. Перымса комияс пӧткасӧ шуӧны миян моз жӧ «вӧзьӧн». Ылыс рӧдвуж кывъясын
лӧсялана весьтасъясыс тшӧтш эмӧсь, но сӧмын ӧнія войвывса финн-йöгра
войтыръяслӧн – эстонецъяслӧн, саамъяслӧн, хантылӧн (ӧстякъяслӧн) да мансилӧн
(вогулъяслӧн). Лунвывланьынджык олысь рӧдвуж войтыръяслӧн кывкудъясын, шуам,
мордвалӧн, марилӧн да удмуртъяслӧн, «свиязь» вежӧртаса нимъясыс абуӧсь – татшӧм
уткаясыс налы абу тӧдсаӧсь, сэтчӧс местаясын найӧ оз овны да.



https://kv.wikipedia.org/wiki/%D0%92%D1%8B%D0%BB%D1%8B%D1%81_%D0%9C%D0%B0%D0%BA%D1%81%D0%B0%D0%BA%D0%BE%D0%B2%D0%BA%D0%B0

Вылыc Максаковка (рочӧн Верхняя Максаковка) — Сыктывкар каркытшӧ пырысь кар кодь
посёлок.

Посёлок ним артмӧма Максаковка ас нимысь. Тадзи вӧлі шуӧны мортӧс, коді 1931
воын тані, Сыктыв юсянь 11 км сайын, лӧсьӧдіс Максаковка рейдса медводдза
бригада.

Посёлок пукалӧ Сыктыв юлӧн веськыд берегын. Вылыс Максаковкасянь Сыктывкарӧдз 14
км.

Вылыс Максаковкаын 2014 во вылӧ уджалӧны: библиотека (Шӧр бибилиотека системалӧн
2 №-а юкӧн), пошта юкӧн, «Лира» досуг шӧрин, «Максаковка» реабилитациа шӧрин,
спорт да дзоньвидзалун ёнмӧдан шӧрин, амбулатория, аптека, 8 №-а пывсян.

Посёлокын 2014 воын уджалӧны: 95-ӧд да 120-ӧд №-а челядь видзанінъяс, 15-ӧд №-а
шӧр школа, «Челядьлы шылад школа» содтӧд тӧдӧмлун сетан учреждение, 15-ӧд №-а
челядьлы содтӧд тӧдӧмлун сетан шӧрин, 4-ӧд №-а коррекционнӧй школа-интернат,
20-ӧд №-а профессиональнӧй училишӧ.



https://kv.wikipedia.org/wiki/%D0%92%D1%83%D1%80%D0%B4%D0%BE%D0%B2_%D0%90%D0%BB%D0%B5%D0%BA%D1%81%D0%B5%D0%B9_%D0%98%D0%B2%D0%B0%D0%BD%D0%BE%D0%B2%D0%B8%D1%87

Алексей Вурдов чужис Инта карын 1956 вося урасьӧм тӧлысь 21-ӧд лунӧ. Интаӧ
бать-мамыс вӧлі локтӧмаӧсь Удорса районса Слӧбӧдаяг грездысь. Шахтаын вит во
уджалӧм бӧрын найӧ бӧр бергӧдчисны Удораӧ. 1959 восянь сылӧн челядьдырыс колис
Ыджыдъяг посёлокын да Слӧбӧдаяг грездын.

1973 воын помаліс Косланса шӧр школа. Кардорса лесотехническӧй институтын
босьтіс «вӧр овмӧсын инженер» специальносьт, уджаліс сэні Мехлесхозын лесничӧйлы
отсасьыстӧн. Вӧлі комсомоллӧн райкомын инструкторӧн. Кардорын пӧшти ӧкмыс во
уджаліс пытшкӧсса делӧяс кузя органъясын опицерӧн, вӧлі спецназса командирӧн.
Уджысь орӧдчытӧг помаліс Ленинградса финансово-экономическӧй институт. Вӧлі
безопасносьт службаса начальникӧн, видзан-корсян фирмаса директорӧн, экономика
юалӧмъяс серти сӧветникӧн.

Литератураӧ Алексей Вурдов воис олӧмсӧ тӧдысь мортӧн. Гижан уджӧ босьтчис 2002
воӧ. Гижӧ комиӧн да рочӧн. Гижӧдъяссӧ йӧзӧдліс «Войвыв кодзув» да «Арт»
журналъясын, россияса да республикаса газетъясын.

Медводдза висьт небӧгыс петіс 2005 воын комиӧн да шусис «Менам Йирва», мӧдыс —
2007 воын «Сир войт». Коймӧд небӧгыс петіс рочӧн 2008 воын «Ирвинские сны» ним
улын. 2011 воын йӧзӧдіс «Удоралӧн история — мойдӧмъясын» небӧг.

Россияса гижысь котырын 2008 восянь. Кыкысь босьтліс I места «Эзысь борд»
конкурсын «Проза» нимпасын.

Гижис сценарийяс да Сыктывкарысь Евгений Танимовкӧд лӧсьӧдісны нёль кинофильм:
«Эхо зырянской Ежуги» (2011), «Дух Большого Субача» (2012), «Ирвинское
зазеркалье» (2012), «Легенда о мезенской чуди» (2013). Кинофильмъяссӧ
петкӧдлісны фин-йӧгра войтырлӧн «Туйвеж» визуальнӧй искусствояс фестиваль дырйи.

2013 воын Алексей Вурдов гижис рочӧн челядьлы «Заветная мечта» да «Тайна пармы»
пьесаяс, комиӧн «Кык вылӧ ӧти шуд» да «Кодрасьӧм» пьесаяс сиктса олӧм йылысь.

2014 вося гожӧмын мӧдӧдчис Донецк йӧзкостса республикаӧ ополченечӧн, медым
тышкасьны Украинаса армиалы паныд. Кыкысь ранитчӧм бӧрын воис Сыктывкарӧ
бурдӧдчыны, гижис рочӧн «Донецкие рассказы» висьт чукӧр, кодъясӧс йӧзӧдӧма «Выль
туйӧд» газетын да дасьтӧма йӧзӧдны «Юность» журналын.



https://kv.wikipedia.org/wiki/%D0%92%D0%BE%D0%B9%D0%B2%D1%8B%D0%B2_%D0%BA%D0%BE%D0%B4%D0%B7%D1%83%D0%B2_%28%D0%B6%D1%83%D1%80%D0%BD%D0%B0%D0%BB%29

Войвыв кодзув — коми кыв вылын тӧлысьнас ӧтчыдысь петысь
литературно-художественнӧй да общественно-политическӧй журнал, Коми гижысь
котырлӧн журнал.

Журнал петӧ Сыктывкарын: 1926 восянь – «Ордым» ним улын, 1931 восянь –
«Ударник», 1946 восянь – «Войвыв кодзув».

Журналлӧн медшӧр редакторъясӧн вӧліны коми гижысьяс: Н.П. Попов (1926–1930),
Нёбдінса Виттор (1928), Митрук Як (1953–1969), 1970 восянь – Серафим Попов,
Педот Петыр, Михаил Елькин (2014 вося тӧвшӧр тӧлысьӧдз). 2014 вося тӧвшӧр
тӧлысьсянь) журналӧн веськӧдлӧ Алексей Полугрудов (Лы Тун).

«Войвыв кодзулын» вӧлі йӧзӧдӧма коми литератураысь татшӧм гижӧдъяс, кыдзи «Алӧй
лента» (Луздор Вась) «Кык друг» (Митрук Як), «Кыа петігӧн» (Педь Гень), «Свадьба
приданнӧйӧн» (Николай Дьяконов).

2012 вося кос му тӧлысьсянь артмӧдӧма «"Коми" йӧзӧдчан керка», кытчӧ сідзжӧ
ӧтувтісны «Войвыв кодзув» журнал.



https://kv.wikipedia.org/wiki/%D0%92%D0%BE%D0%B4%D1%8C_(%D0%B2%D0%BE%D0%B9%D1%82%D1%8B%D1%80)

Водь (водь vaďďalaizõd) — ичӧт лыда финн-йӧгра войтыр. Олӧ Ленинград обласьтын
да Петыркарын. Сёрнитӧны водь кывйӧн. Гижӧдыс латиница подулын.

1926 вося Йӧзӧс пасъялӧм серти, Ленинград обласьтын водьыс вӧлӧма 694 морт, а
став СССР-ын — 705 морт.

Ӧнія кадӧ водь олӧ Ленинград обласьтлӧн Кингисеп районса войвылын, Петыркарын да
Эстонияса асыв-войвылын. Водь олӧ Лужицы (Luuttsa, Лууттса), Краколье (Jõgõperä,
Йыгыпера), Пиллово (Pilola, Пилола) грездъясын. Краколье грезд ӧнія кадӧ воштіс
торъя овмӧдчанінлысь статуссӧ да лыддьысь Лугавом посёлоклӧн юкӧнӧн.

2002 воын Рочмуын олӧма 74 водь, 2010 воын — 64; на пиысь Ленинград обласьтын —
33 морт (2010 воын; 2002 воын — 12 морт), Петыркарын — 26 морт (2010 воын; 2002
воын — 12 морт).

Водзынсӧ водьыс вӧлі ёна унджык. Сетіс нимсӧ Вылькар муын Водь пятиналы. 1848
воын, академик П.И. Кёппен серти, вӧлӧма 5148 водь, найӧ олӧмаӧсь
Санкт-Петербург губернялӧн Ямбург да Ораниенбаум уездъясса 36 грездын.



https://kv.wikipedia.org/wiki/%D0%92%D0%BB%D0%B0%D1%81%D0%BE%D0%B2_%D0%92%D0%B0%D1%81%D0%B8%D0%BB%D0%B8%D0%B9_%D0%98%D0%B2%D0%B0%D0%BD%D0%BE%D0%B2%D0%B8%D1%87

Василий Власов чужис 1916 вося йирым тӧлысь 14-öд лунӧ Вӧлӧгда губерняысь Яренск
уездса Гамын (ӧні — Емдін районса Гам сикт). 1932 воын помаліс 7 вося школа, а
1936 воын — Сыктывкарын стрӧительнӧй техникум. Уджаліс техник-стрӧительӧн.

1939 восянь 1970 воӧдз служитіс пытшкӧсса делӧяс министерствоын да канмуса
безопасносьт комитетын веськӧдлысь должносьтъясын. 1967 воын босьтіс вылыс
тшупӧда тӧдӧмлун. Эм дас кык медаль.

Василий Власовлӧн медводдза кывбуръясыс петісны 1939 воӧ «Ударник» журналын.
Ставнас сійӧ йӧзӧдіс 10 поэма, уна юкӧна пьеса, висьтъяс да уна кывбур
военно-патриотическӧй да гражданскӧй тема серти.



https://kv.wikipedia.org/wiki/%D0%92%D0%B8%D1%81%D0%B5%D1%80_(%D0%9A%D3%A7%D1%80%D1%82%D0%BA%D0%B5%D1%80%D3%A7%D1%81_%D1%80%D0%B0%D0%B9%D0%BE%D0%BD)

Висер (рочӧн Богородск) – Коми Республикаса сикт, Кӧрткерӧс районысь Висер сикт
овмӧдчӧминса шӧрсикт.

Сикт пукалӧ Висер юлӧн шуйга берегас. Висерсянь Кӧрткерӧс юрсиктӧдз 92 км,
Сыктывкар юркарӧдз 140 км.

1585 воын пасйӧма 9 овмӧса Вишера погост. 1608 воын вӧлӧма нин 9 овмӧс да 2
вичко овмӧс. 12 керкаын олысьыс абу вӧлӧма. Погостас вӧлӧма нин Пречистӧй
Богородичалӧн пу вичко, пытшкӧсас — ӧбразъяс, небӧгъяс, сисьяс, джыннянъяс.

Висер погост 1634 воӧдз пырлӧма Ляльскӧй Треть улӧ. Даньсӧ мынтӧмысь
ӧткажитчӧмаӧсь да лӧсьӧдӧмаӧсь торъя Висер вӧлӧсьт, лоӧма торъя податнӧй
округӧн, а судейскӧй делӧ да ямскӧй повинносьт нуӧдӧмаӧсь Сыктывдінкӧд.

Висер погост — Сыктыв вомсянь вылыс Эжва вылын медважся сикт. 1585 воын
казьтыштӧмаӧсь Маджа да Пезмӧг, 1608 воын перепись улӧ сюрӧмаӧсь Кортовскӧй д.
да Кия пӧчинок. 1646 воын Сторожево, Шойнатскӧй, Усть-Кулом, Керчома, Усть-Нем,
Кужба, Нёбдін. Ставныс найӧ 1646 воӧдз пырлӧмаӧсь Висер погостӧ, а 1678 восянь
лоӧмаӧсь Кӧрткерӧсса, Кулӧмдінса да да Нэмдінса погостъясӧн да торъялӧмаӧсь
Висер погостысь.

Висер погост XIX нэмын шусьылӧма Вишерско-Богородскӧйӧн. 1830 воын волӧма горнӧй
инженер Трапезников эзысь да ыргӧнлысь куйланінъяс тӧдмалӧм могысь. Сё во сайын
Петербургысь волӧма географ Бессонов Вологодскӧй губернатор Хвостовкӧд да
кайлӧмаӧсь Висер юсӧ видзӧдлыны. Волӧмсӧ казьтыштӧма «Поездка по Вӧлӧгодской
губерния к нефтяным его богатствам на реку Ухту» аслас 1908 вося гижӧдъясын.
Висер сиктӧс казьтыштӧмаӧсь и 1848 вося Вологодскӧй губернскӧй ведомосьтъясын:
Сыктыв карсянь 120 верст ылнаын, кӧні вӧр-ваыс кӧдзыд да зумыш, войвывса сьӧд
вӧр пытшкын, туйсянь бокын, пукалӧ Вишера сикт. 1834 воын Висер вӧлӧсьт улӧ
пырлӧма 191 овмӧс, 471 айлов да 773 эньлов, ставыс 1244 морт.



https://kv.wikipedia.org/wiki/%D0%92%D0%B8%D0%B6%D0%B0%D0%BD%D1%8C

Вижань (латин Lophophanes cristatus, рочӧн Овсянка обыкновенная) — зӧр сёйысь
кайяслӧн котырысь ичӧтик лэбач. Олӧ тшӧтш Коми муын.

Вижань — пышкай ыджда кымын, но бӧжыс сы дорысь неуна кузьджык. Сьӧктаыс овлывлӧ
36 граммӧдз, тушаыслӧн кузьтаыс 20 сантиметр, а шеныштӧм бордйыс 30 сантиметр
пасьта. Юрыс, голяыс, морӧсыс да кынӧмыс зарни кодь кольквиж. Мышкуыс рудов
пемыдгӧрд, серӧдышталӧма вомӧна визьясӧн. Бордйыс пемыдперкаль. Дженьыд нырыс
кызіник. Лэбӧмыс валъялан-чепсасян нога.

Тшӧкыда паныдасьлывлӧ вӧр дорӧсъясын, понӧляинъясын, вӧрсялан важ керасъясын,
ю-ты ковтысъясын, нюр пӧлӧнъясын да ыбъяс бердын. Лунвывладорса вижаньяс тӧв и
гожӧм олӧны ӧти местаын, а войвывсаясыс ёна кӧдзыдъяс дырйи вешйывлӧны
шоныдджыкинъясӧ. Абу вӧй лэбачьяс да оз ӧтдортчыны йӧзысь. Водзынджык, кор ёна
видзлісны вӧвъясӧс, пыр чукӧртчывлісны конюшняяс дорӧ, медым чибӧясӧс вердігӧн
гылалӧм зӧр тусьяссӧ кокалыштны да тшыгла не кувны. Тайӧ пӧ и лоӧма подулӧн роч
овсянка нимыслы.

Том вижаньяс чужӧмсяньыс кык вежон тыригӧн эновтӧны познысӧ, а нӧшта нёль-ӧ-вит
лун мысти велалӧны лэбавны. Сэки жӧ мамныс налӧн лӧсьӧдӧ мӧд позтырсӧ да пондӧ
выльысь пӧжсьыны.

Поздысьӧ да быдтысьӧ парма пасьтала. Тулыснас, косму либӧ ода-кора тӧлысь
пуксигӧн, войдӧр локталӧны ай лэбачьясыс, а эньпӧвъясыс петкӧдчӧны лун дас мысти
кымын. Кызвыныс позсӧ лӧсьӧдӧны му вылӧ, кутшӧмкӧ гуранторйӧ. Тэчӧны сійӧс шепта
турунъяслӧн заясысь да коръясысь, нитш, рой да вӧрса пемӧсъяслысь гылалӧм гӧнсӧ
на содтӧд пыдди пуктӧны.

Пӧжсьӧны вижаньяс гожӧмбыдӧн кыкысь. Быд позтырйын овлывлӧ нёль-ӧ-вит колькйӧдз.
Пӧжсигас эньыс пукалӧ позъяс кык вежонӧдз, а айыс ваялӧ сылы сёянсӧ. Кайпиныслӧн
кольксьыс петӧм бӧрын сёяннас найӧс могмӧдӧны гознан лэбачыс.

Вердчӧны вижаньяс быдмӧг сёянӧн. Кокалӧны ыбъяс вылысь ид да зӧр тусьяс, а
сідзжӧ видзвывса да ёг турунъяслысь кӧйдыссӧ — пӧтлысь, петшӧрлысь, шомкорлысь,
бобӧняньлысь, кӧртдойлысь, лапкорлысь. Таысь ӧтдор быдтысигас пияныслы куталӧны
гагъясӧс — чиркъясӧс, чераньясӧс, бобувъясӧс. Арланьыс став вижаньыс
(верстьӧясыс и быдтасъясыс) чукӧртчӧны кельӧбъясӧ да петӧны вӧраинъясысь
кӧрымаджык паськыд эрда местаясӧ. Войвылын гожйысь вижаньяс эновтӧны чужанінсӧ
кӧч либӧ йирым тӧлысьӧ.

Лэбачлы нимсӧ сетӧма рӧм серти. Удмуртъяс рӧм сертиыс жӧ нимтӧны тайӧ лэбачсӧ —
на ногӧн, тшужйыр (комиӧдны кӧ, кольквиж юр).



https://kv.wikipedia.org/wiki/%D0%92%D0%B0%D1%81%D0%B8%D0%BB%D0%B5%D0%B9_(%D0%B3%D0%B0%D0%B6)

«Василей» гаж — асшӧр шылад тэчысьяс пӧвстын ӧнія коми сьыланкывъяслӧн
республикаса конкурс-фестиваль, кодӧс быд во нуӧдӧны Кулӧмдiн сиктын Василей
лунö.

Асшöр шылад тэчысьяслысь «Василей» гаж медводдзаысь нуӧдісны 1994 вося тöвшöр
тöлысь 13 лунӧ Кулӧмдiнын Важ Выль во водзын, Василей лунö. Гажыс муніс кыдзи
район тшупӧдса фестиваль.

Гажлы нимсӧ сетӧма шылад тэчысьяслӧн нимъяс серти — куим Вась водзмӧстчисны да
медводдзаӧн котыртісны тайӧ гажсӧ — Василий Лодыгин, Василий Гущин да Василий
Чувьюров.

Фестивальлӧн могъяс — сӧвмӧдны коми сьылан искусство, паськӧдны коми шылад
тэчысьяслысь уджсӧ йӧз костын. «Василей» гаж сетӧ бур позянлун висьтавны ас
йывсьыс том шылад тэчысьяслы, сьылысьяслы да кывбур гижысьяслы. Сцена вывсянь
юргысь эстраднӧй, челядьлы да йӧзкостса сьыланкывъяс, кодъяс сетӧны выль олӧм
важся традицияяслы, пырӧны уна сьылысь котырлӧн репертуарӧ.

Медбур сьыланкывъясыс юргӧны оз сӧмын республикаса гаж да фестивальяс дырйи, но
и пырӧны нималана сьылысьяслӧн репертуарӧ. Найӧс сьылӧны Коми Республикаса
нимйӧза артист, Россияса культураын нимӧдана уджалысь Лидии Логинова, Коми
Республикаса нимйӧза артист Альфия Коротаева, Россияса да Коми Республикаса
нимӧдана уджалысь Любовь Розе, «Асъя кыа» сьылысь да йӧктысь ансамбль, Коми
Филармониялӧн «Зарни ёль» котыр, «Эжваса дзоридзьяс» да мукӧд котыр.

Конкурсӧ асланыс сьыланкывъясӧн пырӧдчӧны Кулӧмдінысь асшӧр шылад тэчысьяс
Василий Гущин да Василий Чувьюров, гижысь Василий Лодыгин, Сыктывкарысь Гений
Горчаков да Пётр Шучалин, Койгортысь Марк Новосёлов, Кӧрткерӧсысь Ирина Латкина
да Алексей Ген, Выльгортысь Михаил Оверин да Ирина Чувьюрова да мукӧд.

«Василей» гажын журиӧ пырысьяс бӧрйӧны вермысьясӧс некымын нимпасын, кодъяслӧн
лыдыс да нимъясын мукӧд дырйи вежласьӧны. 2012 воын вӧліны татшӧм нимпасъяс:
«Челядьлы сьыланкыв», «Чужан му йылысь сьыланкыв», «Радейтчӧм йылысь сьыланкыв»,
«Национальнӧй эстраднӧй сьыланкыв», «Шмонитана сьыланкыв», «Лирическӧй
сьыланкыв».

Журиӧн дыр кад чӧж веськӧдлӧма Михаил Герцман, бӧръя воясас — Станислав
Васильев. Журиӧ сідзжӧ пырӧны шылад тэчысьяс, артистъяс, гижысьяс. «Василейлысь»
сценарийяс да медбур сьыланкывъяссӧ йӧзӧдӧны торъя небӧгӧн. Асшӧр шылад
тэчысьяслӧн конкурс йылысь Коми Республикаса шылад тэчысьяслӧн котырӧн
веськӧдлысь,Рочмуса искусствоясын нимӧдана уджалысь да Коми Республикаса
искусствоясын нималана уджалысь Михаил Герцман пасйӧма: «Композиторский конкурс
— довольно редкое явление. А уж конкурс самодеятельных композиторов — вещь и
вовсе уникальная»

Кулӧмдін районса Культура керка дзоньталӧм вӧсна «Василей» гаж 2013 воын муніс
Сыктывкарын Опера да балет театрын. Конкурслысь гала-концерт сёрӧнджык нуӧдісны
Кулӧмдін сиктын выльмӧдӧм Культура керка воссьӧм бӧрын.

Конкурс вылӧ вӧзйӧма 23 авторлысь 30 сьыланкыв: Сыктывкарысь, Воркутаысь,
Сосногорскысь, Сыктывдін, Кӧрткерӧс, Кулӧмдін, Койгорт, Мылдін да Удора
районъясысь.

Авторъяс лыдын шылад нималана гижысьяс: Василий Лодыгин, Марк Новосёлов, Михаил
Оверин, Василий Чувьюров. Медводдзаысь петкӧдчӧны: Николай Хозяинов (Паджга),
Александр Руденко (Воркута), Елена Бервено (Сосногорск), Михаил Смирнов (Дон),
Людмила Скорова (Сосногорск), Василий Тюрнин (Югыдъяг), Владимир Лодыгин
(Зимстан).

«Василей» фестивальын петкӧдчӧма 13 сьыланкыв. Видзӧдысьяслӧн приз вичмӧма
«Шудлысь юала» сьыланкывлы (шыладыс Василий Гущинлӧн, кывъясыс Надежда
Груздевавлӧн), сійӧс сьыліс «Июль» ансамбль. Медводдза места шедӧдіс «Медмусаин»
сьыланкыв (кывъясыс да шыладыс Василий Лодыгинлӧн), сьыліс Наталья Траилина.
Мӧдӧн лои «Кыдз пу дорын» сьылан (кывъясыс Мария Шаховалӧн, шыладыс Михаил
Шаховлӧн), сьыліс Вера Булышева. Коймӧд места «Ас му вылын» сьыланкывлӧн
(кывъсыс Виталий Уляшевлӧн, шыладыс Василий Чувьюровлӧн), кодӧс вӧзйис «Коми
сьылан» котыр. Гран-при вичмӧдӧдма Таисия Чаплыгиналы, коді гижӧма «Коми муын»
сьыланкывлы кывъссӧ да шыладсӧ; сьылӧма Уква карса «Лысва войт» ансамбль.

Лыд серти XXII-ӧд фестивальын режиссёралӧма Алексей Полубояров. Быд сьыланкыв
дорӧ лыа анимация дасьтӧма Анастасия Яркова, а Коми республикаса Юралысьлы сцена
вылын козьналӧма кӧзапиӧс.

Конкурс вылӧ вӧлі мӧдӧдӧма 36 сьыланкыв, на пиысь бӧрйӧма 14 (а абу 13, кыдзи и
век), кодъяс юргасны конкурс дырйи. Журиӧн веськӧдлӧ Коми республикаса нималана
уджалысь Станислав Васильев.

XXIII-ӧд конкурс вылӧ 25 шылад тэчысь мӧдӧдӧма 37 сьыланкыв. На пиысь бӧрйӧма
14-ӧс, кодъяс вермасясны 4 нимпасын. Медводдзаысь вӧзйисны ассьыныс уджъяссӧ
Евгения Удалова, Алексей Чашников, Александр Уляшев да Анна Ульянова.



https://kv.wikipedia.org/wiki/%D0%92%D0%B0%D0%BD%D0%B5%D0%B5%D0%B2,_%D0%90%D0%BB%D1%8C%D0%B1%D0%B5%D1%80%D1%82_%D0%95%D0%B3%D0%BE%D1%80%D0%BE%D0%B2%D0%B8%D1%87

Ванеев Альберт Егорович (комиӧн — Ёгор Альберт) (1933–2001) — коми гижысь, коми
литература туялысь, филология наукаясса кандидат (1963), Коми Республикаса
нимйӧза поэт (1996).

Медводдза кывбуръяссӧ йӧзӧдіс 1949 воын «Войвыв кодзув» журналын, а «Ме чужи
Войвылын» медводдза кывбур чукӧр петіс 1960 воын. Сылӧн петавліс 26 кывбур
чукӧр: «Ме чужи Войвылын», «Бара кылалӧ йи», «Лун шӧр», «Вежӧдӧны кыдзъяс»,
«Ловъя би» да мукӧд.

«Зонкаяс йылысь балладаысь», «Сосны под солнцем» да «Лун шӧр» кывбур чукӧръясысь
Альберт Ванеевлы 1968 воын сетӧма Коми комсомоллысь премиа. «Талун асылыс сӧдз»
кывбур чукӧрысь 1980 воын поэт лои И.А. Куратов нима Коми АССР-са канму премиа
босьтысьӧн.

Кывбуръяссӧ да поэмаяссӧ вуджӧдӧма уна кывъяс вылӧ. 1965 восянь — СССР-са гижысь
котырӧ пырысь.

А.Е. Ванеев уна во туяліс коми литературалы подув пуктысь Иван Куратовлысь олӧм
да гижан удж. Пуктіс ыджыд пай Куратов йылысь Казахстанса да Узбекистанса
архивъясысь материал корсьӧмӧ.

Бӧръя воясас шыӧдчис Георгий Лыткин, Каллистрат Жаков да Питирим Сорокинлӧн олӧм
дорӧ. Найӧ вӧліны и туялысьясӧн, и йӧзӧс нималана югдӧдысьясӧн.

Альберт Ванеев гижис «Сӧвмысь поэзия» (1963), «Время и коми поэзия» (1974) да
«Коми-зырянское просветительство» (2001) монографияяс.



https://kv.wikipedia.org/wiki/%D0%91%D1%8B%D0%BB%D0%B8%D1%87%D0%BA%D0%B0

Быличка – тайö фольклор жанр, вӧвлытӧм ловъяскӧд мортлӧн паныдасьлӧм йылысь
устнӧй висьтъяс. Найӧ топыда йитчӧмаӧсь сiдз шусяна «низшей» мифологиякӧд (либӧ
демонологиякӧд).

Быличкалӧн шӧр социально-бытӧвӧй функцияыс – вӧр-ваын, морт оласногын
гӧгӧрвотӧмторсӧ велӧдӧм (назидание) либӧ табу пыр гӧгӧрвоӧдӧм. Быличкаясын пыр
индӧма морт, кодкӧд вӧлӧма висьталанторйыс. Быличка, кыдз и предание, йитчӧма
кутшӧмкӧ места да морт дорӧ.

Тематическöй принцип серти позьӧ торйӧдны быличкалысь татшӧм сикасъяс: 1. духъяс
йылысь (олан места серти: гортса да вӧр-ва духъяс); 2. тӧдлытӧм кужанлунъяса йӧз
йылысь; 3. шензьӧдана лоӧмторъяс йылысь: орт, кулӧмаяс, ошъяс да сёрнитысь пуяс
йылысь.



https://kv.wikipedia.org/wiki/%D0%91%D0%BE%D1%80%D0%B4%D1%8A%D1%8F_%D1%88%D1%8B%D1%80

Бордъя шыр (латин Microchiroptera; рочӧн летучая мышь) – лэбалысь да йöлöн
вердысь пемöс.

Тайö пемöсыс пырö шöрпöлöс ыджда лэбалысь шыръяс лыдö. Вывтырыслöн кузьтаыс
овлывлö 6 сантиметрöдз, сьöктаыс – 14 граммöдз. Лэбалан нярыс векни. Пельыс
паськыд, гöгрöс йыла. Гöныс сук да небыд. Мышку вылыс пемыд, дзирдалан вевъя.
Кынöм улыс кольквижлань мунö.

Вöр-ва туялысьяслöн висьталöм серти, Коми муын казявлöмаöсь кык-ö-куим сикасöс.
Но медся бура тöдмалöма «северный кожанок» нима шырöс, кодöс коми йöз шуöны
бордъя шырöн, нярбордйöн, няр бордъя шырöн да няркушöн. Комиысь öтдор тайö
шыръясыс олöны Беларусьын, Украиналöн войвылын, Балтика бердса муясын.

Тайö нёньöдысь пемöсыслöн олöм-вылöмыс йитчöма бордъя гут-гагъяслöн да
лэбачьяслöн моз сынöдын лэбалöмкöд. Став вывтыр тэчасыс сылöн сетö позянлун дыр
кад чöж кутчысьны енэжын: и водз да бöр кокъяскостса няр дыжыс, и кокни лыяса
корпаыс, и морöсас кöяыс. Лэбалысь шыръяслöн Му вывса став сикасыс артавсьö 800
гöгöр. Кызвыныс на пиысь пöткöдчöны гут-гагйöн. Но эмöсь и сэтшöмъяс, кодъяс
юöны сöмын ловъя ловъяслысь вирсö.

Лун кежлö нярбордъяс дзебсьöны пу горсъясö, кырта потасъясö, керка вевт увъясö.
Эньловъясыс чукöртчывлöны гырысь котыръясö, налöн лыдыс кайлывлö комынöдз. А
айясыс коллялöны югыд кадсö öткöн-öткöн. Кынöмпöтсö перйыны нярбордъяс петöны
шондi лэччöм бöрын. Лэбалöны найö вöр дорöсъясын, шоч пуяса вöръясын, керка
гöгöръясын. Куталöны быдмöгъяслысь коръяссö вильöдысь гагъясöс. Татшöм ногöн
асьныс пöткöдчöны и вöр-валы пöльза вайöны. Корсюрö нярбордъяс кыпöдчылöны 20-30
метр вылнаöдз. Лэбалiгас тэрыба шенасьöны коккостса бордъяснас, друг
чепöсйывлöны водзланьö либö шыбитчывлöны боквыв. Торйöн ёна лэбалöны нярбордъяс
ода кора тӧлысь помын – кор сынöдын петкöдчöны малейяс (рочӧн майский жук) да
жунькъялöны пуысь пуö.

Комиын олысь нярбордъяс оз повны кöдзыд поводдяысь, та вöсна тӧв кежлö оз
ланьтöдчыны сёр арöдз. Кузь тöвся кадсö нярбордъяс садьмывтöг вуджöны асланыс
дзебсянiнъясын гожъян местаяссяньыс оз ёна ылын.

Гозйöдчöны шыръясыс арнас, но пытшпиасьöны сöмын тулыснас. Лӧддза-номъя тӧлысь
помын чужтöны кык пиöс, кодъяс водзпöрсö синтöмöсь да гöнтöмöсь. Чужöм бöрас
йылöмыс каттьысьöны мамыслöн морöсö да тшапкысьöны нёняс. Тадзи вомсö восьтлытöг
найö кутчысьöны лун нёль-ö-витöдз. Сэки мамыс öшалысь пияннас и лэбзьывлö аслыс
сёянсö корсьны. Куим вежон мысти том пияныс асьныс нин заводитöны лэбавны.



https://kv.wikipedia.org/wiki/%D0%91%D0%BB%D0%B0%D0%B3%D0%BE%D0%B2%D0%B5%D1%88%D0%B5%D0%BD%D0%BD%D1%8C%D3%A7

Благовешенньӧ (рочӧн: Благовещенье, Благовещение) — коми йӧзкостса календарын
вичко праздниккӧд йитчӧм лун, пасйӧны косму тӧлысь 7-ӧд лунӧ.

Благовешенньӧ шуöны медся ыджыд празьникӧн. Комияс нӧшта шуӧны Кӧк поз вӧчан
лунӧн либӧ Додь вож бергӧдан лунӧн.

Медся ёна йӧз костысь кывлан, мый тайӧ лунӧ оз позь уджавны. Нывъяс весиг юрсисӧ
оз шыльӧдны, ни кӧса оз кыны, а колӧ кӧ пӧ кизь вурны — вур, но рытнас бӧр
резьӧд. Йӧзыс шуӧны, мый тайӧ лунас кӧк поз тэчӧма, и Енмыс сійӧс мыждӧма
празьник лунӧ уджалӧмысь. Сійӧн пӧ сэсся нэмсӧ позтӧг и олӧ. Та ради уналаын
Благӧвешенньӧсӧ шуӧны «кӧк поз вӧчан лунӧн». Кутшӧм лун вылӧ веськалӧ
Благӧвешенньӧыс, сы вежон лунӧ оз позь панны некутшӧм удж: гӧра-кӧдза, керка
вӧчӧм.

Благӧвешенньӧӧдз пӧ тулысыс локтӧ на, а тайӧ лунсяньыс пӧ тулыс нин сэсся. Тулыс
кӧ воис, сідзкӧ оз нин позь ветлыны доддьӧн. И тайӧ лунас додьсӧ вӧлӧм вежӧны
телега вылӧ, та серти Эжва вожын Благӧвешенньӧсӧ шуӧны «додь вож бергӧдан
лунӧн».



https://kv.wikipedia.org/wiki/%D0%90%D1%84%D0%B0%D0%BD%D0%B0%D1%81%D1%8C%D0%B5%D0%B2_%D0%90%D0%BD%D0%B0%D1%82%D0%BE%D0%BB%D0%B8%D0%B9_%D0%9F%D0%B5%D1%82%D1%80%D0%BE%D0%B2%D0%B8%D1%87

Анатолий Афанасьев чужис Коми АССР-ын Удора районса Увдор Выльыб грездын 1935
вося косму тӧлысь 20-ӧд лунӧ. Дас арӧссянь быд во гожӧснас уджаліс «Выль удж»
колхозын: пусьысьлӧн отсасьысь, «лэбачфермаӧн» веськӧдлысь, кукань да вӧв
видзысь, пароконнӧй кӧсилка вылын ытшкысьлӧн отсасьысь, турун пуктысь.

Шӧр школа помалӧм бӧрын уджаліс Укваын военизированнӧй би кусӧдысьяслӧн
службаын. 1954—1956 воясӧ — ВВС-лӧн авиационнӧ-техническӧй училишӧын курсант
(Тамбов обласьтса Мичуринск кар). 1956—1958 воясӧ — авиационнӧ-техническӧй
могмӧдан службаын офицер.

1958 воын петіс запасӧ да пырис велӧдчыны Москва канму университетлӧн география
факультетӧ. Университетын велӧдчигӧн (1958—1963) гожся каникул дырйи уджаліс:
вӧлі экспедицияясын рабочӧйӧн Чукоткаын, техник-топографӧн (Житомир обласьтса
Володарск-Волынский карын), СССР-са наукаяс академияысь Этнография институтлӧн
этнография экспедицияын, кӧні туялісны ӧнія карелъяслысь оласног да демографияын
вежсьӧмъяс, лаборантӧн (Карел АССР да Калинин обласьт). Велӧдчигӧн уджаліс
Москва канму университетса география факультетысь картография лабораторияын
картографӧн, «Моспогрузын».

Географ-картограф специальносьт босьтӧм бӧрын 1963—1964 воясӧ уджаліс медшӧр
топографӧн Госкомгеологиялӧн «Спецгеофизикаын» (Москва обласьтса Поварихаын).
1964—1974 воясӧ вӧлі Москва обласьтын Клин карса шӧр школаясын география,
история да черчениеысь велӧдысьӧн. 1967—1970 воясӧ уджысь орӧдчытӧг велӧдчис
В.И. Ленин нима Москва канмуса педагогика институтлӧн (МГПИ) аспирантураын
«Историческая география СССР» специальность серти (уджӧн веськӧдлысь — В.В.
Покшишевский). Сэсся уджысь орӧдчытӧг жӧ 1970—1973 воясӧ велӧдчис СССР-са
наукаяс академиялӧн Коми филиалса аспирантураын «Этнография» специальносьт
серти. 1971 воын диссертациа эштӧдӧм могысь сійӧс ыстісны Москваӧ СССР-са
наукаяс академиялӧн Этнография институтӧ.

1973 воын дорйис история наукаясса кандидат ним вылӧ «Этнография» специальносьт
серти диссертациа (темаыс — «Заселение бассейна Мезени в XV—XVII вв»). 1974—1980
воясӧ уджаліс Калинин канму университетса история факультетын старшӧй велӧдысьӧн
(ӧні Тверь кар). 1981 воӧ помаліс Тверын жӧ Марксизм-ленинизм институтысь
туялысь да творческӧй уджалысьяслысь факультет. 1980—1989 воясӧ веськӧдліс
Геодезия, аэросъёмка да картография ЦНИИ-ын СССР-са иннимъяслӧн лабораторияӧн
(Москва). 1989—1994 воясӧ уджаліс Москваын Россия Федерацияса Культура
министерстволӧн «Культурология институтын» ведушӧй научнӧй сотрудникӧн,
веськӧдліс «Историко-культурный атлас Европейского Севера Российской Федерации
(Т. I. Вологодская область. Т. II. Коми ССР)» темаӧн. 1991 воын босьтіс «История
СССР» специальносьт серти «старшӧй научнӧй сотрудниклысь» учёнӧй званньӧ.

1994—1996 воясӧ вӧлі Сыктывкарса канму университетлӧн фин-йӧгра факультетысь
коми да фин-йӧгра кыв туялӧм кафедраса доцентӧн, веськӧдліс СКУ НИС бердса Коми
Республикаса иннимъяс лабораторияӧн. 1996—1998 воясӧ веськӧдліс «Топонимия
Европейского Северо-Востока» темаӧн (РГНФ-лӧн сьӧм вылӧ).



https://kv.wikipedia.org/wiki/%D0%90%D1%84%D0%B0%D0%BD%D0%B0%D1%81%D1%8C%D0%B5%D0%B2%D0%B0_%D0%95%D0%BB%D0%B5%D0%BD%D0%B0_%D0%95%D0%B2%D0%B3%D0%B5%D0%BD%D1%8C%D0%B5%D0%B2%D0%BD%D0%B0

Елена Афанасьева чужис 1967 вося вӧльгым тӧлысь 14-ӧд лунӧ Удорса районса
Важгорт сиктын. 1984 воын помаліс Важгортса шӧр школа, 1991 воын — Сыктывкарса
канму университетлӧн филологиа факультетысь коми юкӧн. Уджаліс Интаса шӧр
школаын, кӧні пыдісянь велӧдісны франсуз кыв, Коми Республикаса велӧдысьяслӧн
институтын Велӧдан да методика дасьтан шӧринын научнӧй сотрудникӧн. Ӧні уджалӧ
«Арт» журналын.

Елена Афанасьева гижны босьтчис 1993 воын Интаын. Роч кывбуръясыс да висьтъясыс
петавлісны «Искра» инта карса газетын. Сыктывкарӧ вуджӧм бӧрын кутіс гижны
комиӧн. Кывбуръяссӧ да висьтъяссӧ йӧзӧдлісны «Йӧлӧга» газетын, «Чужан кыв» да
«Арт» журналъясын, «Удора, Удора, кык мича ю дорын…» (2000) да «Сьӧлӧмшӧрӧй
менам, Удора» (2009) сборникъясын. 2001 воын петіс сылӧн медводдза кывбур чукӧр.

Елена Афанасьевалысь кывбуръяссӧ роч кыв вылӧ вуджӧдлісны Екатерина Соколова,
Евгений Козлов.



https://kv.wikipedia.org/wiki/%D0%90%D1%80%D0%B0%D0%BC_%D0%A2%D0%B8%D0%B3%D1%80%D0%B0%D0%BD%D0%BE%D0%B2%D0%B8%D1%87_%D0%93%D0%B0%D0%BD%D0%B0%D0%BB%D0%B0%D0%BD%D1%8F%D0%BD

Ганаланян Арам Тигранович (1909—1983) — армян литература да фольклор туялысь,
филологияса доктор (1970), академик (1977).

Арам Ганаланян 1931 воын помаліс Ереванса канму университет. Велӧдіс ереванса
шӧр школаясын (1931—1933), вӧлі лекторӧн Ереванса канму университет (1937—1944)
да X. Абовян нима Арменияса педагогика институтын (1934—1951).

Уджаліс наукаын: вӧлі Арменияса ССР-ысь культура историялӧн институтын да
Арменияса ССР-ысь история да литература институтын младшӧй научнӧй сотрудникӧн
(1932—1937), СССР-са наукаяс академияын Арменияса филиаллӧн Кыв да литература
институтын старшӧй научнӧй сотрудникӧн (1937—1943).

1943—1960 воясӧ — Армения ССР-са наукаяс академияысь М. Абегян нима литература
институтын фольклор юкӧнӧн веськӧдлысь, 1960—1983 воясӧ — старшӧй научнӧй
сотрудник.

1960—1983 воясӧ вӧлі Армения ССР-са наукаяс академияысь «Историко-филологический
журналын» редакторӧс вежысьӧн.

1970 воын дорйис филологияса доктор ним вылӧ диссертациа. 1965 воын сійӧс
бӧрйисны Арменияса ССР-са наукаяс академиаӧ член-корреспондентӧн, 1977 воын —
збыль пырысьӧн (академикӧн).



https://kv.wikipedia.org/wiki/%D0%90%D0%BD%D1%83%D1%84%D1%80%D0%B8%D0%B5%D0%B2%D0%B0_%D0%90%D0%BB%D1%8C%D0%B1%D0%B8%D0%BD%D0%B0_%D0%97%D0%B8%D0%BD%D0%BE%D0%B2%D1%8C%D0%B5%D0%B2%D0%BD%D0%B0

Альбина Ануфриева чужис 1940 вося рака тӧлысь 22-ӧд лунӧ Коми АССР-ысь Уква
районса Косьясдор грездын (ӧні Сосногорск районын). Челядьдырыс колис Изьва
районса Гам грездын, батьыслӧн чужанінын.1967 воын помаліс Дудинкаын
зооветеринарнӧй техникум, лои бухгалтер-экономистӧн.

1960—1970 воясӧ некымын во уджаліс Арктикаын войвывса діяс вылын, кӧні и
босьтчис гижны. 1977 воын локтіс Сыктывкарӧ, пырис уджавны медицина училишӧӧ.

Изьва районса Гамса школаын велӧдчигӧн на йӧзӧдчӧма «Пионерская правда» газетын.
Альбина Ануфриевна водзӧ гижӧма Арктикаын уджалігӧн. Выльысь кутӧма гижны
Сыктывкарӧ вуджӧм бӧрын. Висьт да повесьтъясыс петавлісны «Войвыв кодзув»
журналын 1960-1980-ӧд воясӧ. Гижӧдъяссӧ торъя небӧгӧн «Майбыр» ним улын йӧзӧдӧма
1989 воын.

Сылӧн прозаын петкӧдлӧма нывбабалӧн олӧм, шуд корсьӧм. Сылӧн петавлісны «Марина»
да «Майбыр» повесьтъяс. Повесьт да висьтъясын А.З. Ануфриева кужӧмӧн серпасалӧ
бур геройясӧс: йӧзӧс бурдӧдысь Тандзе Маръя, чужанін дорйысь салдат Пётр Ермолин
(«Гым водзвылын» письмӧясысь), Настя ныв («Полярнӧй кӧч» висьтысь), Анна
Филипповна Рочева («Майбыр» повесьтысь), бурдӧдчанінса гижӧдъясысь йӧз. Лёк
геройяс сылӧн век кӧнкӧ ылын, сайын, на йылысь уна абу гижӧма.



https://kv.wikipedia.org/wiki/%D0%90%D0%B9%D0%BC%D1%83_%D0%B2%D0%BE%D0%B4%D0%B7%D1%8B%D0%BD_%D0%B1%D1%83%D1%80_%D1%83%D0%B4%D0%B6%D1%8B%D1%81%D1%8C_(%D0%BE%D1%80%D0%B4%D0%B5%D0%BD%D0%BB%D3%A7%D0%BD_%D0%BC%D0%B5%D0%B4%D0%B0%D0%BB%D1%8C)

«Айму водзын бур уджысь» орденлӧн медаль (рочӧн: Медаль ордена «За заслуги перед
Отечеством») — Рочмуын канмуса награда. Лӧсьӧдӧма 1994 вося рака тӧлысь 2 лунӧ
Россияса Президентлӧн 442 №-а Шуӧмӧн. Россияса Президентлӧн 554 №-а Шуӧмӧн
дасьтӧма медаль йылысь Положениелӧн выль редакция (1995 вося лӧддза-номъя тӧлысь
1 лунӧ).

Ыджыдджыкӧн лоӧ медводдза тшупӧда медаль, коді сетӧ позянлун бура уджалӧмысь
босьтны «Айму водзын бур уджысь» IV тшупӧда орден. Медводз сетӧны II тшупӧда
медаль, а сэсся I тшупӧда медаль.

«Айму водзын бур уджысь» орденлӧн медаль вӧчӧма эзысьысь, гӧгрӧс, диаметрыс 32
мм, кыкнанлабоксяньыс эм бортик. Водзладорас серпасалӧма «Айму водзын бур
уджысь» орденлысь пас. Бӧрладорас кытшӧн гижӧма девиз: «Польза, честь и слава».
Шӧрас — медаль лӧсьӧдан во — 1994. Уліас — лавровӧй увъяс серпасалӧм да медаль
номер. I-дза тшупӧда медаль зарниӧдӧма.



https://kv.wikipedia.org/wiki/%C2%AB%D0%9E%D1%82%D0%B2%D0%B0%D0%B3%D0%B0%D1%8B%D1%81%D1%8C%C2%BB_%D0%BC%D0%B5%D0%B4%D0%B0%D0%BB%D1%8C

«Отвагаысь» медаль» (рочӧн:Медаль «За отвагу») — СССР-ын да Рочмуын канмуса
награда. Лӧсьӧдӧма 1938 вося йирым тӧлысь 17 лунӧ Краснӧй армияса,
Военно-Морскӧй флотса да пограничнӧй охранаса воинъяслы, кодъяс петкӧдлісны
СССР-са врагъяскӧд тышкасигӧн збойлун да отвага. Медводдзаяс лыдын, кодлы
сетісны тайӧ медальсӧ, вӧліны пограничникъяс Н. Гуляев да Ф. Григорьев, кодъяс
кутісны Хасан ты дорын диверсантъясӧс. Россияса Вылыс Сӧветысь Президиумлӧн
2424-1 №-а Шуӧмӧн, мый кырымалӧма 1992 вося рака тӧлысь 2 лунӧ, медаль кольӧма
Россия Федерацияса наградаяс лыдын. Выльысь лӧсьӧдӧма Россияса Президентлӧн 442
№-а Шуӧмӧн 1994 вося рака тӧлысь 2 лунӧ.



