https://no.wikipedia.org/wiki/EM_i_fotball_2016

Europamesterskapet i fotball 2016 ble arrangert fra 10. juni til 10. juli 2016 i
Frankrike. Det var det 15. EM i fotball og for første gang deltok så mange som
24 lag i mesterskapet. Spania var regjerende mestre, men ble utslått av Italia i
åttendedelsfinalen. Italia ble så utslått av Tyskland etter en lang og dramatisk
straffesparkkonkurranse. Dermed møtte Tyskland vertsnasjonen Frankrike i
semifinalen, hvorpå Frankrike avanserte etter to mål av turneringens toppscorer
Antoine Griezmann. I finalen møtte Frankrike Portugal, som hadde slått
overraskelseslaget Wales i den andre semifinalen. I en rimelig sjansefattig kamp
scoret Portugal i andre ekstraomgang og vant turneringen.

Som vinnere kvalifiserte Portugal seg for FIFA Confederations Cup 2017 i
Russland.

Fire søkere leverte bud om å arrangere mesterskapet før tidsfristen 9. mars
2009. Disse var Frankrike, Italia, Tyrkia og Sverige-Norge. 9. desember 2009 ble
imidlertid søknaden til Sverige-Norge skrinlagt, ettersom regjeringene i Norge
og Sverige ikke ville gi statsgaranti. Frankrike ble offentliggjort som
arrangørland 28. mai 2010. I selve avstemningen ble Italia utslått i første
avstemningsrunde, mens Frankrike slo Tyrkia med 7 mot 6 stemmer i den avgjørende
avstemningen.

Kvalifiseringen foregikk fra september 2014 til november 2015. De 53 nasjonene
som var med i kvalifiseringsspillet ble delt inn i 9 grupper for å konkurrere om
23 ledige plasser, da vertsnasjonen Frankrike var automatisk kvalifisert. De to
beste i hver gruppe, pluss beste gruppetreer ble kvalifisert direkte til
EM-sluttspillet, mens de åtte andre gruppetreerne ble trukket ut til omspillet
om de fire siste EM-plassene. Frankrike som vertsnasjon deltok også indirekte i
kvalifiseringen for å sikre dem treningskamper. De ble automatisk satt opp i
gruppen med fem lag, og spilte dermed på de "ledige datoene" mot de andre lagene
i gruppen. Selv om lagets kamper skal ikke telte poengmessig i kvalifiseringen
hadde kampene dermed likevel påvirkning på FIFA-rankingen. Trekningen av
kvalifiseringsgruppene ble foretatt i Nice 23. februar 2014.

13 av de 16 lagene (inkludert vertskapsnasjonen Frankrike) som kvalifiserte seg
for EM 2012 kvalifiserte seg også for dette mesterskapet. Blant dem var England
som ble det 6. laget i historien til å gjennomføre en plettfri kvalifisering (10
seire på 10 kamper), regjerende europamester Spania, og regjerende verdensmester
Tyskland - som kvalifiserte seg for sitt 12. strake EM.

Skottland var det eneste laget fra De britiske øyer som ikke kvalifiserte seg,
mens vinnerne fra EM 2004 - Hellas - havnet på bunnen av sin
kvalifiseringsgruppe. To andre tidligere EM-vinnere, Nederland (1988) og Danmark
(1992) klarte heller ikke å kvalifisere seg. For Nederland var første gang siden
EM 1984 og første store turnering siden VM 2002 at de også måtte bli hjemme, og
det var også påfallende at dette skjedde bare 16 måneder etter at de vant bronse
i VM 2014.

Trekningen av gruppene ble gjort 12. desember 2015. Lagene ble seedet basert på
UEFA-koeffisienten etter gruppespillet, altså:

Det første offisielle EM i fotball ble arrangert i Frankrike i 1960. Frankrike
har arrangert flere store fotballturneringer; VM 1938, EM 1984 og VM 1998.
Frankrike vant de to sistnevnte. Flere av stadionene for Euro 2016 har derfor
vært i bruk i tidligere mesterskap, men er blitt renovert for dette
mesterskapet.

Med 24 lag vil man i stor grad følge samme format som for Fotball-VM fra 1986
til 1994, men som vanlig i EM-sammenheng uten bronsefinalen. Det vil dermed bli
gruppespill med 6 grupper a 4 lag, deretter 8-delsfinaler, kvartfinaler,
semifinaler og finalen, totalt 51 kamper.

Hvert land måtte melde inn 23 spillere totalt, hvorav tre av disse måtte være
målvakter, senest innen ti dager før åpningskampen den 10. juni. Med 24
kvalifiserte lag utgjorde dette 552 påmeldte spillere ved turneringens start.



https://no.wikipedia.org/wiki/Tour_de_France

Tour de France (også kjent som Frankrike rundt) er verdens største sykkelritt.
Det kjøres hver sommer i Frankrike i juli. Rittet starter på en lørdag og varer
i tre uker. Det arrangeres av Amaury Sport Organisation.

Tour de France ble arrangert første gang i 1903, og er siden den gang blitt
arrangert hvert år, bare avbrutt av verdenskrigene. I 2013 ble rittet arrangert
for 100. gang.

Sammenlagtlederen i Tour de France bærer til enhver tid den gule ledertrøyen,
Maillot jaune. Vinneren av rittet mottar 500 000 euro (per 2016) av arrangøren.

I Europa arrangeres det årlig ytterligere to 3-ukers etapperitt på sykkel: Giro
d'Italia (Italia rundt) og Vuelta a España (Spania rundt). Alle disse tre
rittene betegnes som en Grand Tour.

Nordmenn har vunnet seksten etapper i Tour de France – Dag Otto Lauritzen i
1987, Thor Hushovd i 2002, 2004, 2006 (2), 2007, 2008, 2009, 2010 og 2011 (2),
Kurt Asle Arvesen i 2008, og Edvald Boasson Hagen i 2011 (2) og Alexander
Kristoff i 2014 (2).

Tour de France ble startet som et PR-stunt av Henri Desgrange som ville skape
blest rundt avisen L'Auto som han jobbet for. Det første rittet ble gjennomført
i 1903 og ble en stor suksess. Opplaget til avisen ble doblet, noe som gikk
utover den største konkurrent, Le Velo, som etter hvert ble nedlagt. Det første
rittet var på 2 428 kilometer fordelt på seks etapper. Den lengste etappen gikk
fra Paris til Lyon og var 467 kilometer, og man måtte derfor også sykle om
natta. Rittet ble vunnet av franskmannen Maurice Garin to timer og 49 minutter
foran nummer to, Lucien Pothier.

I 1904 begynte skandalene. Syklistene kjørte både bil og tog for å komme seg
fram på strekningene uten kontroll og publikum kastet spiker på veien for å
ødelegge for sine favoritters rivaler. Franskmannen Maurice Garin vant dette
året også, men seieren ble fratatt ham da det ble kjent at han hadde tatt tog på
deler av strekningen. Til slutt ble rittets femtemann, Henri Cornet, kåret til
vinner etter at de fire foranliggende ble diskvalifisert. Arrangøren så på
rittet som ferdig, men allerede året etter var det tilbake.

I dag er Touren organisert av Société du Tour de France, et underselskap av
Amaury Sport Organisation (ASO), som er del av mediegruppen som eier
sportsavisen L'Équipe.

Tour de France er et sykkelritt delt inn i flere etapper, hvor hver etappe blir
gjennomført på én dag. De fleste etappene er fellesstart, men det er også
vanligvis to individuelle tempoetapper i tillegg til prologen. Det har også vært
vanlig med en lagtempo-etappe, men den var ikke på programmet i 2006–2008. I
2009 og 2011 var lagtempoen tilbake. Tiden hver rytter bruker på etappene blir
registrert og lagt sammen. Rytteren som har minst sammenlagttid leder touren og
får bære den gule trøya kalt Maillot jaune. Den som ved målgang i Paris har
minst sammenlagttid er vinneren av Tour de France. Det er mulig å vinne
sammenlagt uten å vinne en eneste etappe, som Greg LeMond gjorde i 1990. Å vinne
en etappe er sett på som en stor prestasjon, ofte større enn å vinne et
en-dagsritt. Selv om antall etapper har variert, har det i moderne tider vært
rundt 20 etapper og en totallengde på mellom 3000 og 4000 kilometer.

Tour de France starter vanligvis den første lørdagen i juli. De siste årene har
Touren startet med en kort individuell tempoetappe kalt prolog. Denne er
vanligvis på mellom 1 og 15 kilometer. I 2008, 2011 og 2013 ble prologen
erstattet med en vanlig fellesstart. Deretter fortsetter man vekselvis med og
mot klokka gjennom Frankrike. De mest avgjørende etappene foregår i Pyreneene og
Alpene, der kjente stigninger som Col du Tourmalet, Mont Ventoux, Col du
Galibier og L'Alpe d'Huez er gjengangere fra år til år. Etappene før, etter og
mellom Alpene og Pyreneene er vekselvis flate eller mer kuperte. De tre ukene
rittet varer, inneholder vanligvis to hviledager, som noen ganger blir brukt til
å frakte rytterne lange avstander mellom etappene. Det har også vært vanlig de
siste årene at rittet avgjøres med en tempoetappe den nest siste dagen. I 2009
og 2013 var den nest siste etappen en klatreetappe. Før 1975 ble rittet
avsluttet i Parc des Princes stadion, vest i Paris, men siden 1975 har Tour de
France hatt målgang på Champs-Élysées i Paris. Rittet er i praksis avgjort før
den siste etappen, vinneren skåler i champagne med sportsdirektøren, og det er
enighet om at man ikke angriper før man kommer til Paris. For spurterne er dette
den mest prestisjefylte etappen å vinne.

De fleste etappene foregår i Frankrike, i 2013 ble Korsika besøkt for første
gang da de to første etappene gikk på denne øya. Det er vanlig å ha et par
etapper i nærliggende land som Italia, Spania, Sveits, Belgia, Luxembourg,
Nederland, det har også vært etapper i Irland og Storbritannia. Det er svært
prestisjefylt å ha start eller målgang i byen, og de som ønsker å være
arrangørby er villige til å betale store summer for det.

Rytterne blir ekskludert fra resten av rittet hvis de ikke kommer i mål på hver
etappe innen en viss tidsfrist. Denne henger sammen med hvor mye stigninger det
er, og hvor fort etappen går. På en flat etappe som går seint (under 34 km/t),
må man være i mål innen vinnertiden + 4 %. Prosenten stiger frem til 12 % hvis
hastigheten er 48 km/t. På fjelletapper kan prosenten være helt oppe i 18 %. På
tempoetapper er grensen 25 %.

Tidsgrensen er sjelden et problem på flate etapper. På fjelletapper vil ofte
sprintere og andre som har problemer i stigningene samles i en gruppetto, også
kalt buss, der de jobber sammen for å komme seg i mål innen tidsfristen.

I Tour de France konkurreres det i tillegg til etappeseire om fire trøyer som
representerer fire konkurranser. Den som leder konkurransen får kjøre i den
tilhørende trøya. Tour de France-trøyene har forrang over de nasjonale
mestertrøyene og verdensmestertrøya. Dersom en rytter leder flere konkurranser,
bærer han den mest prestisjefylte trøya (gul-grønn-klatre-hvit), og de(n) som er
nummer to i de(n) andre konkurransen(e) bærer de(n) andre. De som gir seg
underveis, strykes fra alle konkurransene, og man må derfor fullføre rittet for
å vinne konkurransene.

Det deles ut pengepremier som vanligvis deles mellom rytterne på laget (pr.
2016).

Det vil for de fleste ryttere være viktigere å vinne en etappe i Tour de France
enn de fleste andre en-dagsritt. Eddy Merckx har hele 34 etappeseire fra sin
karriere. Han kunne vinne både massespurter og klatreetapper.

Det er den gule trøya som er hovedsaken i Tour de France. Det er et mål å vinne
den til slutt, samtidig som den som til enhver tid leder sammenlagt, får kjøre i
den. Derfor vil også ryttere som er sjanseløse i sammendraget ha mulighet til å
kjøre i den tidlig i rittet (slik Thor Hushovd gjorde i 2011). Det er Eddy
Merckx som har hatt trøya oftest, med 96 dager i gult.

Konkurransen om den grønne trøya avgjøres ved at man samler poeng på innlagte
spurter og ved målgang. Poenggivningen varierer etter hvor krevende etappen er.
Det er vanligvis spurterne som vinner denne trøya. Erik Zabel har vunnet seks
ganger. Norske Thor Hushovd har vunnet den grønne trøya to ganger.

Konkurransen om klatretrøya avgjøres ved at man samler poeng på de kategoriserte
stigningene underveis i løpet. Richard Virenque har vunnet hele sju ganger.

På hver etappe kårer en jury den mest offensive rytteren. Det er vanligvis en
rytter som har vært lenge i brudd. Vedkommende kjører med rødt startnummer på
neste etappe. Når rittet er over deles det ut en super-combativity-pris til
Tourens mest offensive rytter totalt.

Lagkonkurransen avgjøres av lagets tre første ryttere i mål. For hver etappe
legges tidene til lagets tre beste ryttere på hver etappe sammen. Det ledende
laget har siden 2006 kjørt med med gule startnummer. I 2012-utgaven ble det også
innført gule hjelmer for det ledende laget.

Frem til 1989 var det også to andre trøyer. Den røde trøya ble avgjort av poeng
samlet på de innlagte mellomspurtene. Konkurransen ble innført i 1971, men trøya
kom først i 1984. Kombinasjonstrøya gikk til den som hadde best plassering i
konkurransen om gul, grønn og klatretrøya tilsammen. Konkurransen eksisterte i
perioden 1968–74, 1980–82 og 1985–89, trøya var hvit i den første perioden.

Antall lag og ryttere pr. lag har variert opp gjennom historien. De siste årene
har det vært 198 ryttere fordelt på 22 lag til start. I dag består Touren av
sykkellag med store sponsorer bak seg, men det begynte som et ritt mellom
individuelle ryttere, og har i perioder også bestått av nasjons- og regionlag.

Arrangøren av Tour de France (ASO) velger hvilke lag som skal inviteres. Etter
at ProTouren ble innført i 2005 har alle ProTour-lagene (senere ProTeams) hatt
rett og plikt til å stille. ASO valgte likevel å ikke invitere ProTour-lagene
Unibet.com i 2007 og Astana i 2008. I tillegg er det vanlig å invitere 2–3
profesjonelle kontinentallag.

Rytterne stiller med ulike ambisjoner og oppgaver. Noen har som mål å konkurrere
om sammenlagtseieren, spurterne har mål om å vinne massespurter og grønn trøye,
andre er med som hjelperyttere og har i oppgave å passe på lagets
sammenlagtkandidat eller bidra til å hente inn brudd og organisere opptrekk slik
at lagets spurter(e) kan vinne, og på en god dag kan de selv gå i brudd og
kanskje være med å kjempe om en etappeseier. Fjorårets vinner har startnummer 1,
og lagkapteinene har vanligvis nr. X1. Deretter er de resterende åtte rytterne
nummerert i stigende orden alfabetisk.

George Hincapie fra USA stilte i 2012 til start i Tour de France for 17. gang,
noe som var rekord. Han fullførte alle utenom én utgave. Stuart O'Grady stilte
til start i sin 17. tour i 2013. I 2014 ble Jens Voigt den tredje rytteren med
17 Tour de France-deltakelser i løpet av karrieren. Estlenderen Jaan Kirsipuu
har deltatt 12 ganger, men aldri fullført.

Thor Hushovd er den nordmannen som har deltatt flest ganger med elleve
deltagelser, deretter følger Dag Otto Lauritzen med åtte deltagelser. Thor
Hushovd har flest etappeseire (10), mens Jostein Wilmann står for den beste
sammenlagtplasseringen med en 14.-plass.

Lanterne rouge («rød lykt») kalles den rytteren som ligger sist i sammendraget.
Wim Vansevenant har «vunnet» den konkurransen flest ganger (2006, 2007 og 2008).

Et viktig innslag for publikum langs løypa er reklamekaravanen. Den har vært med
siden 1930. Dette er en rekke med biler som kjører gjennom løypa noen timer før
rytterne kommer. En viktig del er utdeling av diverse smågaver og annet
reklamemateriell.

De første 100 årene av rittets historie ble det ikke brukt sykkelhjelm. I 2003
ble det innført obligatorisk hjelmbruk, men på egen risiko kunne syklistene ta
av seg hjelmen på den siste stigningen til målgang hvis stigningen var minst fem
kilometer. Fra 2005 ble dette unntaket fjernet, og man kan få bot for å kjøre
uten hjelm.



https://no.wikipedia.org/wiki/Wales

Koordinater: 52°30′N 3°50′V Wales (walisisk Cymru) er et land som utgjør en del
av Storbritannia. Det består av en halvøy sørvest i Storbritannia. Wales har et
areal på ca. 20 768 km² og en befolkning på 3 063 456 (2011), den høyeste
befolkningen i landets historie. Hovedstaden heter Cardiff. Den britiske
tronarvingen har tittelen fyrste av Wales (engelsk: Prince of Wales), men han
har ingen politisk rolle i Wales.

De engelske ordene «Wales» og «Welsh» stammer fra det samme vestgermanske ordet
Walh (entall) Walha (flertall) - velsk, som har en betydning i retting av
«annerledes» (på samme måte som områdene Vallonia, Valakia på Kontinentet har
fått via gammelkirkeslavisk.

Angelsakserne snakket gammelengelsk og benyttet uttrykket Wælisc når de omtalte
de keltiske britonerne og omtalte deres landområder som Wēalas. Historisk har en
i Storbritannia har ikke disse ordene vært begrenset til det området vi i dag
kaller Wales eller walisere, men til alt angelsakserne kunne forbinde med
britonerne, herunder andre områder på De britiske øyer, som Cornwall) og
germanske områder som ble forbundet med de keltiske britonerne som Walworth i
grevskapet Durham og Walton i West Yorkshire), samt gjenstander forbundet med
ikke-germanske europeere, slik som walnut («valnøtt»).

Dagens walisiske navn for walisere er Cymry og Cymru er det walisiske navnet for
Wales. Disse ordene, som begge uttales kəm.rɨ, stammer fra det brytonske ordet
combrogi som betyr «felles landsmenn». Bruken av ordet Cymry som en beskrivelse
av en selv, stammer fra tiden etter at romerne hadde trukket seg ut og beskriver
forholdet mellom waliserne og de brytonsk-talende folkene i det nordlige England
og det sørlige Skottland, folkene av Yr Hen Ogledd («Det gamle nord»). Det
legger vekt på forestillingen om at waliserne og «mennene fra nord» var et folk,
som skilte seg ut fra andre folk. Denne betegnelsen ble illustrerende nok ikke
benyttet om folk fra Cornwall eller Bretagne, til tross for at disse hadde samme
kulturelle og språklige bakgrunn som både waliserne og «mennene fra nord». Ordet
ble tatt i bruk som en selvbeskrivelse sannsynligvis før 800-tallet. Det er
referert til dette i hyllingsdiktet til Cadwallon ap Cadfan av Gwynedd (Moliant
Cadwallon av Afan Ferddig), ca. 633. I walisisk litteratur ble ordet Cymry
benyttet gjennom middelalderen for å beskrive waliserne, mens også det eldre
ordet Brythoniaid fortsatt ble brukt for å beskrive enhver britoner, inklusive
waliserne, og dette var vanlig i litteraturen fram til rundt 1100. Deretter
fortsatte bruken av ordet Cymry som er henvisning til waliserne. Fram til rundt
1560 ble ordet stavet Kymry eller Cymry, uavhengig av om det ble vist til landet
eller folket.

De latinske formene Cambrian, Cambric og Cambria overlevde som mindre brukte
alternative former Wales, walisisk og walisere. Eksempler på dette er Cambrian
Mountains (som dekker det meste av Wales og ga navn til den geologiske perioden
Kambrium), avisen Cambrian News, samt virksomheter som Cambrian Airways,
Cambrian Railways, Cambrian Archaeological Association og Royal Cambrian Academy
of Art. Utenfor Wales eksisterer den beslektede formen Cumbria i
Nordvest-England, som var en del av Yr Hen Ogledd. Denne formen opptrer også i
blant i litterære sammenhenger, hvor den mest kjent er kanskje den
pseudohistoriske Historia Regum Britanniae av Geoffrey of Monmouth, hvor
karakteren Kamber er framstilt som konge av Cymru.

Wales har ikke vært selvstendig siden 1282, da landet ble erobret av den
engelske kongen. Wales har vært del av Storbritannia siden 1707 og ble styrt
direkte fra London inntil 1999. Den keltiske egenarten er blitt beholdt og har
ifra 1800-tallet dannet grunnlag for en nasjonalistisk bevegelse, Plaid Cymru,
som i 1974 fikk to representanter i det britiske parlamentet.

Nasjonalforsamlingen for Wales utgjør dagens styresmakt, men den har bare
begrenset myndighet delegert fra det britiske parlamentet.

Wales er et land som er en del av Storbritannia. Konstitusjonelt sett er
Storbritannia de jure en enhetsstat med sin folkevalgte forsamling og regjering
i Westminster. I Underhuset er Wales representert med 40 parlamentsmedlemmer (av
totalt 650) valgt inn fra valgkretser i Wales. Av disse 40 plassene har Labour
Party i dag 26, Liberaldemokratene har tre plasser, Plaid Cymru har tre og de
konservative åtte plasser. Wales har en egen minister («Secretary of State for
Wales») i den britiske regjeringen og denne er ansvarlig for saker som er særlig
knyttet til Wales. Wales Office (engelsk) eller Swyddfa Cymru (walisisk) er et
departement i regjeringen med ansvar for gjennomføring av selvstyre i Wales og
«reserverte» (ikke-delegerte) saker som angår Wales. Departementet ble opprettet
i 1999 og har kontorer i London og Cardiff.

Det ble avholdt folkeavstemninger i Wales og Skottland i 1997 som bestemte at
det skulle etableres en form for selvstyre i begge land. I Wales begynte denne
devolusjon-prosessen med en lov av 1998 («Government of Wales Act 1998», som
etablerte Nasjonalforsamlingen for Wales (walisisk: Cynulliad Cenedlaethol
Cymru). Fullmakter som tidligere lå hos Wales-ministeren ble overført til de nye
walisiske myndighetene 1. juli 1999, og den walisiske nasjonalforsamlingen fikk
ansvaret for disponeringen av den britiske regjeringens bevilgninger for de
walisiske områdene. Loven fra 1998 ble supplert med en ny lov i 2006 (Government
of Wales Act 2006) som utvidet nasjonalforsamlingens myndighet ved at det fikk
lovgivningsmyndighet tilsvarende Skottlands parlament og Den nordirske
forsamling. Den walisiske nasjonalforsamlingen har 60 medlemmer, kalt Assembly
Members (walisisk: Aelodau y Cynulliad). Medlemmene er valgt for fire år gjennom
et blandet, proporsjonalt system. 40 av medlemmene representerer geografiske
valgkretser hvor de er valgt gjennom flertallsvalg i en-mannskretser. De
resterende 20 representantene blir valgt fra fem regioner hvor hver av dem
representerer mellom syv og ni valgkretser, beregnet ved D'Hondts metode for
forholdstallsvalg. Nasjonalforsamlingen velger en førsteminister, som velger
medlemmer av den walisiske regjeringen.

Med hensyn til det lokale styret, er Wales delt inn i 22 distrikter, eller
hovedområder («principal areas») som er en enhetlig myndighet med lokalt
selvstyre. De 22 hovedområdene i Wales har forskjellige benevnelser – 9 grevskap
(counties), 3 byer (cities) og 10 grevskapsdistrikter (county boroughs) – men
alle har samme status. Hovedområdene ble opprettet 1. april 1996.

De åtte grevskapene som fantes mellom 1974 og 1996 kalles nå bevarte grevskap,
og har visse seremonielle funksjoner. Hovedområdene er ansvarlige for alle
lokale offentlige tjenester, herunder utdanning, sosiale tjenester, miljø og
veier.

Hovedområdene er counties, med mindre det er markert * for byer (cities) eller †
(for County Boroughs). Walisiske benevnelser er i parentes der hvor de er
annerledes enn engelsk.

NB: Wales har seks byer med bystatus (cities). I tillegg til Cardiff, Newport og
Swansea, er dette Bangor, St Asaph og St Davids.

Wales er et hovedsakelig fjelland på den vestlige siden av det sentrale, sørlige
Storbritannia. Det er rundt 270 km fra nord til sør, og rundt 100 km øst-vest.

Wales grenser til England i øst og mot sjøen i de andre retningene: Irskesjøen
mot nord og vest, St. George's Channel og Det keltiske havet mot sørvest og
Bristolkanalen mot sør. Wales har en kystlinje på 2 700 km, inkludert
fastlandet, Anglesey og Holyhead. Wales har over 50 øyer utenfor fastlandet, den
største av disse er Anglesey i nordvest.

Den første grensen mellom Wales og England var sonal, bortsett fra området rundt
elven Wye som var den første anerkjente grensen. Offas dike hadde til hensikt å
skape en tidlig, tydelig grense, men dette ble forpurret av Gruffudd ap
Llewellyn, som inntok områder på den andre siden av diket. The Act of Union fra
1536 etablerte en lineær grense som strakk seg fra munningen av elven Dee til
munningen av Wye. Men selv etter denne lovgivningen var deler av
grensedragningen uklar og ble endret fram til Welsh Sunday Closing act of 1881,
som påla de lokale virksomheter å bestemme hvilket land de var underordnet, og
om de ville følge walisisk eller engelsk lovgivning.

Mye av Wales varierte natur er kupert, med fjell og åser., særlig i de nordlige
og sentrale regionene. Fjellene ble dannet under den siste istiden. Det høyeste
fjellområdet i Wales er Snowdonia (walisisk: Eryri), hvor fem topper er over
1 000 moh. Den høyeste av disse er Snowdon (walisisk: Yr Wyddfa) på 1 085 moh.
De 14 walisiske fjellene, eller 15 dersom en inkluderer Garnedd Uchaf - ofte
utelatt på grunn av dets lave primærfaktor - med en høyde over 3 000 fot (910
meter) blir ofte kalt Welsh 3000s og ligger innenfor en lite område i nordvest.

Wales har tre nasjonalparker: Snowdonia, Brecon Beacons og Pembrokeshire Coast.
Landet har Area of Outstanding Natural Beauty. Disse områdene er blant andre
Anglesey, Clwydianåsene, Gowerhalvøya og Wyedalen.

I en bok fra 1707, Archaeologia Britannica påviser Edward Lhuyd, bestyrer av
Ashmolean Museum, likheten mellom de to keltiske språkfamiliene: brytonisk eller
P–keltisk (bretonsk, kornisk og walisisk), og goidelisk eller Q–keltisk (irsk,
mansk og skotsk-gælisk). Han hevdet at brytonisk stammet opprinnelige fra Gallia
(dagens Frankrike), og at goidelisk stammet opprinnelig fra Den iberiske halvøy.
Lhuyd konkluderte med at ettersom språkene hadde keltisk bakgrunn, måtte alle de
som snakket disse språkene være keltere. Ifølge nyere hypoteser, som også er
gjeldende i dag, er brytoniske og goideliske språk, kjent under fellesnavnet
Øykeltiske språk, utviklet sammen for en tid, adskilt fra Fastlandskeltiske
språk. Fra 1700-tallet ble folkene fra Bretagne, Cornwall, Irland, Man,
Skottland og Wales kjent som keltere, og ansett som dagens keltiske nasjoner.

Oversettelsen av Bibelen til walisisk bidro til å opprettholde walisisk i
dagliglivet. Det nye testamente ble oversatt av William Salesbury i 1567,
etterfulgt av en fullstendig bibeloversettelse av William Morgan i 1588.

En egen språklov av 1993 («Welsh Language Act 1993») og Government of Wales Act
1993 fastslår at engelsk og walisisk er likestilte språk. Engelsk blir i
realiteten snakket av alle i Wales, og er de facto hovedspråket. Blandingsspråk
mellom walisisk og engelsk er imidlertid vanlig over hele Wales og er kjent
under en rekke navn, men er ikke anerkjent blant språkforskerne. «Wenglish» er
den walisiske engelske dialekten, og er påvirket av walisisk grammatikk og
inneholder ord som stammer fra walisisk. Det det nordlige og vestlige Wales er
det fortsatt en rekke områder hvor et flertall av befolkningen bruker walisisk
som førstespråk, og engelsk som sekundærspråk. Folketellingen i 2011 viste at
562 016 personer, eller 19,0% av den walisiske befolkningen, kunne snakke
walisisk, en nedgang fra 20,8% i folketellingen i 2001. Selv om det fortsatt er
enspråklighet blant små barn, blir livslang enspråklighet i walisisk ansett for
å høre fortiden til.

Kristendom er den største religionen i Wales, med 57,6 % av befolkningen som
beskriver seg selv som kristen i folketellingen i 2011. Den anglikanske Kirken i
Wales med 56 000 medlemmer er det største trosamfunnet. Den er en del av det
anglikanske kirkefellesskap og var en del av Den engelske kirke fram til disse
ble skilt i 1920 som følge av Welsh Church Act 1914. Presbyterian Church of
Wales utviklet seg fra den walisiske metodiske vekkelsen på 1700-tallet og gikk
ut fra Den engelske kirke i 1811.

I 1904 og 1905 var det en protestantisk vekkelse i landet, ledet av Evan Roberts
som fikk stor innvirkning på samfunnslivet da trolig 150 000 mennesker ble
omvendt «på nytt» til kristendommen. Denne ble en forløper til Pinsevekkelsen.

Det nest største trossamfunnet i Wales er Den katolske kirke, med anslagsvis
43 000 medlemmer. De ikke-kristne trossamfunnene er små i Wales, og utgjør
anslagsvis 2,7 % av befokningen. Folketellingen i 2011 registrerte 32,1% av
befolkningen som oppga ingen trosamfunn, mens 7,6 % svarte ikke. Wales
skytshelgen er St. David (walisisk: Dewi Sant), med nasjonaldagen St. Davids dag
(walisisk: Dydd Gŵyl Dewi Sant) blir feiret hver år 1. mars.

Islam er det største ikke-kristne trossamfunnet i Wales, med mer enn 24 000
(0,8%) medlemmer ifølge folketellingen i 2011. 2 Glynrhondda Street i Cathays i
Cardiff,skal være den første moskeen i Storbritannia grunnlagt i 1860 av sjømenn
fra Jemen og Somalia på deres reiser mellom Aden og Cardiff Docks. Om den
faktisk er den første moskeen er imidlertid omstridt, da dette kan være
Liverpool Muslim Institute fra 1891.

Det er også kommuniteter av hinduer og sikher, hovedsakelig i de sør-walisiske
byene Newport, Cardiff og Swansea, mens den største konsentrasjonen av
buddhister er i det vestlige, landlige county Ceredigion. Jødedom var det første
ikke-kristne trossamfunnet som ble etablert i Wales etter den romerske tiden,
men ved folketellingen i 2001 var deres medlemskap sunket til rundt 2 000
medlemmer, og omtrent det samme antallet ble rapportert i 2011-tellingen.

Wales har tre UNESCO verdensarvsteder: Kong Edvard Is slott og bymurer: Harlech
Castle, Beaumaris Castle, Caernarfon Castle og Conwy Castle (Gwynedd) (fra
1986), Pontcysyllteakvedukten (fra 2009) og Blaenavon industrielle landskap (fra
2000).

Levningene av religiøse og mytologiske forestillinger hos de førkristne,
hedenske britonere, den stedegne walisisktalende befolkningen i Britannia
(Wales, England, og sørlige Skottland), har blitt overlevert til ettertiden i en
meget endret utgave i middelalderens walisiske manuskripter som Llyfr coch
Hergest (Hergests røde bok), Llyfr Gwyn Rhydderch (Rhydderchs hvite bok), Llyfr
Aneirin (Boken til Aneirin), og Llyfr Taliesin (Boken til Taliesin).

Prosafortellingene i de hvite og røde bøkene er kjent kollektivt som Mabinogion,
en tittel gitt til dem av deres første oversetter, Charlotte Guest, og er siden
også benyttet av senere oversettere. Dikt som Cad Goddeu (Slaget ved trærne) og
mnemoniske (det som hjelper hukommelsen) tekstlister som De walisiske triader og
Tretten skatter på øya Britannia, inneholder også en del mytologisk materiale.
Disse tekstene omfatter også de tidligste formene av legenden om kong Arthur og
den tradisjonelle historien til sub-romersk Britannia.

Andre kilder er den latinske historiske samlingen Historia Britonum (Britonenes
historie) fra 800-tallet, og Geoffrey av Monmouths latinske pseudo-krønike
Historia Regum Britanniae (De britiske kongenes historie) fra 1100-tallet,
foruten også en del senere folkeminne som Walisisk eventyrbok av W. Jenkyn
Thomas fra 1908.

Det nasjonale bibliotek i Wales holder til i Aberystwyth, og inneholder noen av
de viktigste samlingene i Wales, herunder John Williams bibliotek og samlingen
fra Shirburn Castle. I tillegg til samlingen av trykt materiale har også
nasjonalbiblioteket en stor samling av portretter og fotografier, publikasjoner
som postkort, plakater og Ordnance Survey-kart.

Wales kan påberope seg en av de eldste ubrutte litterære tradisjoner i Europa.
Den litterære tradisjonen i Wales strekker seg tilbake til 500-tallet, og med
Geoffrey av Monmouth og Gerald av Wales har landet to av de mest fremtredende
forfatterne på latin i middelalderen. De tidligste utgavene av walisisk lyrikk,
med poeter som Taliesin og Aneirin har ikke overlevd i sin originale form, men i
versjoner fra middelalderen og har gjennomgått omfattende språklige endringer.
Walisisk poesi og folklore og kunnskap har overlevd gjennom århundrene. De
ansatte poetene for kongene skrev hymner til disse, mens adelskapets poeter
foretrakk cywydd diktformen. Denne perioden er kjent for å ha frambrakt en av
Wales mest framtredende poeter, Dafydd ap Gwilym. Etter angliseringen av det
walisiske adelskapet har denne tradisjonen blitt borte.

Wales har over 50 nasjonale særforbund innen idrett som styrer og organiserer
idrettsaktivitetene. De fleste av disse sørger også for nasjonale landslag og
nasjonale representanter for internasjonale konkurranser og turneringer. Wales
er representert i store mesterskap og turneringer som Verdensmesterskapet i
fotball, Verdensmesterskapet i rugby, Verdensmesterskapet i rugby league og
Samveldelekene. Under Olympiske leker deltar walisiske utøvere sammen med
engelske, skotske og nordirske utøvere som en del av Storbritannia.

Selv om fotball tradisjonelt har vært mest populær i det nordlige Wales, har
rugby union en sterk posisjon og blir ansett som et symbol på walisisk identitet
og et uttrykk for nasjonal bevissthet. Wales' herrelandslag i rugby union deltar
i den årlige Seksnasjonersturneringen og har også deltatt i alle
verdensmesterskapene. Wales var vertskap for verdensmesterskapet i 1999 og det
ble spilt kamper i Cardiff under verdensmesterskapet i 2015 da England var
arrangør. De fem profesjonelle lagene som erstattet de opprinnelige klubbene i
2003, ble i 2004 erstattet av fire regionlag: Scarlets, Cardiff Blues, Newport
Gwent Dragons og Ospreys. De walisiske regionslagene spiller i ligaen Pro12, som
også har med lag fra Irland, Italia og Skottland, og de internasjonale
turneringene Anglo-Welsh Cup, European Rugby Champions Cup og European Rugby
Challenge Cup.

Wales har siden 1992 hatt sin egen fotballiga, Welsh Premier League. Av
historiske grunner har imidlertid seks walisiske klubber spilt i det engelske
ligasystemet: Cardiff City, Swansea City, Newport County, Wrexham, Colwyn Bay og
Merthyr Town Kjente walisiske fotballspiller gjennom årene har vært blant andre
John Charles, Ian Rush, Ryan Giggs, Gareth Bale og Aaron Ramsey.

I internasjonal cricket har Wales og England hatt et felles landslag,
administrert av England and Wales Cricket Board (ECB). Dette landslaget blir
kalt England cricket team, eller kortere bare 'England'. Fra tid til annet har
det vært dannet et walisisk landslag som har delta i noen avgrensede
turneringer. Glamorgan County Cricket Club er det eneste walisiske laget i
England and Wales County Championship.

Wales har gjennom årene også hatt en rekke individuelle utøvere som har utmerket
seg i sine grener, som snooker-spillerne Ray Reardon, Terry Griffiths, Mark
Williams og Matthew Stevens. Kjente friidrettsutøver er blant andre Colin
Jackson (110 meter hekk) som har hatt verdensrekorden og vunnet flere olympiske
gullmedaljer, samt verdensmesterskap og europamesterskap, samt Tanni
Grey-Thompson som har vunnet 11 gullmedaljer i paralympiske leker.

Syklisten Nicole Cooke ble i 2008 både olympisk mester og verdensmester i
landeveissykling.

Wales har også hatt en sterk tradisjon innen boksing, med Joe Calzaghe som var
WBO-verdensmester i super mellomvekt, og deretter vant en rekke andre titler.
Andre tidligere walisiske verdensmestere er Enzo Maccarinelli, Freddie Welsh,
Howard Winstone, Percy Jones, Jimmy Wilde, Steve Robinson og Robbie Regan. Tommy
Farr, kalt «Tonypandy Terror» holdt på å slå tungvektsmesteren Joe Louis da han
var på høyde av sin karriere i 1937.

Wales har vært vertskap for flere internasjonale mesterskap, som Samveldelekene
i 1958, verdensmesterskapet i rugby union i 1999 og Ryder Cup 2010.

Filosof og nobelprisvinner Bertrand Russell, forfatteren Roald Dahl, sangeren
Tom Jones og skuespillerne Richard Burton, Anthony Hopkins, Catherine
Zeta-Jones, Taron Egerton og Griff Rhys Jones. Den berømte fotballspilleren
Gareth Frank Bale er også en kjent person.



https://no.wikipedia.org/wiki/Vestlandet

Vestlandet er en landsdel som omfatter de fire fylkene Møre og Romsdal, Sogn og
Fjordane, Hordaland og Rogaland. Frem til 1900-tallet inngikk også fylkene
Aust-Agder og Vest-Agder, men disse regnes nå som en egen landsdel (Sørlandet).
De fire fylkene samarbeider i Vestlandsrådet. Vestlandet har 22 byer og består
av 121 kommuner fordelt på 15 distrikter. De største byene i landsdelen er
Bergen (252 772 innbyggere), Stavanger (130 100), Sandnes (59 869), Ålesund (51
474) og Haugesund (44 536). Vestlandet har 26,1 % av folketallet og 18,1 % av
arealet i Fastlands-Norge (Norge utenom Svalbard og Jan Mayen).

Frem til omkring 1800 var ikke Vestlandet navngitt som egen landsdel, men
inngikk i det «nordenfjeldske» som var alt vest og nord for Langfjella. Til
1700-1800-tallet ble området fra Jæren til Nordfjord regnet for å ligge «nord i
landet», man reiste «nord over fjellet» og der bodde det «nordmenn» som reiste
langs «nordmannavegar» over Hardangervidda. Folk fra Østlandet ble på samme måte
kalt «austmenn». Eilert Sundt skrev at på kysten gikk skillet mellom austmenn og
nordmenn ved Egersund. Erik Pontoppidan var en av de første til å omtale
«vestenfields» som en egen del av det nordafjeldske og Pontoppidan noterte seg
blant annet den store forskjellen i klima mellom øst og vest. Hans Strøm brukte
den gamle inndelingen der Vestlandet var «nordafjells». Jens Edvard Kraft
beskrev det vestafjelske som en egen landsdel, og William Thrane skrev at det
«vestenfjeldske» besto av mesteparten av Christiansand stift (som da besto av
Agder, Rogaland og de indre delene av Telemark) og hele Bergen stift. Christian
Magnus Falsen brukte i 1822 «vestlandet» mest om Agder og Jæren. Ivar Aasens
ordbøker fra 1850 og 1873 bruker vestlending og Vestlandet omtrent som i dag.
Frem til 1913 ble den planlagte og delvis utbygde jernbanen
Christiania-Stavanger omtalt som Vestlandsbanen. Vestlandske Tidende kom ut i
Arendal til 1966 da den skiftet navn til Sørlandske Tidende.

«Norge» ble i Ottars beretning brukt om kysten fra Agder og nordover til
Hålogaland.

Vestlandet har en svært varierende natur, fra høyfjellsområdene som hever seg
mot øst, og senker seg mot fjorder og øyer langs kysten. Elvene har ofte bratte,
korte løp med høye fosser, men på fjellvidda er elvene lange, slake og
meandrerende. Ytterst ved kysten har elvene korte, slake løp med grunne
fjordsjøer. Det er spredt jordbruk i hele regionen, spesielt i den sørlige delen
med Jæren, som er et av Norges viktigste jordbruksområder. Nesten alle byene
ligger langs kysten. Her bor også de fleste menneskene. Fjellkjeden som
kjennetegner landskapet, startet sin historie for 425 millioner år siden, da
Norge kolliderte med Grønland. Deler av Vestlandet ble presset ned mot 100
kilometers dyp under Grønland, samtidig som andre bergarter ble skjøvet inn over
Norge. Fjellkjeden som ble presset til værs, må ha minnet om Himalaya, men er
siden slitt ned til det vi ser i dag.

Vestlandet har fuktig, mildt klima i ytre og midtre strøk, og tørrere klima med
kaldere vintre og varme somre på indre strøk. De våteste områdene får 3000 mm
nedbør årlig, mens de tørreste (som Lærdal) får omkring 500 mm i årsmiddel. Ved
Leikanger er det for eksempel halvparten så mye nedbør som ved Lavik, mens de
ytre øyene har noe mindre nedbør. æret er særlig påvirket av lavtrykk og mild,
fuktig luft fra Atlanterhavet. I høytrykkssituasjoner med påvirkning av kald
luft fra øst kan de bli svært kaldt på for eksempel Voss, mens ytre strøk kan
være 10 til 15°C høyere.

Blankburkne er eksempel på en art som i Norge hovedsakelig finnes på Vestlandet.
Bjønnkam har også særlig stor konsentrasjon på Vestlandet. Denne særpregede
vegetasjonen avhenger særlig av milde vintre og hyppig nedbør.

Norges historie begynner på Vestlandet, spesielt i Rogaland. Utgravinger og
helleristninger forteller oss at det var i Rogaland de første menneskene i Norge
bosatte seg da isen trakk seg tilbake etter siste istid for ca. 10 000 år siden.
Det finnes en rekke spor fra steinalderen i Rogaland. De foreløpig eldste
sporene etter mennesker er funnet på en boplass på Galta på Rennesøy, like ved
ferjeterminalen Mortavika og på Viste på Randaberg. I begynnelsen har det nok
vært korttidsbesøk av folk sørfra som jaktet langs kysten. Man antar at
menneskene kom fra Nordsjølandet, eller Doggerland, et landområde mellom Danmark
og England som forsvant da isen trakk seg tilbake og havnivået steg. Folket som
holdt til her måtte nå finne nytt land. Noen trakk seg sydover igjen, mens en
del passerte Norskerenna (som var betraktelig smalere enn nå) i sin jakt på
reinen og nytt land.

Landsdelen omfatter størstedelen av virkeområdet for det gamle Gulatinget, som
ble etablert rundt 900. Gulatingsloven delte Vestlandet inn i fylker, som bestod
av de tidligere småkongedømmene som eksisterte i området før rikssamlingen på
800-tallet og som deretter ble omgjort til jarledømmer. Disse var Sunnmørafylke
(Sunnmøre), Firdafylke (Fjordane), Sygnafylke (Sogn), Hordafylke (Hordaland),
Rygjafylke (Rogaland) og Egdafylke (Agder).

En gang var definisjonen på Vestlandet alle fylkene vest for østlandsfylkene,
men i dag er denne landsdelen mindre. Distriktene Dalane og Nordmøre regnes
enkelte ganger ikke med i landsdelen Vestlandet.[trenger referanse]

Tvers gjennom Møre og Romsdal går Norges mest markante kulturgrense, en grense
som er skillelinje mellom det trønderske og det vestlandske i folkelig kultur.
Denne viser seg på flere måter, som en dialektgrense tvers over øya Midøy og som
et skille i byggeskikk og matskikker.[trenger referanse] Kjartan Rødland trekker
den kulturelle grensen ved Surnadal i nord og Boknafjorden i sør. Historisk var
denne grensa bispedømmegrense mellom Nidaros og Bjørgvin bispedømmer helt opp
til 1983 da Møre bispedømme ble opprettet med Molde som bispedømmesete.

Agder med de to fylkene Aust-Agder og Vest-Agder var en del av Vestlandet frem
til 1902, da forfatterene Vilhelm Krag og Gabriel Scott lanserte begrepet
Sørlandet for dette området som en egen landsdel. Vilhelm Krag foreslo i en
artikkel i Morgenbladet 17. mars 1902 at området fra Grenland til Boknafjorden
skulle kalles Sørlandet – et område som omfatter atskillig mer enn dagens
Agder-fylker. På den tiden var Sørlandet ingen egen landsdel; området hørte til
Vestlandet. Avisen Vestlandske Tidende kom ut i Arendal, og jernbanen som skulle
gå fra Oslo via Kristiansand til Stavanger skulle hete Vestlandsbanen.

Ifølge en annen sørlandsforfatter, Gabriel Scott, er det egentlige Sørlandet kun
en kyststrime som strekker seg fra Åna-Sira i vest til Oksefjorden ved
Tvedestrand i øst, og som i nord har en grense som bukter seg opp og ned fra 30
til 50 km inn i landet.

Valdres og Hallingdal var også lenge en del av Vestlandet og var fra ca. 1125
til 1632 en del av Stavanger bispedømme, men regnes i dag til Oppland og
Buskerud på Østlandet.

Vestlandet er kjent for sine vakre og særpregede byer og sin ville natur med
fosser og breer, høye fjell og dype fjorder, og et natur- og kulturlandskap som
ofte forbindes med nasjonalromantikken. Dette skildres i den kjente
hyllestsangen Å Vestland, Vestland.

Landsdelen var tidligere inndelt i følgende fogderier: Nordmøre fogderi, Romsdal
fogderi, Søndmøre fogderi, Sønd- og Nordfjord fogderi, Sogn fogderi,
Nordhordland fogderi, Hardanger og Voss fogderi, Søndhordland fogderi, Ryfylke
fogderi og Jæderen og Dalene fogderi.

Landsdelshovedstaden Bergen var hele Norgesveldets hovedstad til 1314, fast
samlingsplass for Gulatinget fra 1300, største by i Norden på 15- og 1600-tallet
og i Norge frem til 1830-tallet, og er i dag Norges nest største by etter Oslo.
Bergen var også eksporthavn for Vestlandet og Nord-Norge i mange hundre år og
samtidig administrasjonsby for disse landsdelene, og inngikk i perioden
1350-1750 i det mektige Hansaforbundet. Bergen var et eget fylke fra 1831 til
1972, da byen ble innlemmet i Hordaland.

Europavei 39 er den viktigste veien på Vestlandet og den strekker seg tvers
gjennom alle de fire fylkene på Vestlandet. Den har syv ferjestrekninger.
Europavei 134 og Europavei 16 er de to andre viktige samveiene på Vestlandet -
etterfulgt av Europavei 136, Riksvei 70, Riksvei 13, Riksvei 15 og Riksvei 5.
Bergen fikk fergefri veiforbindelse med Østlandet i 1991, Ålesund i 1946 med det
som nå er E136.

Rundt storbyområdene i Hordaland og Rogaland er det motorveier som dominerer de
store veiene. Det er også i de siste årene blitt planlagt en god del med nye
veier, tunneler og broer som også skal erstatte fergesamband.

Bergensbanen går mellom Bergen og Oslo og er den mest trafikkerte
jernbanestrekningen i Norge. Lenger sør ligger Sørlandsbanen, som går mellom
Oslo og Stavanger.

Den største flyplassen på Vestlandet er Bergen lufthavn, Flesland – som har
blitt kåret til Europas beste flyplass. De andre flyplassene i regionen er
Stavanger lufthavn, Sola, Ålesund lufthavn, Vigra, Haugesund lufthavn, Karmøy,
Molde lufthavn, Årø, Kristiansund lufthavn, Kvernberget, Florø lufthamn, Sogndal
lufthamn, Haukåsen, Førde lufthamn, Bringeland, Ørsta/Volda lufthamn, Hovden,
Sandane lufthamn, Anda og Stord lufthavn, Sørstokken.

Vestlandet har 1 314 265 innbyggere 1. oktober 2012, noe som tilsvarer 26,1 % av
befolkningen i Norge. I 1769 var andelen høyest med 26,7 %, i 1930 lavest med
24,6 %. Befolkningstettheten er minst i de indre fjordstrøk med 2 til 5
innbyggere/km2 og største på kysten med opp mot 100 innbyggere/km2 der også
byene ligger. I Hordaland bor 75 % av innbyggerne innenfor pendleravstand til
Bergen sentrum.

Vestlandet hadde 27,2 % av landets totale befolkningsvekst i perioden fra 2001
til 2009.[trenger referanse] Fra 1980 har sysselsettingen vokst i ytre strøk og
gått ned i indre strøk. Fra 1980 til 2000 var veksten særlig sterk i og rundt
Stavanger, Haugesund, Bergen, Ålesund og Ulsteinvik. Med unntak av Jæren,
Sunnhordland og Surnadal har jordbruket liten betydning for sysselsettingen. I
Egersund, Sunnhordland, Sunndal, Ulstein og Årdal har industrien særlig stor
betydning for sysselsettingen (per år 2000).

Tabellen under viser befolkningsutviklingen i landsdelen i perioden 1769-2001,
prognose for anslått folketall i 2030 og prosentandel av Norges befolkning.

8,2 % av befolkningen er per 1. januar 2009 innvandrere eller født av to
utenlandskfødte foreldre, noe som tilsvarer 102 477 mennesker. Disse utgjør
20,2 % av innvandrerbefolkningen i Norge. Til sammenligning bor 26,6 % av den
etnisk norske delen av folket i landsdelen. Blant innvandrerene på Vestlandet
kom 9 169 fra Norden, 15 344 fra Vest-Europa ellers, 29 674 fra Øst-Europa, 9
883 fra Afrika, 30 677 fra Asia med Tyrkia, 2 524 fra Nord-Amerika, 4 752 fra
Sør-Amerika og 454 fra Oseania.

Vestlandet fylke er en intensjonsavtale presentert i september 2016, som ble
fremforhandlet av fylkespolitikere fra de tre fylkene Rogaland, Hordaland og
Sogn og Fjordane. De har blitt enige om følgende:

Intensjonsavtalen skal opp til politisk behandling i de tre fylkestingene, først
i oktober, og deretter i revidert utgave i desember 2016. En annen usikkerhet
ved denne store fylkeskonstellasjonen er signaler fra sentrale hold på at
Nordfjord skal overføres til et utvidet Møre og Romsdal.

Tabellen viser befolkningsutviklingen i distriktene på Vestlandet og i
landsdelen samlet i årene 1769-2001 basert på kommunegrensene fra 2002 og
prognose for anslått folketall i 2040.

Nedenfor gjengis de største av de totalt 308 tettstedene på Vestlandet, rangert
etter innbyggertall 1. januar 2016 (kommune i parentes):

Se også: Liste over norske byer, Tettsteder i Rogaland, Tettsteder i Hordaland,
Tettsteder i Sogn og Fjordane, Tettsteder i Møre og Romsdal.

Ved Stortingsvalget 2013 var det 932 446 stemmeberettigede velgere på
Vestlandet, som utgjorde 25,6 % av den nasjonale velgermassen. Det ble avgitt
735 374 stemmer totalt. Valgdeltagelsen var dermed 78,9 %. Det ble avgitt 731
491 godkjente stemmer, 3 050 blanke stemmer og 833 stemmer som ble forkastet av
andre grunner. Valgresultatet ga en borgerlig overvekt på 25,1 prosentpoeng
(60,1 % H+Frp+KrF+V, 35,0 % Ap+Sp+SV). Tabellen viser stemmefordelingen:

Vestlandets 43 stortingsrepresentanter ble for perioden 2013–2017 fordelt slik
på partiene:

Fet skrift markerer hvilket parti som har vunnet utjevningsmandatet i hvert av
fylkene.



https://no.wikipedia.org/wiki/Norge

Kongeriket Norge (nynorsk: Kongeriket Noreg, nordsamisk: Norgga gonagasriika) er
et nordisk, europeisk land og en selvstendig stat vest på Den skandinaviske
halvøy. Landet er langt og smalt, og kysten strekker seg langs Nordatlanteren,
hvor også Norges kjente fjorder befinner seg. Totalt dekker det relativt tynt
befolkede landet 385 000 kvadratkilometer med litt over fem millioner innbyggere
(2016).

Norge er et parlamentarisk demokrati og konstitusjonelt monarki, hvor Harald V
er konge og statsoverhode, og Erna Solberg er statsminister. Norge er en
enhetsstat, med to administrative nivå under staten: fylker og kommuner. Den
samiske delen av befolkningen har, gjennom Sametinget og Finnmarksloven, til en
viss grad selvstyre og innflytelse over tradisjonelt samiske områder. Selv om
Norge har avvist medlemskap i Den europeiske union gjennom to folkeavstemninger,
har Norge opprettholdt tette bånd med unionen, samt med USA. Norge er en
betydelig bidragsyter i De forente nasjoner (FN), og har deltatt med soldater i
flere utenlandsoperasjoner med mandat fra FN. Norge er blant statene som har
vært med fra grunnleggelsen av FN, NATO, Europarådet, OSSE og Nordisk råd, og er
i tillegg til disse medlem av EØS, Verdens handelsorganisasjon, Organisasjonen
for økonomisk samarbeid og utvikling og er en del av Schengen-området.

Norge er rikt på olje, gass, mineraler, tømmer, sjømat, ferskvann og vannkraft.
Nordmenn har i gjennomsnitt verdens fjerde høyeste inntekt, og er verdens
største produsent av olje og gass per capita utenfor Midtøsten.
Petroleumsindustrien står for om lag en fjerdedel av Norges
bruttonasjonalprodukt. Norge opprettholder en velferdsmodell lik den man finner
i de andre nordiske landene, hvor helsetjenester og høyere utdanning er
statsfinansiert, og landet har et omfattende velferdssystem for sine innbyggere.
Siden 2001 har FN rangert Norge som verdens beste land å bo i. Fra 2010 er Norge
også rangert øverst på EIUs demokratiindeks.

Størstedelen av befolkningen er nordisk. De siste par årene har innvandring
utgjort mer enn halvparten av befolkningsveksten. De fem klart største
minoritetsgruppene er norsk-polakker, norsk-svensker, norsk-pakistanere,
norsk-irakere og norsk-somaliere.

Ivar Aasen valgte Norig som standardform i landsmålet på 1800-tallet. I 1917 ble
formene Norig og Noreg sidestilt i landsmål, men ved rettskrivingsreformen i
1938 ble Noreg eneform i nynorsk. På bokmål og riksmål har Norge alltid vært
eneform. Landet heter Norga på nordsamisk, Vuodna («Fjord») på lulesamisk,
Nöörje på sørsamisk og Norja på kvensk.

«Norge» ble i Ottars beretning brukt om kysten fra Agder og nordover til
Hålogaland. Da riket ble utvidet ble den gamle betegnelsen nordmenn og
nordafjells brukt videre om kystområdene, mens det på andre siden av fjellet, på
Østlandet, bodde «austmenn». Ottar identifiserte samer ved deres nomadiske
livsform; mens danskene holdt til rundt Kattegat og Skagerrak, holdt nordmennene
til langs kysten av Nordsjøen og Nord-Atlanteren.

De eldste kjente formene på navnet finnes i utenlandske håndskrifter. I Ottars
beretning på gammelengelsk til kong Alfred fra ca. 880 brukes formen Norðweg
(sammen med norðmanna land, nordmennenes land). I noen franske og danske tekster
på latin fra 900-tallet finnes i skrivemåter som Nortwegia, Northwegia, ved
siden av Norwegia / Noruegia, som etter hvert ble enerådende på latin. Den
eldste nordiske formen er Nuruiak (akkusativ, representerer trolig uttalen
Norwæg med de knappe uttrykksmidlene runerekka på den tiden hadde), på en av de
danske Jellingsteinene fra rundt 980. Den eldste skriftlige kilden på norsk jord
er Kulisteinens inuriki (dativ, representerer trolig uttalen í Noregi). Formen
Norveg(h)r, med v, er kjent i norrøne skaldedikt overført muntlig fra
vikingtiden og i enkelte tekster fra høymiddelalderen – da særlig i islandske
tekster, men også i norske, siste gang i et brev fra Ås i Follo så seint som i
1357. I islandske og norske middelalderhåndskrifter finnes formene Norveg(h)r og
Noreg(h)r. Siste ledd i navnet er ordet vegr, som fortsatt finnes i de engelske,
tyske og romanske formene av navnet: Norway, Norwegen og Norvege. Senere i
middelalderen forekom mange skriveformer (også med tre stavelser) blant annet
Noreges, Noreghis, Noræghis, Norighis, Noreghzs, Norrex, Noric. Etter
reformasjonen er former som Norige, Norge, Norje og Norye vanlig; Nore og Noris
forekommer sjeldnere i skrift. På 1600-tallet blir Norge dominerende, Norrige
eller Norige brukes sjeldnere. Ifølge Seip ble «rg» i skrif uttalt «rj». Om
tolkingen av første ledd har det vært faglig diskusjon.

Det er bred vitenskapelig enighet om at Norge opprinnelig var navnet på
skipsleia langs den norske vestkysten. Trolig kan navnet rekonstrueres
*Norðrvegr, «veien mot nord», tilsvarende vestrvegr, austrvegr og suðrvegr. I så
fall er navnet gitt av folk lenger sør (gøter eller daner med himmelretningene
angitt fra sentrum i Skagerak. Det er flere grunner til at første ledd i navnet
antas å angi himmelretningen nord: Former som Norðweg er de eldste kjente, en
person fra dette landet ble kalt norðmaðr, og nor(ð)rǿnn var adjektivet som var
knyttet til landet. Nor(ð)rǿnn er det samme ordet som engelsk northern. Tyskere
kunne på norrønt kalles suðrmenn (sørmenn).) Dersom denne forklaringen holder,
har former som Norveg(h)r og Noreg(h)r oppstått med slitasje av *Norðrvegr.

Klaus Johan Myrvoll og Michael Schulte trekker i tvil forklaringen om at navnet
Norge skriver seg fra Norðrvegr. De slutter seg isteden til en teori framsatt av
Niels H. Trønnes i 1847 og som oppfatter forleddet i navnet som intetkjønnsordet
nór, som i Norheimsund og Noresund (ved Norefjell). De mener da at navnet betyr
«Veien langsmed de trange sundene og de smale, bratte fjordene» Forklaringen er
omstridt og blir avvist i blant annet Eldar Heides studie.

Den yngre formen Norge blir forklart på to måter som ikke utelukker hverandre.
Sammentrekking av dativformen Norege ser ut til å ha spilt en rolle, og det ser
ut til at andreleddet i navnet i seinmiddelalderen ble assosiert med ordet rike,
danske rige. Norrig(h)e er den danske forløperen for formen Norge, som vi har
fra dansk. (Uttalen med g er opprinnelig skriftuttale av den danske formen.) I
de tradisjonelle dialektene het det Nåri, Nøri, Nørje, Nårje osv.

Norges hovedland utgjør sammen med Sverige og deler av Finland Den skandinaviske
halvøya, og til lands grenser det også mot Russland. Landet er langt og smalt,
og kysten strekker seg langs Nordatlanteren i nesten hele sin lengde. Tre
havområder utgjør kystlinjen: Nordsjøen og dens avstikker Skagerrak i sørvest og
sør, Norskehavet i vest og Barentshavet, som er del av polhavet, i nordøst. Til
havs har Norge delelinjer med Sverige, Danmark, Storbritannia, Færøyene, Island,
Grønland og Russland.

Norges landskap er generelt forrevet og fjellrikt, mer enn halve arealet er
fjell og vidde og kun 8 000 km2 er oppdyrket. Kystlinjen uten fjorder og bukter
(grunnlinjen) er 2 532 km, medregnet fjord og bukter har fastlandet en kystlinje
på 28 953 km (ifølge SSB). Fastlandets kystlinje avbrytes av steile fjorder samt
et mangfold av øyer og holmer – i alt 239 057 registrerte øyer, noe som gjør at
den samlede kystlinje er 100 915 km lang. Av verdens stater har kun Canada
lengre kystlinje enn Norge. I tillegg finnes det flate vidder, samt brede daler,
spesielt på Østlandet, men også i Trøndelag. Nord-Norge er også kjent som
midnattssolens land, da landet delvis ligger nord for polarsirkelen. Her går
ikke solen under horisonten i en periode om sommeren, og om vinteren er disse
områdene i en tilsvarende lang periode uten sollys.

Norges høyeste punkt på fastlandsnorge er Galdhøpiggen med sine 2469 meter over
havet. Norges (og Europas) nordligste punkt på fastlandet ligger på Kinnarodden
i Finnmark. Det sørligste punktet i Norge ligger på halvøya Lindesnes. Norges
geografiske midtpunkt ligger i Steinkjer.

Det norske klimaet er temperert, spesielt langs kysten som påvirkes av
Golfstrømmen i nord til Barentshavet. Norge ligger i en sone hvor polarfronten
skaper en vestlig luftstrøm, og dette dominerer vær og klima i stor grad.
Klimaet inne i landet er likevel kaldt om vinteren, og i den nordligste delen
dominerer mer arktiske forhold.

Kilde: Eklima.no, snitt av observasjoner 2009-2013 for målestasjoner i Norges
seks største tettsteder.

Øya Jan Mayen i nordvest er administrert som en del av hovedlandet og grenser
til havs mot islandsk farvann. Øygruppen Svalbard er under norsk suverenitet med
de begrensninger Svalbardtraktaten setter, men er i likhet med Jan Mayen en del
av kongeriket. Bouvetøya i Søratlanteren er derimot et norsk biland. Norge gjør
også krav på Peter 1.s øy i det sørlige Stillehavet og territoriet Dronning Maud
Land i Antarktis, men begge disse omfattes av Antarktis-traktaten, som legger
territoriale krav i Antarktis på is.

Norges folketall passerte 5 millioner i mars 2012, den første millionen ble
passert i 1822. Kjønnsfordelingen var ved inngangen til 2012 på 50,1 % menn og
49,9 % kvinner. Dette var første gang det er mannsoverskudd i Norge siden det
ble gjort folketelling fordelt på kjønn første gang i 1769. Aldersfordelingen er
25 % fra 0 til 20 år, 62 % fra 20 til 66 år, og 13 % fra 66 år og oppover.
Omkring 34 % av landets befolkning bor i de fire små Oslofjord-fylkene Akershus,
Østfold, Vestfold og Oslo, som kun dekker 3,6 % av landets areal.

Etnisk sett er størstedelen av den opprinnelige befolkningen
nordisk/nord-germansk, mens et lite mindretall med tyngdepunkt i nord er samisk
eller finsk/kvensk. Samer har status som urfolk, mens skogfinner, kvener,
romanifolk (reisende, tatere), roma (sigøynere) og jøder har status som
nasjonale minoriteter. De siste par årene har innvandring utgjort mer enn
halvparten av befolkningsveksten, og en økende andel av befolkningen er
innvandrere; 12 % (600 900 mennesker) pr 1. januar 2011. Innvandrere blir her
definert som alle med to utenlandskfødte foreldre (som blant annet inkluderer
Norges konge, Harald V). De største innvandrergruppene etter opprinnelsesland
kommer fra Pakistan, Sverige, Irak, Somalia, Danmark, Polen, Vietnam,
Bosnia-Hercegovina, Iran og Tyrkia. Det bør anmerkes at innvandrerne fra enkelte
land er delt opp i flere etniske grupper. Eksempelvis kommer det både russere og
tsjetsjenere fra Russland, tyrkere og kurdere fra Tyrkia, persere og kurdere fra
Iran, og innvandrerne fra Serbia er delt opp i serbere og albanere. Utenlandske
statsborgere utgjør 4,8 % av befolkningen med 222 300 personer. Ser en bort fra
de norske og nordiske statsborgerne, er det flest bosatte polske, tyske og
irakiske statsborgere. Det har de siste årene vært stor arbeidsinnvandring til
Norge fra Polen, Tyskland, Sverige og Litauen. Det er også stor innvandring fra
blant annet Romania, Somalia, Thailand, Filippinene, Russland og Irak.

Det norske språket er et nordgermansk språk i den indo-europeiske språkfamilien.
Under unionen med Danmark fortrengte dansk skriftspråk det opprinnelige norske
som var basert på norrønt språk. Etter oppløsningen av unionen med Danmark i
1814 oppstod det to retninger i arbeidet mot et nasjonalspråk i det selvstendige
Norge (i personalunion med Sverige). Den ene retningen innebar en gradvis
fornorskning av det danske skriftspråket, basert på såkalt dannet dagligtale,
hvorav Henrik Wergeland og Knud Knudsen var viktige pådrivere. Den annen retning
var et nytt norsk skriftspråk basert på ubedervede (ikke påvirket av dansk)
norske dialektene, hvilket ble skapt av filologen Ivar Aasen. Som et resultat av
dette har Norge i dag to offisielle skriftnormaler eller målformer, bokmål som
altså stammer fra dansk skriftspråk og dansk-norsk talespråk, og nynorsk som
stammer fra Aasens skriftnorm. I dag normeres disse av Språkrådet. I tillegg
opprettholder riksmålsbevegelsen sin egen skriftnormal riksmål, som i hovedsak
er sammenfallende med moderat bokmål. I høyere årstrinn i grunnskolen og i
videregående skole undervises det i og gis karakter i både bokmål og nynorsk.
Elever med annet morsmål enn norsk kan søke om fritak fra vurdering i sidemål.
Et annet resultat er den såkalte språkstriden mellom forkjempere av de to
målformene som i varierende grad har ridd landet siden midten av 1800-tallet. De
to offisielle målformene av norsk ansees som en viktig grunn til at det i Norge
er stor aksept for bruk av dialekter i situasjoner hvor det i de fleste andre
land er vanlig å slå over til standardspråk.

Språkreglene i sameloven slår fast at norsk og samisk (herunder sørsamisk,
lulesamisk, nordsamisk) er offisielt likestilte språk i Norge. Det følger av
sameloven at det gjelder særlige bestemmelser i et eget «forvaltningsområde» for
samisk språk.

Norge ratifiserte i 1993 den europeiske minoritetsspråkpakten, og da ble i
tillegg kvensk, romanes og romani definert som offisielle minoritetsspråk som
Norge har et særskilt ansvar for å bevare. Kvensk, romanes og romani er truet av
utryddelse. Tidligere snakket man også pitesamisk og umesamisk, men disse
språkene har bare overlevd i Sverige og selv der er det bare noen få som
fremdeles mestrer språket. Tidligere ble også skoltesamisk snakket, dette
språket snakkes fortsatt av noen få i Finland og Russland.

Et annet minoritetsspråk som har blitt brukt lenge i Norge er norsk tegnspråk.
Språket finnes i to hoved-dialekter, som har opphav i miljøene ved de to eldste
døveskolene i Oslo og Trondheim. Språket ble styrket gjennom språkmeldingen av
2008, der det fikk en offisiell status som språk i Norge, noe Døveforbundet
lenge hadde kjempet for.

Innvandringen til Norge fra den siste halvdel av det 20. århundre har brakt nye
folkegrupper til Norge med egne språk som f.eks. urdu, arabisk, vietnamesisk og
somali. Disse språkene har ingen offisiell status i Norge.

Siden reformasjonen i 1536 har luthersk kristendom vært den dominerende
religionen i Norge. Inntil dissenterloven ble vedtatt i 1845 var det forbudt for
nordmenn å melde seg ut av statskirken og ikke-kristne trossamfunn fikk ikke lov
til å organisere seg før i 1891. I dag er samfunnet blitt mer og mer
sekularisert en stor andel anser seg ikke som religiøse. Ifølge Norsk Monitor er
det fra 2015 flere nordmenn som ikke tror på noen gud enn som tror på en gud
Protestantismen har allikevel hatt en sterk innflytelse på norsk kultur og
samfunn og mange av dens verdier og tradisjoner lever videre selv blant
ikke-religiøse i sekularisert form. Fremdeles er de fleste nordmenn medlem av
den norske kirken som spiller en viktig rolle som seremonimester ved dåp,
konfirmasjon, bryllup og begravelser. Det finnes også mange andre kristne
trossamfunn og i det siste har også andre religioner, først og fremst islam,
fått fotfeste i Norge, hovedsakelig gjennom innvandring.

Pr 01.01.2014 er 74,9 % av befolkningen medlemmer i den evangelisk-lutherske
norske kirken (1. januar 2003: 85,7 %). Andre kristne trossamfunn utgjør cirka
6,2 %: Det klart viktigste er Den katolske kirken med 121 130 medlemmer (2,4 %).
Staten og kommunene gir støtte til ca 750 tros- og livssynssamfunn utenfor den
Den norske kirke.

Blant de ikke-kristne religionene er islam sterkest representert i Norge med 120
882 medlemmer (2,4 %). Human-Etisk Forbund har ca. 1,6 % av befolkningen som
medlemmer.

Den 21. mai 2012 vedtok Stortinget med 162 mot 3 stemmer å ta begrepet
statskirke ut av grunnloven. Den norske Kirke velger nå selv sine ledere og er
organisatorisk fristilt fra staten, men er fremdeles avhengig av økonomisk
støtte over statsbudsjettet.

Norge er i dag et urbant land, og nærmere 80 % av befolkningen bor i tettsteder.
Norges 20 største tettsteder per 2016 ifølge Statistisk sentralbyrå er:

I tettstedet Oslo har både Oslo, Sandvika og Lillestrøm bystatus. I tettstedet
Drammen har også Hokksund bystatus, og i Porsgrunn/Skien har også Brevik,
Stathelle og Langesund bystatus. Ytterligere 25 tettsteder har over 10 000
innbyggere, mens 169 har mellom 2 000 og 10 000 innbyggere. Totalt er det 976
tettsteder i Norge.

Det er bred enighet om at Norge opprinnelig var navnet på skipsleia langs den
norske vestkysten. Ifølge Knut Helle viser Ottars beretning at nordmennenes land
eller Norge var kysten fra Agder til Hålogaland. Da dette kystriket ble utvidet
til å omfatte områdene sør for Dovre og øst for Langfjella ble den gamle
betegnelsen nordmenn og nordfjells brukt videre om kystområdene, mens det på
andre siden av fjellet bodde austmenn. Ottar fra Hålogaland identifiserte samer
ved deres nomadiske livsform, mens han skilte dansker fra nordmenn politisk
eller geografisk. Danskene holdt til rundt Kattegat og Skagerrak, nordmennene
holdt til langs kysten av Nordsjøen og Nord-Atlanteren.

I vikingtiden fra det 8. århundre til det 11. århundre ble områdene som nå
utgjør Norge, gradvis lagt under en kongemakt. Kong Harald Hårfagre underla seg
de sørvestlige delene av Norge ved slaget i Hafrsfjord omkring 880, og etablerte
sitt kongesete på Avaldsnes på Karmøy. Østlandet kom under kontroll av
kongemakten på midten av 1000-tallet, mens ladejarlætten som hadde herredømme i
det nordlige Norge døde ut på samme tid.

I 995 grunnla kong Olav Tryggvason landets første kristne kirke på Moster i
Bømlo, og begynte kristningen av landet. Etter slaget ved Stiklestad i 1030 vant
kristendommen frem som statsreligion, noe som førte til at kongemakten heretter
kunne støtte sin makt på en landsomfattende skrivekyndig kirkelig organisasjon
med bånd til den latinskspråklige europeiske kulturen. Etter en hundreårig
periode med borgerkrig fra 1130-tallet, ble kongemakten igjen konsolidert under
Sverreætten. Håkon Håkonsson (1204–63) skapte det riksomfattende enekongedømme
da borgerkrigene ble avsluttet i 1240. I hans 46 år på tronen oppsto
Norgesveldet hvor store oversjøiske landområder ble tvunget inn under
kongemakten. Under kong Magnus Lagabøte ble Norge det andre landet i Europa som
var undergitt én samlet lovbok.

Svartedauden, som herjet fra 1348 til 1350, og senere epidemier, fikk
katastrofale følger og førte til at omtrent halvparten av befolkningen døde.
Mange bygder ble liggende helt øde og det tok århundrer før folketallet var
tilbake på tidligere nivå. Inntektene fra skatt og jordleie falt med nesten 80%
påfølgende århundre, noe som rammet den norske staten hardere enn hva som var
tilfellet i Sverige og Danmark. Landets samfunnsstyrende elite, den norske
adelen, sank fra 600 til 200 familier og var relativt fåtallig sammenlignet med
situasjonen i nabolandene. Med svartedauden mistet adelen store deler av sitt
økonomiske grunnlag, og adelens øverste organ, Riksrådet ble etter press fra
Oldenburgkongen endelig oppløst i 1537. Dynastiske forhold medvirket ytterligere
til at tiden som et selvstendig rike ebbet ut. Kongeslekten ble forent med den
svenske i 1319, den danske i 1380 og døde helt ut i 1387. Norge gikk inn i
Kalmarunionen med de andre nordiske land i 1397, og etter dens oppløsning i 1450
fortsatte kongefellesskapet med Danmark alene. I 1537 førte reformasjonen til at
landets rikeste organisasjon, kirken, ble underlagt kongen i København
istedenfor å være ledet fra erkebiskopen i Nidaros.

Den 434 år lange unionen med Danmark ble på 1800-tallet ofte omtalt som
«400-årsnatten», fordi Norge var den svakere part i unionen og ble styrt fra
hovedstaden København. Tiden mellom 1570 og 1721 var preget av høye skatter som
følge av langvarige kriger mellom Danmark-Norge og Sverige. Etter Kalmarkrigen
ble det nordlige Nord-Norge endelig fastslått som en del av det norske rike i
1613. To av krigene førte til tap av landområderne Jemtland og Herjedalen (1645)
og Båhuslen (1658). I 1660 begikk kongen statskupp, oppløste det danske
riksrådet og innførte kongelig enevelde, en forfatning som vedvarte til 1814.
Den nåværende grenselinjen til Sverige ble trukket i 1751 i fredstiden midt på
1700-tallet.

Fredrik 6. av Danmark-Norge allierte seg med Napoleon og ble dermed en av
taperne i Napoleonskrigene. I Kielfreden i 1814 ble Norge avstått til kongen av
Sverige. I vårmånedene 1814 mens den svenske hær var i felttog på kontinentet,
lyktes det Riksforsamlingen på Eidsvoll å gi landet en liberal grunnlov den 17.
mai 1814, basert på Folkesuverenitetsprinsippet. Etter en kort krig med Sverige
ble det forhandlet frem en personalunion med Sverige. Norge hadde allerede eget
universitet, og fikk i 1814 egen hovedstad (Christiania), regjering, hær, flåte,
lovverk, valuta, sentralbank og lovgivende nasjonalforsamling. Stemmeretten
omfattet nesten halvparten av den myndige mannlige befolkningen. Kun handels- og
utenrikspolitikken ble styrt av den felles svensk-norske kongen gjennom det
svenske utenriksdepartement.

På 1800-tallet ble statsstyret dominert av embetsmenn (universitetsutdannede
jurister og prester, samt offiserer), og i motsetning til de fleste europeiske
land var ikke adelen dominerende. I løpet av 1800-tallet ble en opposisjon mot
embetsmennene gradvis organisert på Stortinget, noe som ledet til etablering av
det bondedominerte partiet Venstre og senere flere partier. I 1884 ble dagens
statsskikk innført, etter at en riksrettsdom fastslo at regjeringen heretter i
realiteten skulle være en Stortingsoppnevnt komité (parlamentarisme) istedenfor
å være iverksettere av Kongens politikk slik det var tiltenkt i Grunnloven.

Økende norsk misnøye med unionen på slutten av 1800-tallet førte i 1905 til
oppløsningen av den norsk-svenske personalunionen i 1905. Dette ble bekreftet
ved en folkeavstemning. Den norske regjeringen tilbød den norske tronen til den
danske prins Carl. Etter en ny folkeavstemning kåret Stortinget ham til konge og
han tok navnet Haakon VII.

Norge førte en vestvendt nøytralitet under 1. verdenskrig. I mellomkrigstiden
var partipolitikken fragmentert og økonomien gjennomgikk en serie kriser, noe
som førte til store deler av befolkningen både på ytterste høyre og venstre fløy
mistet troen på parlamentarisk demokrati. Da 2. verdenskrig brøt ut, ønsket
politikerne å holde landet nøytralt også i denne krigen, men landet ble
overrumplet av det tyske angrepet på Norge 9. april 1940. Tyskerne innsatte et
militærdiktatur mens den norske regjering og Konge ledet et eksilstyre fra
London. Det gradvis økende hatet mot det tyske styret sammen med båndene til
Storbritannia og USA som krigen skapte, førte til at alliansen ble videreført
etter krigens slutt; NATO ble dannet i 1949 med Norge som medlem. Norge var også
et av landene som bidro til opprettelsen av FN i 1945.

Etterkrigstidens politikk har vært dominert av Arbeiderpartiet. De hadde rent
flertall fra 1945 til 1957, men tonet i løpet av denne tiden ned sin politiske
linje fra sosialistisk planøkonomi, til konsensuspreget blandingsøkonomi. Den
norske regjering har ved tre anledninger (1962, 1967 og 1992) søkt om landets
tilslutning i Den europeiske union (EU) (el. dens forløpere). De to sistnevnte
søknadene munnet ut i ferdigforhandlede medlemskapsavtaler, men vant ikke
tilslutning i rådgivende folkeavstemninger henholdsvis i 1972 og i 1994. Norge
er imidlertid tilknyttet EUs indre marked og medfølgende regelverk gjennom
EØS-avtalen som trådte i kraft i 1994.

Norge er et konstitusjonelt monarki med et parlamentarisk regjeringssystem. I
henhold til Grunnloven fra 1814 er Kongen statsoverhode og velger selv sitt råd,
men etter innføringen av parlamentarismen må imidlertid Regjeringen i praksis ha
støtte fra et flertall i Stortinget. Kongen er den utøvende makt, og er
øverstkommanderende for Forsvaret. Grunnloven gir Kongen vidtrekkende
rettigheter, men disse utøves ikke i praksis i dag, og hans funksjon er i
hovedsak blitt seremoniell. Statsrådet, eller Regjeringen, består av en
statsminister og minst syv statsråder, utnevnt av Kongen. Kongen kan i teorien
utnevne hvem han vil, men har siden 1905 med få unntak valgt den regjeringen
statsministeren foreslår. Norge har siden 2010 toppet Economist Intelligence
Unit sin indeks over mest demokratiske land.

Det norske parlamentet, Stortinget, har 169 medlemmer, som velges fra 19 fylker
for en fireårsperiode ut fra et system med proporsjonal representasjon. Det vil
si at fylkene med høyest innbyggertall har flest representanter, dog slik at de
tynnest befolkede fylkene har færre stemmer bak hver representant.

Stortinget har tolv ulike fagkomiteer, for eksempel (justiskomiteen,
finanskomiteen, næringskomiteen m.v.). Stortingets 13. fagkomité heter Kontroll-
og konstitusjonskomiteen. I tillegg kommer spesialkomiteen Stortingets utvidede
utenrikskomité.

Norge er delt inn 19 fylker samt to «sysler», Svalbard og Jan Mayen. Fylkene er
inndelt i totalt 426 kommuner. Begge disse administrasjonsnivåene styres av
folkevalgte organ, fylkesting og kommunestyrer. I hovedstaden Oslo fungerer
bystyret både som fylkesting og kommunestyre. Fylkesmannen er statens
representant overfor de folkevalgte, lokale myndigheter og han skal påse at
Norges lover og statlige forskrifter blir fulgt, samt gi råd og veiledning ved
behov. Hver kommune ledes av sitt eget kommunestyre og har en ordfører. Oslo og
Akershus har felles fylkesmann. På Svalbard finnes ett lokalstyre som tilsvarer
kommunestyre på fastlandet. Her er sysselmannen statens øverste representant og
politimyndighet. Ulike statsorganer deler Norge på andre måter. For eksempel har
Den norske kirke elleve bispedømmer og helsevesenet har fire helseregioner.

Fastlandet inndeles gjerne i de fem landsdelene Nord-Norge, Trøndelag,
Vestlandet, Sørlandet og Østlandet. Denne inndelingen baserer seg på
geografiske, historiske og språklige kriterier, men har ingen formell politisk
betydning.

De ordinære rettsinstansene består forliksrådene (behandler bare sivile
tvistesaker), tingrettene, lagmannsrettene og Høyesterett. Det er ett forliksråd
i hver kommune, 65 tingretter og seks lagmannsretter (Borgarting, Eidsivating,
Agder, Gulating, Frostating og Hålogaland). Høyesterett har 19 dommere og ledes
av en høyesterettsjustitiarius. I tillegg er det enkelte særdomstoler som
Arbeidsretten. Den særskilte Riksretten behandler anklager om embedsforbrytelser
begått av medlemmer fra Stortinget, regjeringen eller Høyesterett, men denne har
ikke vært i bruk siden 1927.

Dommerne i tingrettene, lagmannsrettene og Høyesterett er alle jurister og
utnevnes av Kongen i statsråd etter innstilling fra justisdepartementet og
Innstillingsrådet for dommere, og de er embetsmenn som etter Grunnloven bare kan
avskjediges ved dom.

Norge har ambassader i 84 land, og 60 land har sine ambassader i Norge, hvorav
samtlige holder til i Oslo.

Norge deltok i opprettelsen av De forente nasjoner (FN), Den nordatlantiske
allianse (NATO), Europarådet og Det europeiske frihandelsforbund (EFTA). Norge
fulgte etter da nordiske naboland henholdsvis i 1962, 1967 og 1992 søkte
medlemskap i Den europeiske union (EU) eller dens forgjengere. Til tross for at
både Danmark, Sverige og Finland ble innlemmet, forble Norge utenfor, ved at den
fremforhandlede tilslutningsavtalen ble forkastet i rådgivende folkeavstemninger
både i 1972 og 1994. Siden 1992 har Norge tatt del i Det europeiske økonomiske
samarbeidsområde (EØS), et avtaleverk som sikrer adgang til mesteparten av
Unionens indre marked, mot at landet implementerer all den lovgivning som ansees
for å være relevant for de deler av Det indre marked som omfattes av avtalen. I
2010 utgjorde dette tilsammen om lag 7000 rettsakter. Norge har siden 1994 blitt
innvilget deltagelse uten stemmerett i ytterligere deler av EUs samarbeid,
eksempelvis i unionens felles utenriks-, sikkerhets-, asyl-, utdannings- og
politisamarbeid, Schengen-avtalen, samt 19 ytterligere programmer.

Norge bidro til fremforhandlingen av Oslo-avtalen, et forsøk på å løse
Israel-Palestina-konflikten.

Norge hadde ved inngangen til 1900-tallet en økonomi på nivå med gjennomsnittet
i Vest-Europa, og med en andel av befolkningen som utvandret til Amerika kun
overgått av Irland. Til tross for fem års okkupasjon under annen verdenskrig
opplevde landet i løpet av hundreåret en rask velstandsøkning, og var ved
inngangen til det 21. århundret et av de rikeste landene i verden målt i
nasjonalprodukt pr. innbygger. Velstandsøkningen skjedde i en kombinasjon av
naturgitte forhold (fiskeri, vannkraft, olje, industri).[trenger referanse]
Gjennom det norske oljefondet er velstanden til kommende generasjoner også
sikret.[trenger referanse] Norge har i dag en akutt mangel på arbeidskraft og
har siden 1970-tallet hatt en betydelig arbeidsinnvandring.

Den norske økonomien bygger på et rikt kapitalistisk velferdssamfunn. De fleste
sektorer er overlatt til private markedsaktører, dog underlagt en betydelig
regulering, blant annet for å sikre konkurranse og miljøhensyn. Myndighetene
kontrollerer noen områder som helse, utdanning og vannkraftproduksjon. Staten
eier også store aksjeposter i større norske børsnoterte selskapene som Statoil,
Norsk Hydro, Telenor og DNB. Verdien av disse postene tilsvarte i 2006 for
31,6 % av verdien på Oslo Børs. Staten opptrer i disse bedriftene som en normal
aksjeeier med innflytelse gjennom styre og generalforsamling.[trenger referanse]

Landet er rikt på naturressurser som olje, naturgass, vannkraft og fiskerier.
Andre naturressurser Norge har er jordbruk, skogbruk, kull og mineraler. De
store naturressursene har samtidig gjort landet avhengig av internasjonale
råvarepriser, særlig oljeprisen.[trenger referanse] I 1999 utgjorde
oljeinntekter 35% av eksportinntektene, og Norge var da verdens tredje største
oljeeksportør etter Saudi-Arabia og Russland. Staten får store deler av
oljeinntektene gjennom høye skattesatser for oljeselskaper.

Rundt 1860 var det rundt 90.000 fiskere i Norge, etter ett fall på slutten av
århundret økte sysselsetting i fiskeriene til 100.000 rundt 1900 (mest i Europa
utenom Storbritannia). Antall fiskere holdt seg til etter krigen, og fallt til
35.000 i 1970 og er nå (2014) omkring 11.000.

Det ble igangsatt privatiseringer i 2000, hvor regjeringen solgte en tredel av
det helstatlige oljeselskapet Statoil. Norge står utenfor EU etter
folkeavstemningene i 1972 og i 1994, men er medlem av EFTA, en del av
Schengenavtalen, og er sammen med Island og Liechtenstein en del av det indre
markedet i EU gjennom EØS-avtalen.

Det er stadig bekymringer omkring hvor landet vil stå når olje- og gassreservene
er tømt.[trenger referanse] Statens store overskudd på sine budsjetter plasseres
derfor i Statens pensjonsfond – Utland, som i sin helhet er investert i
utlandet. Verdien av forvaltningskapitalen i fondet passerte i 2007 2000
milliarder kroner, og er derved et av de største nasjonale fond i verden.
Bruttonasjonalprodukt (BNP) i 2002 var 1 547 milliarder kroner. Den økonomiske
veksten i Fastlands-Norge var 4,6 prosent i 2006, det tredje året på rad med en
vekst over 4 prosent. Norge har også en viktig industri basert på produksjon av
elektrisk og vitenskapelig utstyr, maskiner, metaller, fisk, petroleumskjemi,
skipsindustri og kjemikalier.

I 2009 var i underkant av 1 637 000 personer registrert som medlem av norske
arbeidstakerorganisasjoner. De største organisasjonene er LO, YS, Unio og
Akademikerne, som tilsammen organiserte 93 prosent av alle medlemmene i
arbeidstakerorganisasjonene, mot 87 prosent i 1999.

I levekårsundersøkelsen for 2007 rapporterte rundt 5,5 prosent av befolkningen
over 16 år å ha blitt utsatt for vold eller trusler det siste året, og drøyt 10
prosent for tyveri eller skadeverk. Nivået er relativt stabilt i forhold til de
foregående 25 årene med slike undersøkelser. 3,6 prosent av befolkningen ble
utsatt for noen av de nærmere 400 000 lovbruddene registrert anmeldt av politiet
samme år, først og fremst tyverier og andre vinningslovbrudd. Drapsratene i
Norge har på 2000-tallet holdt seg i underkant av ett drap per 100 000 innbygger
årlig, et av de laveste nivåene i verden.

Norges folkemusikktradisjon ble på 1800-tallet løftet frem av de nasjonale
musikkpionerene Ole Bull og Ludvig Mathias Lindeman og gjort til en viktig del
av den norske nasjonsbyggingen. Norges internasjonalt kjente klassiske
komponister Edvard Grieg og Johan Svendsen var dypt inspirert av den norske
folkemusikken og brakte folketoner og norsk folkemusikkrytmikk inn i sin
kunstmusikk. Når det gjelder populærmusikk har Norge mange artister som driver
med pop, rock eller elektronisk musikk. Blant dem som har gjort mest suksess
internasjonalt er A-ha og Röyksopp. I tillegg har landet kjente jazzartister som
Bugge Wesseltoft og Jan Garbarek. Norge er også kjent som hjemlandet til Black
Metal.

Norsk litteratur går tilbake til norrøne kvad og kongesagaer som ble nedtegnet
av Snorre Sturlason på Island på 1200-tallet. Det best kjente middelalderverket
er Kongespeilet som er et læreverk i form av dialog som ble laget for sønnene
til Magnus Lagabøte.

I dansketiden er de to mest berømte skribentene Petter Dass, som skrev salmer og
dikt hvorav det mest kjente er Nordlands Trompet, en poetisk skildring av
Nordland, og den dansk-norske dramatikeren Ludvig Holberg som også skrev romanen
Nils Klims reise til den underjordiske verden.

På 1800-tallet var det en oppblomstring av norsk litteratur. Den
nasjonalromantiske Henrik Wergeland og den mer europeiske Johan Sebastian
Welhaven var to fremtredende poeter som sto for hver sin vidt forskjellige
tradisjon. Henrik Ibsen er fremdeles regnet som en av verdens fremste
dramatikere og den fremste representant for realisme innen teater. Andre
fremtredende forfattere på denne tiden var Bjørnstjerne Bjørnson, Alexander
Kielland og Jonas Lie som sammen med Ibsen ble regnet som de fire store på
slutten av 1800-tallet. I tillegg bør Arne Garborg og Amalie Skram fremheves som
viktige forfattere på denne tiden. Nevnes bør også Peter Chr. Asbjørnsen og
Jørgen Moes utgivelser av norske folkeeventyr, som utkom første gang i
1840-årene. Til forskjell fra mesteparten av kunstlitteraturen, gjenspeilte
eventyrene den sterke muntlige fortellertradisjonen som fantes ute på bygdene.
Folkeeventyrenes folkelige språkdrakt og bruk av norsk dagligtale, fikk stor
betydning for utviklingen av det norske skriftspråket og den norske
litteraturen.

Første halvdel av 1900-tallet ble dominert av Sigrid Undset og Knut Hamsun som
begge var konservative og tilbakeskuende politisk selv om de skrev på svært
forskjellig måte. Begge disse vant Nobelprisen i litteratur.

I etterkrigstiden har det vært et vidt spenn av forskjellig litteratur fra Jens
Bjørneboe og Agnar Mykles kulturradikalisme til Dag Solstads venstreradikale
modernisme til Erlend Loes naivisme. Jan Kjærstad, Lars Saabye Christensen og
Erik Fosnes Hansen er kjente nålevende skjønnlitterære forfattere. Jon Fosse er
den mest spilte norske dramatiker siden Henrik Ibsen, og var på begynnelsen av
2000-tallet den mest spilte samtidsdramatiker i Europa.

Norges folkekunsttradisjon omfatter blant annet brukskunst som rosemaling og
treskjæring. 1800-tallet anses i ettertid som en gullalder innen norsk bildende
kunst. Preget av samtidens rådende romantiske kunstideal oppnådde en rekke
norske kunstnere internasjonal berømmelse, som for eksempel Adolph Tidemand,
Hans Gude og J.C. Dahl. Denne norske gullalderkunsten gjenspeiler i sine motiver
norsk landskap, historie og folkekultur. Edvard Munch, som arbeidet i en stil
kalt ekspresjonisme, er i dag den norske kunstner som er best kjent
internasjonalt. I moderne tid er Odd Nerdrum, Håkon Gullvåg, Inger Sitter og
Ørnulf Opdahl blant de mest kjente norske malerne.

Gustav Vigeland er Norges mest kjente skulptør og er mannen bak
Vigelandsanlegget i Frognerparken. Fra etterkrigstiden er Arnold Haukeland og
Nils Aas sentrale navn.

Som i andre europeiske land er fotball den mest populære sporten. I tillegg er
ski- og vintersport svært populært, og norske toppidrettsutøvere har
tradisjonelt hevdet seg internasjonalt i disse idrettene. Populære vintersporter
er langrenn, skøyter, skihopping, skiskyting og alpine grener.

Kjente idrettsutøvere er blant annet Oscar Mathisen, John Arne Riise, Ole Gunnar
Solskjær, Sonja Henie, Grete Waitz, Bjørn Dæhlie, Ole Einar Bjørndalen, Cato
Zahl Pedersen, Petter Northug, Kjetil André Aamodt, Petter Solberg, Johann Olav
Koss, Marit Bjørgen, Kari Traa og hoppukevinnerne fra de senere årene Sigurd
Pettersen og Anders Jacobsen.

Verdensarven i Norge består av åtte steder som er oppført på UNESCOs
verdensarvliste. Geirangerfjorden og Nærøyfjorden er oppført sammen som
vestnorsk fjordlandskap.



https://no.wikipedia.org/wiki/Island

Island (islandsk: Ísland) er en republikk som omfatter en øy i Nordatlanteren på
Den midtatlantiske ryggen, like syd for polarsirkelen. Landet har omtrent 330
000 innbyggere, og et areal på 103 000 km². Øyas hovedstad og største by er
Reykjavík, hvis forsteder og omkringliggende områder på sørvestkysten er
hjemsted til to tredjedeler av øyas befolkning. Innlandet er preget av
lavaørkener, fjell og vulkaner, og er ubebodd.

Island er ei vulkansk øy som, i tillegg til å ligge i skjæringspunktet mellom de
nordamerikanske og eurasiske kontinentalplatene også ligger over et varmepunkt.
Øya er med dette vulkansk og geologisk aktiv.

Ifølge Landnámabók var nordmenn de første bosetterne på øya i år 874 e.kr, da
Ingolf Arnarsson slo seg ned der. Fra 1262 til 1918 var Island en del av det
norske, og sist det danske monarkiet. Island ble uavhengig fra Danmark under
andre verdenskrig, og republikken Island ble etablert den 17. juni 1944.

I dag er Island et demokratisk land med en fri markedsøkonomi. I de siste årene
har Island blitt rangert blant de rikeste, og mest utviklede nasjoner i verden.
Utviklingen stagnerte noe som et resultat av finanskrisen i 2008, som førte til
at tre av landets største banker kollapset.

Island er verdens attende største øy og den nest største i Europa (etter
Storbritannia). Island ligger like sør for polarsirkelen, om lag 1000 km vest
for Norge. Øya ligger på Den midtatlantiske ryggen hvor de eurasiske og
nordamerikanske kontinentalplatene glir fra hverandre. Øya ligger også over et
såkalt varmepunkt. Disse forholdene gjør området geologisk svært ustabilt med
hyppige jordskjelv og vulkanutbrudd. Figur 1 viser hvor Den midtatlantiske
ryggen går igjennom Island, og at de aktive vulkanene ligger på denne ryggen.
Men den geologiske aktiviteten gir også varme kilder som islendingene utnytter
til oppvarming, kraftproduksjon og i turistnæringen. Island har en aktiv
«bassengkultur» i de mange svømmebassengene også utendørs, som er varmet fra
varme kilder. Reykjavík har sju offentlige bad, av dem er kun ett under tak.

Grovt sett kan Island deles i to: kystområdene som er innskåret av fjorder og
innlandet som for en stor del består av fjellområder, lavaørkener og isbreer.
Befolkningen bor stort sett langs kysten, særlig i området rundt Reykjavík
sørvest på Island. Det går vei rundt hele øya, og det er mulig å krysse
innlandet med terrengbiler.

Isbreen Vatnajökull er den nest største isbreen i Europa, etter Austfonna på
Svalbard. Den dekker 8 100 km² av den 103 000 km² store øya. Langjökull er
Islands nest største isbre, med betydelig mindre areal enn Vatnajøkull.

Klimaet på Island er atlantisk, modifisert av balansen mellom den varme
Golfstrømmen og forskjellige kalde polarstrømmer. Middeltemperaturen i Reykjavík
er 11°C i juli og -1°C i januar. Den nordøstlige delen av Island ligger i
regnskyggen fra de store breene og har tørt klima. Reykjavík har om lag samme
årsnedbør som Oslo, men like mange dager med regn som Bergen.

Höfuðborgarsvæðið («Hovedstadsregionen») er et større urbanisert område rundt
hovedstaden, og denne har tilsammen en befolkning på rundt 200 000, noe som
utgjør rundt 65 % av landets totale befolkning.

Regionen består av foruten Reykjavík, også av byene Kópavogur, Hafnarfjörður,
Garðabær, Mosfellsbær, Seltjarnarnes, Álftanes og Kjósarhreppur.

Islands befolkning blir stadig mer urbanisert. Av befolkningen på 308 910, bor
246 572 (ca. 80 %) i de ti største tettstedene:

Den islandske konstitusjonen garanterer religionsfrihet, mens den islandske
protestantisk kirken er en statskirke. Det islandske folkeregisteret registrerte
i 2005 hvilken religiøs tilknytning befolkningen hadde:

De resterende 2,9 % omfatter blant annet 20 til 25 andre kristne forsamlinger
(som pinsevenner 2 087 medlemmer, mens rundt 1 % tilhører ikke-kristne religiøse
forsamlinger. Den største ikke-kristne forsamlingen er Ásatrúarfélagið, en
åsatru-gruppe med 1 700 medlemmer.

Det islandske parlamentet, Alltinget, har 63 representanter som velges for fire
år. Landet er oppdelt i seks valgdistrikt og velgerne stemmer på parti (som i
Norge). Etter valget kommer partilederne sammen for å utpeke statsminister som
skal lede regjeringen. Hvis partilederne ikke blir enige kan presidenten, som
velges for fire år og har en lignende rolle som den norske kongen, peke ut
statsministeren. Det har ennå ikke skjedd.

Landet ble hardt rammet av finanskrisen i 2008 og 2009. Etter sterkt folkelig
press varslet statsminister Geir H. Haarde (Selvstendighetspartiet) i januar at
det vil bli avholdt nyvalg våren 2009, to år før planen. Han varslet like etter
regjeringens avgang. Regjeringen var et samarbeid mellom de to største partiene
etter 2007-valget, Selvstendighetspartiet og Sosialdemokratene.

Sosialdemokratene og de venstregrønne etablerte etter initiativ fra presidenten
en midlertidig overgangsregjering som skulle sitte fram til valget med en lovnad
om støtte fra Senterpartiet.

Finanskrisen og Islands forhold til EU preget Alltingsvalget der de to
venstrepartiene gikk sterkt fram på bekostning av det konservative
Selvstendighetspartiet som har regjert alene og i ulike koalisjoner
sammenhengende de siste 18 årene. De to venstrepartiene fikk sammen flertall ved
valget og fortsatte samarbeidet med sosialdemokraten Johanna Sigurdardottir som
statsminister. De to partiene var uenige i EU-spørsmålet. Sosialdemokratene gikk
til valg på islandsk EU-medlemskap og innføring av euro, mens de venstregrønne
var motstandere av medlemskap. Det var imidlertid klart at sosialdemokratene
ville innlede forhandlinger med sikte på et medlemskap.

Den 16. juli 2009 stemte Alltinget for en søknad om EU-medlemskap med 33 mot 28
stemmer. Island leverte sin søknad om medlemskap i EU den 23. juli 2009, og den
24. februar 2010 vedtok Europakommisjonen å innlede medlemskapsforhandlinger med
Island. Den 17. juni 2010 ble Island tildelt status som søkerland på EUs
toppmøte. I 2014 trakk Island søknaden om medlemskap.

Tidligere var også USAs militærbase på Keflavík et politisk stridstema, men
denne basen ble nedlagt den 30. september 2006.

Island er delt inn i åtte regioner: Höfuðborgarsvæðið, Reykjanes, Vesturland,
Vestfirðir, Norðurland vestra, Norðurland eystra, Austurland og Suðurland.

Byer: Reykjavík, Kópavogur, Hafnarfjörður, Akureyri, Garðabær, Keflavík,
Mosfellsbær, Akranes, Selfoss.

Island har en liten og åpen økonomi. Islandsk økonomi har i de siste årene blitt
noe mindre avhengig av fiskeriene. I 1970 sto fisk for hele 90 % av
eksportinntektene, dette har gradvis blitt redusert, men står fortsatt for
nesten 40 % av eksportinntektene. De er dermed fortsatt sårbare for svingninger
i fiskebestand og priser på verdensmarkedene. Av Islands ca. 180 000 yrkesaktive
personer jobber ca. 7 200 med jordbruk og fiske (2007). Landets velstand har
tradisjonelt vært svært avhengig av svinginger i fiskefangster og -priser, men
det har vært ført en bevisst politikk i å utvikle andre næringer. Vannkraft og
jordvarme har dannet grunnlag for satsing på aluminiums- og ferrosilisiumsverk.
Andre vekstnæringer de siste årene har vært programvareutvikling, bioteknologi
og bank- og finansnæringen. De største handelspartnerne er Nederland,
Storbritannia, Tyskland, Spania, Japan og USA (eksport). De importerer mest fra
Tyskland, Sverige, USA, Danmark og Norge.

Likevel dominerer fiskerinteressene landets økonomiske politikk, og frykten for
å miste råderetten over fiskeressursene er den viktigste grunnen for
EU-motstanden på Island. Ved siden av fisk er det fårekjøtt som preger «Det
islandske kjøkken».

Økonomien på Island var ustabil, men preget av høy økonomisk vekst, lav
inflasjon og lav arbeidsledighet gjennom 1990-tallet. Konsumprisindeksen økte
fra 145,5 i 1990 til 189,6 i 1999, noe som gir en årlig prisvekst på 2,7 %. Den
økonomiske veksten, målt i endring i BNP, varierte mye gjennom 90-tallet, med en
nedgang på over 3 % i 1992, men også flere år med vekst på 5-6 %. I perioden
1996 til 2000 hadde Island en vekst på over 4 % hvert år.

Valutaen ble devaluert flere ganger gjennom 1990-tallet. Islands sentralbank
devaluerte den islandske kronen med 6 % i 1992, og senere 4 ganger på mindre enn
12 måneder i 1998–99.

Imidlertid fikk Island store problemer i 2007–08, blant annet på grunn av en
overoppheting i økonomien og subprime-lånekrisen. Finanssektoren har blitt en
stor og dominerende næring på Island; den utgjorde 90 % av den islandske børsen
i starten av 2008, og de islandske bankene var 9 ganger større enn Islands
samlede BNP. Dette gjør at finansnæringen påvirker økonomien i stor grad.

I et foredrag for Kredittilsynet i april 2008 pekte sentralbanksjef Ingimundur
Fridriksson på tre faktorer som årsak til overopphetingen av den islandske
økonomien:

Disse faktorene gjorde at handelsunderskuddet og inflasjonen ble høy.
Sentralbanken har holdt styringsrenten høy for å forsøke å avkjøle økonomien og
holde inflasjonen nede. Inflasjonen var 6,9 % i 2006, 5,9 % i 2007 og har ligget
over 6 % det meste av 2008. I desember 2008 lå årlig inflasjon på 18,1 %. Dette
overstiger inflasjonsmålet som ble satt i 2001, på 2,5 %. Sentralbankens
utlånsrente har steget gradvis fra 2004, og har fra april til januar 2009 derfor
ligget på rundt 15 %. Dette er det høyeste nivået siden våren og sommeren 1989.

Problemene har også gått ut over verdien av den islandske kronen; Mål imot den
norske kronen kostet 100 islandske kroner rundt 6,50 norske kroner første
halvdel av mai 2008, mot 8,50 i samme periode i 2006. I oktober 2008 falt
verdien ytterligere, fra 5,27 norske kroner 1. oktober til 2,76 norske kroner
13. oktober, hvorpå handelen med islandske kroner ble stanset hos norske banker.
10. desember ble den islandske kronen også suspendert fra Norges Banks
noteringer. Denne suspensjonen vil opphøre når Den europeiske sentralbanken
gjenopptar handelen med islandske kroner. Siste registrerte kurs er 3,16 mot
norske kroner.

Den høyeste konstruksjonen i Vest-Europa ligger på Island. Det er den 412 meter
høye langbølgeradiomasten på Gufuskálar nær Hellissandur.

Island har en høy biltetthet pr. innbygger, med en bil pr. 1,3 innbygger, noe
som gjør bil til den viktigste kommunikasjonsformen. Island har 13 034 km med
offentlig vei, hvor 4 617 km er med fast veidekke/asfaltert, og 8 338 har løst
dekke. Veier uten fast dekke er hovedsakelig i avsidesliggende områder.

Ringveien på Island ble ferdigstilt i 1974, og er Islands viktigste
kommunikasjonskanal landet igjennom. Den er 1 337 km lang og nesten hele
strekningen har veien to filer – én fil i hver retning, bortsett fra der den
passerer gjennom større tettsteder og byer hvor den i noen tilfeller har flere
filer i hver retning. I tillegg er veien utvidet i Hvalfjordtunnelen. De fleste
broene har en fil og er laget av tre eller stål eller en kombinasjon. Veien er i
hovedsak asfaltert, men det finnes fremdeles enkelte strekninger i den østre
delen av landet der de fremdeles holder standard fra 1940-tallet med
kjøreunderlag av grus.

Islands viktigste internasjonale lufthavn er Keflavík internasjonale lufthavn. I
tillegg er det innenlandsruter, samt ruter til Grønland og Færøyene fra
Reykjavík lufthavn nær bykjernen. Egilsstaðir lufthavn er reserveflyplass for
Keflavík internasjonale lufthavn og denne har ruter til København og Akureyri, i
tillegg til hovedstadsflyplassen.

Island har ingen jernbane, men det har vært foreslått å knytte Keflavík
internasjonale lufthavn til Reykjavík med bybane, samt at denne fikk et utbygget
nettverk innen hele Reykjavík-området. I dag dekkes dette området av et nettverk
av busser, samt drosjer.

Også turismen har vokst på 2000-tallet; eksportverdien av turistnæringen har økt
fra 30,5 millioner ISK i 2000 til 47 mrd ISK i 2006. Antall overnattingsdøgn fra
utlendinger økte fra ca. 586.000 i 2000 til 1 015 000 i 2007. Nesten 20 % av
disse var fra Storbritannia; britene hadde nesten 194 000 hotelldøgn her i 2007.
Den nest viktigste nasjonaliteten, målt i antall hotelldøgn, er USA, med ca.
106 000 hotelldøgn i 2007.

Det islandske Utdannings-, forsknings- og kulturdepartementet er ansvarlig for
utviklingen og utdannelsessystemet på Island. Men førskoler og grunnskolene
administreres på kommunenivå.

Førskolene (leikskóli) er for barn opp til seks år, og er ikke obligatorisk. Den
obligatoriske skolegangen begynner med grunnskolen (grunnskóli), som består av
to nivåer, barneskole og ungdomsskole, ofte innenfor den samme
skoleinstitusjonen og skolebygning. Det er obligatorisk skolegang opp til 16 år.
Skoleåret er ni måneder, med minimum 180 skoledager, mot tidligere 170 dager.

PISA-programmet, under ledelse av OECD, rangerer den islandske grunnskolen på
godt over OECD-gjennomsnittet, og bedre enn Norge.

Den videregående utdannelsen (framhaldsskóli) etterfølger ungdomsskolen. Disse
skolene er ikke obligatoriske, men alle som har fullført grunnskole og
ungdomsskole har en lovfestet rett til denne.

Det høyeste utdannelsesnivået er innenfor Háskóli Íslands (Universitetet på
Island) som holder til sentralt i Reykjavík. Andre utdannelsesinstitusjoner på
universitets- og høyskolenivå er i Reykjavík, Akureyri og Bifröst.

De meste kjente islandske bidragene til den klassiske litteraturen er
islendingesagaene fra tiden da øya ble befolket. Den mest kjente av disse er
Njåls saga, en episk beskrivelse av en blodhevn, samt Grønlendingenes saga og
Eirik Raudes saga som omhandler oppdagelsen og bosetningene på Grønland og
Vinland (dagens Newfoundland og Labrador). Andre kjente og populære islandske
sagaer er blant annet Egils saga, Laksdøla saga, Grettes saga, Gisle Surssons
saga og Gunnlaug Ormstunges saga.

På 1500-tallet ble det publisert en bibeloversettelse. Andre viktige utgivelser
fram til 1800-tallet var religiøs diktning, særlig kjent er Passiusálmar av
Hallgrímur Pétursson og Rímur, rytmiske, episke dikt fra 1300-tallet som særlig
ble populære utover på 1800-tallet da utviklingen av nye litterære former ble
fremskyndet av den innflytelsesrike nasjonalromantiske forfatteren Jónas
Hallgrímsson. I nyere tid har Island produsert en rekke internasjonal anerkjente
forfattere, som Gunnar Gunnarsson og vinneren av Nobelprisen i litteratur i
1955, Halldór Laxness.

Island har et rikt musikkliv, og de senere årene har flere islandske artister og
band fått internasjonal anerkjennelse. Før 80-tallet var islandsk musikk lite
kjent utenfor landets grenser. Dette endret seg da jazzfunk/fusion-bandet
Mezzoforte slo igjennom internasjonalt med hiten "Garden Party" i 1983. Bandets
suksess la grunnlag for en ekstensiv turnévirksomhet i Europa og Japan, og åpnet
dører for andre islandske artister som The Sugarcubes, Björk, GusGus og Sigur
Rós.

Det nest eldste huset på Island som fortsatt står er Viðeyjarkirkja tegnet av
den danske arkitekten Georg David Anthon.

Sport har vært en viktig del av islandsk kultur. Den tradisjonelle idrettsgrenen
er Glíma, som er en form for bryting som skal stamme fra middelalderen.

Islands herrelandslag i håndball er blant de beste i verden, og vant sølv under
Sommer-OL i 2008 i Beijing, og bronse under Håndball-EM i 2010 i Østerrike.

Innen fotball har Knattspyrnufélag Reykjavíkur vunnet den nasjonale fotballigaen
Úrvalsdeild flest ganger, tilsammen 24 mesterskap.

Innen troppsturn har Islands jentelag vært en ledende nasjon, med blant annet
europamesterskap i 2010.

Island har gode naturgitte forhold for en rekke vinteridretter, hvor særlig
fjellklatring og fjellturer er populært blant befolkningen.



https://no.wikipedia.org/wiki/Tejay_van_Garderen

Tejay van Garderen (født 12. august 1988 i Tacoma i Washington) er en amerikansk
syklist som sykler for UCI WorldTour-laget BMC Racing Team.

Van Garderens første store seniorritt var Tour of California, der han kjørte for
USA sitt nasjonallag. Der børt han på 4. etappe. I store deler av 2007 kjørte
han i USA og i Europa og ble nr. 20 sammenlagt i Tour de l'Avenir.

Han ble en del av Rabobank Continental i 2008. Han bodde i Nederland og ble
blant annet nr. 2 i Flèche du Sud og Circuito Montañes. Han tok én etappeseier i
Tour de l'Avenir, og deltok i tillegg i U23-VM i landevei som gikk i Italia. I
tillegg tok van Garderen noen etappeseiere og hadde flere gode
sammenlagtplasseringer i mindre ritt.

Før 2010 sesongen gikk van Garderen til Team HTC-Highroad fra Rabobanks
Continentallag. Han debutere i sin første Grand Tour i Vuelta a España, der han
var en viktig hjelperytter for lagets kaptein, Peter Velits. Van Garderen ble
nr. 9 sammenlagt i Volta ao Algarve. I Tour of Turkey ble han nr. 2 på 2 etapper
og endte i tillegg på 2.-plass i sammendraget. I Critérium du Dauphiné var han
lagets kaptein, og tok en sterk 3.-plass i sammendraget. Van Garderen var også
hjelperytter for Michael Rogers i Tour of California, et ritt som Rogers vant.

I 2011 ble van Garderens første sterke resultat en 3.-plass i Volta ao Algarve
og han kom også på 2.-plass på tempoetappen i Sveits rundt, kun med Fabian
Cancellara foran seg. Han sterke innsats i Tour of California gjorde at han vant
Ungdomstrøya der. Van Garderen debuterte i Tour de France, mest som hjelperytter
for sitt lag. Men på den 8. etappen satt han med i bruddet og kom først over en
2. kategori, noe som førte til at han tok over ledelsen i klatrekonkurransen og
ble etappens mest aggressive rytter. Ingen amerikaner hadde noen gang før kjørt
i klatretrøya på en etappe. I tillegg i 2011 vant han 3. etappe i Tour of Utah.

Før 2012 sesongen ble van Garderen en del av BMC Racing Team, etter at hans
tidligere lag, HTC-Highroad, ikke fant ny sposor og ble oppløst. Tejay van
Garderen ble nr. 5 sammenlagt i Tour de France. I tillegg vant han ungdomstrøya.
Dette er hans sterkeste resultatet til nå i hans karriere. I 2012 ble han i
tillegg nr. 5 sammenlagt i Paris-Nice, der han også vant ungdomstrøya. I USA Pro
Cycling Challenge vant han den andre etappen og ble nr. 2 sammenlagt.

I perioden mellom 2002-2006 har van Garderen 10 nasjonale titler i Landevei,
Tempo og Sykkelcross, som er i aldersbestemte klasser.



https://no.wikipedia.org/wiki/@

@, på norsk vanligvis kalt alfakrøll eller krøllalfa, er et skrifttegn som har
blitt vanlig på grunn av Internett der det brukes som skilletegn mellom
brukernavn og domenenavn i e-postadresser.

På de fleste norske PC-tastaturer kan man finne tegnet på to-tallet ved å trykke
Alt Gr samtidig, mens det på Mac-maskiner ligger ved siden av enterknappen.
Enkelte ignorerer Språkrådets anbefaling om å bruke navnet krøllalfa og kaller
tegnet alfakrøll, æt og annet.

En utbredt teori om opphavet til krøllalfaen er at den stammer fra middelalderen
da munker skrev av Bibelen, selv om det ikke foreligger kjente eksempler på slik
tidlig bruk. For å gjøre kopieringsprosessen enklere laget munkene nye bokstaver
og tegn som var forkortelser for de aller vanligste ordene, samt
sammentrekninger av bokstaver, såkalte ligaturer (for eksempel «æ» for
bokstavkombinasjonen «a e»). Krøllalfaen kan ha vært munkenes tegn for det
latinske ordet ad som betyr til.

På engelsk leses @ som ordet «at», som betyr hos, ved eller på. Andre har
feilaktig tolket den engelske uttalen att som betegnelsen att. i postadresser,
en forkortelse for det engelske attention («oppmerksomhet») som betyr «bestemt
til» en person på en arbeidsplass eller et annet sted som har adressen som står
på brevet. Bruken av att. likner på bruken av forkortelsen c/o (care of) som kan
skrives foran en postadresse på brevpost til en person som kan nås under en
annens adresse.

Symbolet @ har forskjellige navn på forskjellige språk. På svensk og dansk heter
det for eksempel snabel-A, på tysk Klammeraffe. Andre eksempler er:



https://no.wikipedia.org/wiki/Marcus_%26_Martinus

Marcus Gunnarsen og Martinus Gunnarsen (begge født 21. februar 2002 i Elverum)
er tvillinger fra Trofors i Nordland som vant MGPjr 2012 med sangen «To dråper
vann», som handler om livet deres. Sangen lå én uke på VG-lista, med 8.-plass
som beste plassering. Den 25. juli 2013 kom singelen Leah ut, på iTunes og
Spotify. De har senere kommet med singelen Du på iTunes, Spotify og WiMP. De kom
også ut med Smil i oktober 2014 og singelen Elektrisk i august 2015.

Guttene har vært med P4 på flere turneer rundt i Norge. Sommeren 2013 opptrådte
de sammen med Sval Rosenløw Eeg på Miniøya-festivalen som tidligere
MGPjr-vinnere. De har også vært med-programledere sammen med Janne Formoe og
Gaute Grøtta Grav i Sommer i Dyreparken sommeren 2014 og 2015 på TV 2.

De ble nominert til tre priser under Spellemannprisen 2015: popgruppe for Hei,
årets låt for «Elektrisk» og årets nykommer. Brødrene ble kåret til Årets
spellemann under Spellemannprisen 2016. I tillegg var de nominert i klassen
årets låt for «Girls» sammen med Madcon.



https://no.wikipedia.org/wiki/Sommer-OL_2016

De olympiske sommerleker 2016, de 31. olympiske sommerleker, var en
internasjonal multisportkonkurranse som ble arrangert i Rio de Janeiro i Brasil
fra 5. til 21. august 2016 i tråd med tradisjonen med De olympiske leker. De
paralympiske sommerleker 2016 ble arrangert i samme by fra 7. til 18. september.

Lekene ble gjennomført på 35 konkurransearenaer, hovedsakelig plassert i Barra
da Tijuca, men også i tre andre «soner»: Copacabana, Deodoro og Maracanã. Det
var første gang De olympiske leker ble arrangert i Sør-Amerika.

Rio de Janeiro ble valgt som vertsby da Den internasjonale olympiske komité
(IOK) kom sammen til sin 13. olympiske kongress i København i Danmark den 2.
oktober 2009. Fire byer var med på IOKs endelige liste over kandidatbyer,
foruten Rio var disse Chicago i USA, Madrid i Spania, og Tokyo i Japan. Baku i
Aserbajdsjan, Doha i Qatar og Praha i Tsjekkia leverte også inn formelle
søknader om å få arrangementet, men ble ikke valgt som kandidatbyer og kom
dermed ikke videre i søknadsprosessen.

Kuwait ble suspendert på grunn av myndighetenes innblanding i landets nasjonale
olympiske komité. Kvalifiserte utøvere fra landet kunne delta som individuelle
olympiske utøvere.

IOK godkjente et særskilt lag sammensatt av flyktninger, det olympiske
flyktninglaget. Laget stilte under det olympiske flagg. Ti utøvere, flyktninger
fra Etiopia, Den demokratiske republikken Kongo, Syria og Sør-Sudan, ble valgt
til flyktninglaget.

Denne kalenderen er basert på oversikten som ble offentliggjort samme dag som
billettsalget startet, 31. mars 2015.

Sommer-OL 2016 ble sendt av en rekke kringkastere verden over. Som i tidligere
olympiske leker ble selve sendingene fra de ulike konkurransene produsert av
Olympic Broadcasting Services, som deretter videredistribuerte til de enkelte
nasjonale kringkastere, som så brukte sendingene i sin egen dekning av de
olympiske lekene. I de fleste områder ble kringkastingsrettighetene til
Sommer-OL 2016 solgt sammen med senderettighetene til Vinter-OL 2014, men
enkelte kringkastere skaffet seg også rettigheter til framtidige olympiske leker
samtidig.

I august 2009 solgte IOK senderettighetene i vertslandet Brasil til Grupo Globo,
hvor Rede Record har hatt rettighetene tidligere. Selskapet Sportfive kjøpte i
2009 de fleste europeiske kringkastingsrettighetene til Vinter-OL 2014 og
Sommer-OL 2016 for 316 millioner dollar, noe som var første gang IOK valgte noen
andre enn Den europeiske kringkastingsunion til å videreselge rettighetene i
Europa.

Senderettighetene i Norge ble i juni 2011 solgt til TV 2, som da sikret seg
rettighetene til både Vinter-OL 2014 og Sommer-OL 2016, og disse lekene ble
dermed de første olympiske sommerleker som ikke ble sendt på NRK.

TV 2 sendte i alt 60 menn og kvinner for å dekke lekene og Erik Thorstvedt og
Ingrid Halstensen ledet studiosendingene fra OL-parken.



https://no.wikipedia.org/wiki/Oslo

Oslo (mellom 1624 og 1925 Christiania, fra 1877/1897 også skrevet Kristiania) er
Norges hovedstad og største by. Fylket og by-kommunen ligger i det sentrale
østlandsområdet, innerst i Oslofjorden og har 658 390 innbyggere (per 1. januar
2016). Sammen med ti nærliggende kommuner utgjør tettstedet et sammenhengende
storbyområde med 975 744 innbyggere (per 1. januar 2016), hele Stor-Osloregionen
har 1 546 706 innbyggere (per 1. januar 2016). Nabokommunene er Bærum og
Ringerike i vest, Lunner i nord, Nittedal, Skedsmo, Lørenskog og Enebakk i øst,
og Ski og Oppegård og Nesodden i sør. Oslo er, som eneste norske kommune, også
et fylke, og står dermed i en spesiell situasjon når det gjelder lokal
forvaltning.

Oslo er kjent for sin topografiske særegenhet og sin berggrunn. Byen preges av
nærhet til skog og mark og av et rikt plante- og dyreliv. 2⁄3 av kommunens areal
utgjøres av skog og vannområder utenfor selve bybebyggelsen, noe som gir en
reell befolkningstetthet på 5221,6 innbyggere per km². Den tetteste delen av
byen ligger i en «gryte» omkranset av grønne åser. Elver som Alnaelva, Akerselva
og Lysakerelva renner fra åsene, gjennom Oslogryta og ut i fjorden. En kilometer
øst for Oslo Sentralstasjon ligger Ekebergskråningen med naturreservat og med
steinalderminner fra opptil 10 400 år tilbake i tid. Marka er en kort T-banetur
unna bykjernen.

Øst for Bjørvika, innunder Ekeberg, ligger Gamlebyen, i arkeologikretser omtalt
som Nordens Pompeii grunnet tykke kulturlag under bakken. Ifølge arkeologene var
Oslo etablert med bystruktur omkring år 1000. Gamlebyens kjerneområde er
Nord-Europas største middelalderbyområde etter Visby, og i sin helhet fredet. I
kong Håkon Magnussons tid var middelalderbyen på sitt største. Håkon utvidet
byen østover med blant annet Oslo fransiskanerkloster. På motsatt side av
Bjørvika anla han Akershus slott og festning som residens, og i 1314 ble makten
konsentrert i Oslo. Etter at Norge fikk felles konge med Danmark, ble København
residensby og sete for statsadministrasjonen. Provinsbyen Oslo beholdt
imidlertid en rest av hovedstadsfunksjonene gjennom hele dansketiden.

Oslo var det området i Norge som ble hardest rammet av svartedauden. Deretter
fulgte 1400- og 1500-årene med ytterligere nedgang, befolkningsmessig og
økonomisk. Reformasjonen gjorde at Oslo også tapte kirken som en betydelig
arbeidsplass. Etter den tre dager lange bybrannen i 1624 bestemte kong Christian
IV, mot byborgernes vilje, at byen skulle bygges opp igjen på motsatt side av
Bjørvika ved Akershus festning. Byen skulle bygges opp med brannsikre hus i
murverk for adelen og de rike, mens jevne borgere kunne bygge i utmurt
bindingsverk. Byen fikk en byplan med rette gater og rektangulære kvartaler
etter renessansens idealer, og den fikk navnet Christiania etter kongen. Det
eldste Christiania er i dag kjent som Kvadraturen.

Ved oppløsningen av den dansk-norske unionen i 1814 var byen opplagt som
hovedstad i den selvstendige staten Norge. Oslo var en mindre by etter europeisk
målestokk til ut på 1800-tallet, men etter industrialiseringen skjøt veksten
fart. Omkring år 1900 var byen et veletablert industrisentrum med nesten 250 000
innbyggere. I 1925 fikk hovedstaden navnet Oslo etter gamle bydannelsen under
Ekebergåsen. I 1948 ble Aker kommune innlemmet, og flere av Akergårdene ble
bygget ut til drabantbyer. Oslo er etter en periode med relativt stabilt
innbyggertall igjen i sterk vekst og vokser raskere enn andre nordiske
hovedsteder. Det stigende folketallet skyldes i all hovedsak innvandring fra
utlandet. Per 1. januar 2012 er 23 prosent av Oslos befolkning innvandrere, med
norsk-svensker og norsk-pakistanere som de største minoritetsgruppene.

Navnet «Oslo» ble opprinnelig brukt om tettbebyggelsen på stedet som kalles
Gamlebyen. I middelalderen ble navnet skrevet på norrønt blant annet Anslo, Ásló
og Ósló (kjent første gang 1225). På nedertysk ble det også skrevet Anslo,
trolig for å gjengi en nasal uttale. Peder Claussøn Friis skrev navnet som
Opslo.

Navnet har vært forklart på ulike måter gjennom tidene og navnets alder er
uvisst. Peder Claussøn Friis skrev i Norriges beskrivelse, utgitt i 1613, at
«Oslo» kommer av «Loens os». Forklaringen har vært skolelektyre i lang tid. To
forhold spenner bein under den drøyt fire hundre år gamle teorien: For det
første er det tidligste skriftlige belegg for elvenavnet «Loen» å finne i hans
egen Norriges beskrivelse fra 1613; i middelalderkildene heter elva «Oln» eller
«Eln», senere «Alna» eller «Elna». For det andre er sammenstillingen av leddene
ifølge språkforskerne feil. Skulle Oslo ha kommet av «Loens os» måtte byen ha
hatt navnet Loaros, jevnfør Nidaros og Røros.

Siste leddet i navnet tolkes vanligvis i lys av det norrøne lo i betydningen
slette, engslette eller elveslette. Det som i dag er Grønland var langgrunt
sumpig område. Første leddet har etter alt å dømme sammenheng med det norrøne
áss i betydningen høydedrag, eller i betydningen gud. Tolkningene er dermed
«åssletta» (sletta under åsen) eller «gudesletta» (gudenes slette). Den siste
tolkningen begrunnesÅogså med at å i betydningen gud hadde den urnordiske formen
«*ansuR», og Oslo ble skrevet «Anslo» på eldre nedertysk og nederlandsk, og på
latin «Ansloa» eller «Ansloia». Ifølge Frode Korslund er «Ósló» en yngre from av
«Ásló» som tolkes som «sletta under åsen», Korslund mener sammenligning med
lignende stedsnavn og topografi støtter denne tolkningen. Vokalene ó og á ble i
middelalderen uttalt nokså likt, og overgangen fra Ásló til Ósló har ifølge
Korslund skjedd ved vokalassilimasjon. På 1700- og 1800-tallet var den vanlige
skrivemåten på gamlebyen Opslo eller Opsloe.

Etter storbrannen i 1624 og gjenoppbyggingen på vestsiden av Bjørvika fikk byen
navnet Christiania etter kong Christian IV. Fra slutten av 1800-tallet ble også
skrivemåten Kristiania tatt i bruk, først i statlige sammenhenger fra 1877, og i
kommunale fra 1897. Det ble aldri tatt noen formell beslutning om å gå over til
K, og private kunne skrive navnet på byen slik de ville. Navnet ble forkortet
Chr., Chra, Chria og Xania, i tråd med at bokstaven X var mye brukt som
forkortelse for «christ(i)-»/«krist(i)-», også i personnavn i kirkebøker.

Fra 1860-årene begynte enkelte fremstående kvinner og menn å bruke Oslo i stedet
for Christiania, blant andre malerinnen og kvinnesaksforkjemperen Aasta
Hansteen. Etter unionsoppløsningen i 1905 ble ideen om navnebytte mer aktuell.
Kristianias handelsstand var negative til ideen om navnebytte, og hadde
flertallet i bystyret på sin side. Den 11. juli 1924 slo Stortinget fast ved lov
at Norges hovedstad skulle hete Oslo fra og med 1. januar 1925. Siden Oslo den
gangen var navnet på bydelen som omfattet middelalderbyen og takmarkene – et
område som havnet innenfor bygrensen ved byutvidelsene i henholdsvis 1859 og
1878 – måtte dette sognet få nytt navn. Man valgte da det uoffisielt
innarbeidede navnet på det gamle Oslo, Gamlebyen.

I 2009 gikk flertallet i bystyrets Kultur- og utdanningskomité inn for å kalle
Oslo sentrum for Kristiania, etter forslag fra Venstre og med støtte fra
byrådspartiet Høyre og ordfører Fabian Stang. Dette vakte imidlertid motstand
fra Høyres koalisjonspartner Fremskrittspartiet og fra deler av opposisjonen
(Rødt og Arbeiderpartiet), før det kom til behandling i bystyret. Forslaget ble
dermed aldri vedtatt.

Oslo blir også kalt Tigerstaden, hovedsakelig av folk utenbys fra.
Utgangspunktet for tilnavnet er etter alt å dømme Bjørnstjerne Bjørnsons dikt
«Siste sang» fra Digte og Sange (1870). I diktet brukes «tiger» symbolsk for et
ubarmhjertig storbysamfunn (underforstått Christiania) som angriper «landsens
hest» (underforstått Bjørnson) under ovasjoner fra «folket». Diktet kårer ingen
vinner, men fastslår at «kampen har ej ende». Oslo kommune brukte tiger som logo
da byen feiret sitt 1000-årsjubileum i 2000.

De eldste registrerte spor av bosetning i osloområdet befinner seg på Ekeberg.
De eldste sporene er av Riksantikvaren datert til 8 400 år før Kristus.[trenger
referanse] Ekebergområdet ser ut til å ha vært tett bebodd allerede i
steinalderen. Her er også rike forekomster av bronsealder- og
jernalderminner.[trenger referanse]

Kaupstaden Oslo ble ifølge Snorres kongesaga grunnlagt rundt år 1048 av kong
Harald Hardråde. Arkeologiske utgravninger på 1970-tallet har påvist at Oslo
hadde en tidlig bystruktur allerede rundt år 1000. I 1070 ble Oslo bispesete.
Byens domkirke Sankt Hallvardskatedralen, ble reist på høyden ved Oslo torg på
begynnelsen av 1100-tallet. Oslo skole, også kjent som Oslo katedralskole, ble
grunnlagt i 1153.

Slaget i Oslo i 1240, ble kjempet av styrkene til hertug Skule mot kong Håkon
Håkonssons.

I løpet av høymiddelalderen ble innbyggertallet fordoblet, anslagsvis til 3 500.
I tiårene rundt år 1300 var middelalderbyen Oslo på sitt største. Håkon
Magnussons, hertug over Øst-Norge mot slutten av 1200-tallet, satte i gang en
rekke byggeaktiviteter, blant annet ble Mariakirken utvidet og Akershus slott og
festning påbegynt. Da Håkon skulle overta kongekronen i 1299 etter broren Eirik
IIs død, valgte han Oslo som kroningsby. I 1314 ble makten sentralisert til
Oslo, blant annet ved at prosten i Mariakirken ble utnevnt til rikets kansler
for evig tid. Den nyutnevnte rikskansleren fikk oppgaven å oppbevare kongens
segl og være fremstemann i et riksråd.

Det gamle Oslo ble rammet av gjentatte branner. Blant annet ble byen plyndret og
brent av hertug Erik av Södermanland i 1308. Den ennå uferdige festningen stod
imot beleiringen, og byen ble gjenreist på de gamle tomtene. Under svartedauden
ble innbyggertallet redusert med omkring en tredjedel. I unionstiden med Danmark
mistet byen sin status og stagnerte økonomisk. Reformasjonen reduserte kirkens
betydning som økonomisk maktfaktor, og tapet av arbeidsplasser bidro til byens
tilbakegang. Reformasjonen gjorde de fleste av byens mange kirker og klostre
overflødige, og de ble derfor stående til forfall og plyndring etter
bybrannene.[trenger referanse]

Under den svenske beleiringen i 1567 satte borgerne selv byen i brann, for så å
bygge den opp igjen. Oslo hadde dertil et velutdannet akademisk miljø tilknyttet
katedralen og skolen. De såkalte Oslohumanistene var en lærd krets med en
betydelig litterær produksjon. Gjennom sitt virke gjorde de Oslo til landets
kulturelle sentrum mellom 1580 og 1610.[trenger referanse]

Den tre dager lange bybrannen i august 1624 ble skjebnesvanger. Av byens
monumentalbygg var det kun to som overlevde brannen: Hallvardskatedralen og
Oslos daværende bispegård. (Oslobispen hadde i kjølvannet av reformasjonen
flyttet over i det tidligere Olavsklosterets østfløy som i 1623 ble påbygd til
en mer moderne bispegård). Den ødeleggende brannen førte til at byen ble
nyanlagt på motsatt side av Bjørvika etter krav fra kong Christian IV. Samtidig
fikk byen navnet Christiania etter kongen.

Christiania ble reist som en befestet by omgitt av voller med bastioner og med
Akershus som citadell. Reguleringsplanen etter renessansens idealer, med rette
og brede gater rundt rettvinklede kvartaler, skulle hindre fremtidige branner.
Det ortogonale gatenettet var opphavet til det særnorske ordet kvartal, som ikke
kjennes med denne betydning i andre nordiske språk. Det opprinnelige Christiania
innenfor vollene med sine fire bydeler eller kvarterer ble derfor kalt
kvartalerne, inntil man på 1900-tallet begynte å bruke betegnelsen Kvadraturen
om dette området.

Christian IV innførte også murtvang som brannforebyggende tiltak. Han påbød at
adel og formuende borgere skulle bygge i murverk, mens jevne borgere kunne bygge
i utmurt bindingsverk. Bindingsverk ble den vanligste byggemåten; ved den første
branntakseringen i 1766 var ca. 50 % av forhusene oppført i bindingsverk. Men
mange trosset murtvangen og bygget hus av lafteverk. Det ble motstrebende
godtatt av myndighetene, og fra 1657 ble det tillatt å bygge laftehus i de nye
kvartalene på oppfylt strandgrunn i Bjørvika. Etter en stor bybrann som i 1686
raserte kvartalene vest for Christiania torv ble de fleste husene gjenreist i
lafteverk, og først etter neste storbrann i 1708 ble murtvangen gjennomført.
Laftehusene utgjorde i 1766 ca. 30 % av bebyggelsen og murhusene bare 20 %.

Rundt byen oppsto mer selvgrodde forsteder, hvor mange arbeidsfolk slo seg ned i
rimeligere trehus, men uten rett til å drive egen næring. Etter brannen i 1686
ble vollene rundt byen nedlagt og byens nye domkirke reist utenfor. I 1736 ble
torghandelen flyttet etter Domkirken, til det nåværende Stortorget.
Forstadsbebyggelsen begynte nå å ekspandere nordover. 1700-årene ble en
økonomisk oppgangstid med betydelig vekst i skipsfart og trelasteksport, og
folketallet økte mot slutten av unionstiden.

Middelalderens byråd som besto av borgermester og rådmenn ble i 1661 omdannet
til eneveldets bystyringsorgan, magistraten, et kollegium av kongens embetsmenn.
Borgerinnflytelsen skjedde gjennom et svakt byting og fra 1730 «de tolv
eligerede menn», et valgt organ med en viss innflytelse på bystyringen.

Da unionen med Danmark ble oppløst i 1814, ble Christiania hovedstad i den
selvstendige staten Norge. Statsadministrasjonen og de nasjonale institusjonen
som ble etablert skapte forutsetningene for ny vekst, og en enda sterkere
vekstfaktor var industrialiseringen som for alvor skjøt fart etter 1840.
1800-tallet ble en tid med sterk ekspansjon for byen, og mange offentlige
bygninger ble reist – Slottet, Universitetsbygningene, Stortingsbygningen,
Nationaltheatret og mange flere. De offentlige bygningene vest for Kvadraturen
ble oppført på tomter i den nye bydelen som ble planlagt av Slottets arkitekt
Linstow i 1838, med Karl Johans gate som hovedakse. Kvartalene her trakk til seg
bedrestilte lag av befolkningen som bosatte seg i leiegårder og senere også i
villastrøk som Homansbyen. Hovedtyngden av industriutbyggingen foregikk samtidig
langs Akerselva på østsiden av byen, og arbeiderne slo seg ned så nær fabrikkene
som mulig. Dette førte til det sosiale skillet mellom østkant og vestkant som
siden har kjennetegnet byen.

I andre halvdel av 1800-tallet vokste nye bydeler frem for å gi husrom til
innflytterne som skulle bemanne de nye fabrikkene. 1. januar 1859 ble Bymarken
og en del av Aker kommune med 9 551 innbyggere innlemmet i Christiania. 1.
januar 1878 ble ytterligere deler av Aker (med 18 970 innbyggere) overført til
hovedstaden. Bakgrunnen for disse byutvidelsene var at man ønsket å få regulert
de sosiale og bygningsmessige forholdene i forstedene og innføre murtvang for å
redusere brannfaren. I 1880- og 1890-årene var det høykonjunktur med en etter
hvert hektisk byggeaktivitet, hvor mye av dagens «murby» av med leiegårder ble
reist. Etter krakket i 1899 ble det brått stillstand i byggeaktivitetene frem
til 1910/1911, da kommunen begynte å engasjere seg i boligbyggingen.

Veksten fortsatte i noe langsommere tempo gjennom 1900-tallet.[trenger
referanse] En storstilt reguleringsplan fra 1930-tallet for Etterstad var delvis
virkeliggjort, men arbeidet ble stoppet av krigen. Området ble overført fra Aker
til Oslo i 1946 i forbindelse med utbygging etter ny plan.[trenger referanse] I
1948 økte arealet og folketallet betydelig da de resterende delene av Aker
kommune ble innlemmet i hovedstaden. De 130 976 nye innbyggerne gjorde at
folketallet i Oslo over natten økte med 46 prosent.[trenger referanse] Byens nye
rådhus sto ferdig i 1950 etter å ha vært under bygging siden 1931.

I 1950-årene ble det gjennomført en storstilt utbygging av drabantbyer i det
tidligere Østre Aker for å løse boligmangelen i Oslo. Grefsen og Kjelsås ble
også bygget ut, i det vesentligste med villaer og tomannsboliger. Drabantbyene
rundt Østensjøvannet hadde hatt bytrikkforbindelse med byen siden
mellomkrigstiden, men denne ble vesentlig opprustet da T-banen ble åpnet i 1966
og knyttet også Groruddalen til byens sentrum. De vestlige og østlige banene ble
knyttet sammen i 1993 med Fellestunnelen.[trenger referanse]

Byens 1000-årsjubileum ble feiret i 2000, bare 50 år etter byens
900-årsjubileum. Dette ble begrunnet med at nyere arkeologiske utgravninger
påviste at Oslo hadde en bystruktur allerede rundt år 1000. («Den eldste
bymessige bebyggelsen som hittil er blitt utgravd i Gamlebyen går tilbake til
ca.1025» hevdet nettstedet til Kulturhistorisk museum i 2011.) Det tidligere
900-årsjubileet ble begrunnet med at Snorre i Heimskringla forteller at Oslo ble
grunnlagt rundt år 1048 av kong Harald Hardråde.

Oslo danner en forsenkning i terrenget, Oslogryta, som ble dannet etter den
geologiske tidsperioden perm. Nedsynkingen medførte at eldre bergarter ble
bevart, og vulkansk aktivitet ga karakteristiske syenitter og rombeporfyrer.

De sentrale delene av Oslo ligger på et underlag av skifer og knollekalk.
Sistnevnte danner rygger i bylandskapet, slik som St. Hanshaugen, mens skiferen
ligger i senkningene mellom ryggene. Under dette finnes alunskifer, som også
inneholder noe uran. Alunskiferen skaper problemer, da den kan ese ut og skade
infrastruktur og bygningsfundamenter. Øst for sentrum ligger Ekeberg med 1–2
milliarder år gammelt grunnfjell – gneiser og granitter fra prekambriumtiden.
Nord for sentrum ligger åser som Grefsenåsen, Holmenkollen og Tryvannshøyden;
disse består i all hovedsak av magmatiske bergarter. Her finnes blant annet den
kjente nordmarkitten, brukt blant annet i Stortingsløvene.

Isen smeltet og trakk seg tilbake fra Oslogryta for omkring 9000 år siden. Alt
land i Oslo som nå ligger lavere enn 210 meter over havet lå den gang under
havoverflaten. Isen førte med seg store mengder sand, som i dag ligger som
rygger i landskapet, blant annet på Linderud og ved vannene i Nordmarka. Flere
av slettene i byen, blant annet ved Ullevaal Stadion og på Majorstuen, var
tidligere fast leirbunn i sjøen som oppsto da Oslofeltet sank ned i permtiden. I
disse områdene siver saltvann fortsatt bort, noe som gjør at leiren kan forandre
karakter og rase ut. Dette vanskeliggjør blant annet bolig- og T-banebygging.

Oslo har et temperert klima med fire klart definerte årstider. Somrene i Oslo er
som regel varme med temperaturer på 20–23 °C på dagtid og 11–15 °C på natten.
Vintrene er som regel kalde med en middeltemperatur på –4 °C i både januar og
februar. Maksimumstemperaturer på over 25 °C inntreffer i gjennomsnitt 16 ganger
per år. Grunnet sin nordlige beliggenhet har Oslo om lag 18 timer med solskinn i
månedsskiftet juni/juli, men bare 6 timer i slutten av desember. Årsnedbøren i
Oslo (Blindern) er 763 mm fordelt på 166 nedbørdøgn, der vintrene er noe tørrere
enn somrene. Snøfall fordeler seg jevnt utover vintermånedene, og i gjennomsnitt
er det mer enn 25 cm snø i 30 dager hvert år. Oslo har snaut 1 700 soltimer
årlig.

Den høyeste temperaturen målt i Oslo er 35,0 °C 21. juli 1901 på Observatoriet.
Dette er også gjeldende norgesrekord for høyeste temperatur i juli. Siden 1937
er værobservasjonene for Oslo foretatt på universitetsområdet på Blindern. Den
høyeste temperaturen målt på Blindern er 34,2 grader 3. august 1982. Den laveste
temperaturen målt i Oslo by er –26,0 grader på Blindern 3. januar og 19. januar
1941.

Oslo har ut fra sin geografiske beliggenhet innerst i Oslofjorden vært et
naturlig knutepunkt mellom sjøen, de store landområdene nord for byen og
landeveien sørfra over Ekeberg. Både fjorden og åsene omkring er populære mål
for friluftsliv og rekreasjon. I nord er Nordmarka et område av skog og vann,
der særlig Bogstadvannet, Sognsvann og Maridalsvannet er kjent for
utenomverdenen. Østmarka avgrenser byen mot øst, og er samtidig et viktig
rekreasjonsområde for befolkningen i de østlige bydelene. Høyeste punkt i Oslo
kommune er Kjerkeberget, 629 moh. Dette er for øvrig også Oslos nordligste
punkt.

Byen er delt opp av en rekke elver som renner fra Marka ut i fjorden. Oslos
opprinnelige byelv Alna (Loelva), er omtalt i sagaer og andre middelalderkilder.
Alna definerte det gamle Oslos østgrense mot takmarkene frem til slutten av
1200-tallet, da man utvidet bybebyggelsen over på østsiden av Alna. Oslos første
teglverk ble anlagt rundt 1290 ved Alnaelvas utløp. På 1200-tallet var det også
møllebruk i tilknytning til fossene på Kværner. På 1500-tallet kom oppgangssaga.
På 1700-tallet var det hele 10 sagbruk oppover Alna. Alna er i dag et
satsingsområdet for gjenåpning i og med Kommunedelplan for Alna miljøpark.

Akerselva (også kjent under navnet Frysja) regnes i dag som byelva der den
flyter drøyt 8 kilometer fra Maridalsvannet til Bjørvika. Det meste av Akerselva
er i dag oppe i dagen, og det arbeides med gjenåpning av det nedre strekket
mellom Vaterland og Bjørvika. Akerselvas tallrike fosser har betydd mye for
byens industrielle utvikling. I dag er rekreasjonsverdien den største verdien
ved elva.

Andre viktige elver er Lysakerelva, Ljanselva og Hovinbekken. Dessuten finnes en
rekke bekker som nå i lange partier går under jorda. For flere av disse
foreligger det planer om å åpne deler av de gamle bekkeløpene. Også i Oslomarka
renner et stort antall elver og bekker. Nordmarksvassdraget er forløperen til
Akerselva ovenfor Maridalsvannet, mens Sørkedalselva er en forløper til
Lysakerelva ovenfor Bogstadvannet.

Oslo har, i norsk målestokk, et svært rikt planteliv. Det er fire hovedårsaker
til dette. For det første er klimaet gunstig og byen er nordgrense for en del
varmekjære planter. For det andre er geologien variert med surt grunnfjell,
syenitt og alunskifer, og mye basisk kalkstein og leirstein. Dette gir flere
slags vekstforhold. For det tredje har innførsel av nyttevekster i middelalderen
og senere til Botanisk hage gitt spredning av eksotiske arter, spesielt i de
indre, østlige bydeler. Og endelig har den livlige skipsfarten gitt spredning av
ballastplanter fra fjerne strøk.

Oslo er blant de nordligste steder for bøk, og det er edelløvskog for eksempel
på Ola Narr og på Bogstad. Oslos fylkesblomst, bakkekløver, er en varmekjær art
som trolig kom i varmeperioden i bronsealderen og bare etterlot én bestand – på
Hovedøya. Munker og nonner etterlot hunderot, skvallerkål, legepestrot,
kattemynte og bulmeurt. Senere, sjeldne, søreuropeiske arter inkluderer
klistersvineblom, lodnefiol, taggsalat og smaltimotei. Kalkfjellet gir grobunn
for sjeldne arter som markmalurt, piggeple, hunderot, ekte malurt, byreseda og
smørbukk, og unike Oslo-arter som hjorterot og Oslosildre, som nå er på retur.
Langs havneanlegg forekommer hirse og villdurra en sjelden gang. Byens elver
fører til at skogsarter som vasshøymol, sverdlilje, skogsivaks og brunrot kan
trives, og langs Akerselva alene finnes over 200 plantearter. I Botanisk hage er
en representativ Oslo-flora bygget opp på den såkalte «Osloryggen».

Dyre- og fuglelivet er rikest langs Lysakerelva og Akerselva, i tillegg til
Nordmarkas bestander med elg og rådyr. Tettbebyggelsen skjuler grevling, ekorn,
piggsvin og streifende rødrev. Elvene har bever, fossekall og langt sjeldnere
grønnspett, og mange slags insekter som bidrar til å pollinere unike planteslag.
Noen ganger observeres sel i fjorden.

Av Oslo kommunes areal på 454 kvadratkilometer utgjør området med bybebyggelse,
kalt byggesonen, 147 kvadratkilometer, mens øyene og Marka dekker resten.

Byggesonen er delt i indre og ytre by. Indre by, sentrum og den tette
bybebyggelsen i et to til fire kilometers belte med boligstrøk rundt sentrum,
utgjør i areal 16-17 000 dekar og har cirka 190 000 beboere. Bybildet preges av
gater, plasser, parker og kvartaler med bygårder. Befolkningstettheten er om lag
tre ganger så høy som i ytre by. Sentrum er området på begge sider av Karl
Johans gate, der forretninger, kontorer og offentlige bygninger dominerer.
Resten av byggesonen er ytre by med for det meste frittliggende bygninger i
drabantbyer, villastrøk og næringsområder.

Siden slutten av 1800-tallet har byen vært delt i østkant og vestkant, som er en
økonomisk og sosial todeling som fremdeles gir seg uttrykk i forskjeller i
inntekt, utdanning, levealder m.m. mellom den mer velstående tredelen av
befolkningen på vestkanten, og folk på østkanten. Både indre og ytre by er delt
i øst og vest (indre øst, indre vest, ytre vest). Ytre øst, der det bor mer enn
250 000, består av Groruddalen mot nordøst og mot sørøst bydelene Østensjø,
Søndre Nordstrand, og Nordstrand (med strøkene Nordstrand, Bekkelaget, Ljan og
flere som utgjør unntaket fra det økonomiske øst-vestskillet).

Oslo sentrum strekker seg fra Slottet og Slottsparken i vest til Oslo
Sentralstasjon og Vaterland i øst. Her ligger det Christiania som ble reist
etter bybrannen i 1624, som nå kalles Kvadraturen. Sør for Kvadraturen ligger
Akershus festning, et festningsverk som har sin opprinnelse fra slutten av
1200-tallet under hertug Håkon Magnusson (fra 1299 kong Håkon V).

Oslos hovedgate, Karl Johans gate, går i retning sørøst-nordvest gjennom
sentrum. Langs Karl Johans gate finnes flere av hovedstadens mest kjente
bygninger, blant andre Oslo domkirke, Stortingsbygningen, Grand Hotel, de gamle
universitetsbygningene og Nationaltheatret. Like sør for Karl Johan finnes Oslo
rådhus, oppført 1931–50 og innviet i forbindelse med feiringen av byens
900-årsjubileum. Nord for Karl Johan ligger blant annet Tullinløkka med sine
muséer. Sentrums østlige deler, Vaterland, ble revet omtrent i sin helhet fra
slutten av 1950-tallet. Området er i dag bebygd med høyhusene Postgirobygget og
Oslo Plaza, flerfunksjonsarenaen Oslo Spektrum og kjøpesentre som Oslo City og
Byporten.

Vest og sørvest for slottet ligger byens ambassadestrøk. Dette strekker seg
gjennom bydel Frogner og strøk som Skillebekk, Skarpsno, Frogner og mot den
tidligere bygrensen mot Skøyen. Størstedelen av bydelen består av klassiske
leiegårder med store leiligheter, hvorav Gimle er regnet[av hvem?] som de mest
eksklusive.[trenger referanse] Deler av området har også strøk med store villaer
i mur og tre, blant annet den historiske villaforstaden Homansbyen. Denne og det
senere villastrøket Gimle er regulert til bevaringsområde.[trenger referanse]
Andre nabolag i området er Uranienborg og Briskeby, og dessuten Majorstuen med
handlegata Bogstadveien som er blant landets dyreste når det gjelder
utleiepriser for forretningslokaler.[trenger referanse]

Området St. Hanshaugen har fått sitt navn fra parken med samme navn som ligger
nord/nordøst for Slottet. Området består i stor grad av leiegårder. Bislett og
Bislett stadion ligger vest i bydelen, og lenger øst ligger Gamle Aker kirke,
Oslos eldste bygning.[trenger referanse] NRKs hovedkvarter ligger på Marienlyst.
Lovisenberg og Ullevål sykehus ligger også i bydelen. I de mer sentrumsnære
delene av bydelen ligger arbeiderbevegelsens bastion Youngstorget og Hammersborg
med sine mange kirker. Lenger nord ligger strøket Ila.

Bydel Ullern er i hovedsak preget av villabebyggelse og danner den sørvestre
delen av Oslo med grense mot Bærum. Denne grensen går langs Lysakerelva. Andre
strøk i området er Montebello, Bestum og Lilleaker. Ved fjorden ligger halvøya
Bygdøy med blant annet Kongsgården, Oscarshall og Folkemuseet. Bygdøy hører
administrativt til Bydel Frogner. Bydelsadministrasjonen for Bydel Ullern ligger
på søndre Huseby (Montebello/Smestad).

Bydel Vestre Aker er også i stor grad preget av villabebyggelse og strekker seg
nordover til Nordmarka. Røa, Vinderen, Slemdal og Holmenkollen er blant områdene
som ligger i denne bydelen, i tillegg til vestkantens eneste drabantby,
Hovseter. Et av Oslos mest kjente landemerker, Holmenkollbakken, assosieres med
Vestre Aker, men ligger strengt tatt i Nordmarka rett innenfor markagrensa.
Tryvannstårnet og Bogstad gård er også kjente steder i området, begge rett
innenfor markagrensen. Bogstad ligger ved inngangen til Sørkedalen, som danner
det nordvestre hjørnet av Oslo. På jordene til Bogstad gård ligger også Oslo
Golfklubb og Bogstad Camping. Bydelsadministrasjonen for Bydel Vestre Aker
ligger på nordre Huseby (ved gardeleiren).

Oslos nordlige del er samlet i Bydel Nordre Aker. Vest i bydelen ligger
Universitetet på Blindern, med Rikshospitalet på Gaustad like i nærheten. Øst
for Universitetet ligger det nå dyre boligstrøket Ullevål Hageby, opprinnelig
reist som «hus for småkårsfolk», og ved Sognsveien ligger Ullevaal Stadion. Nord
for Ring 3 ligger Sogn studentby, bygget som deltakerlandsby til OL i
1952.[trenger referanse]

I de sentrale delene ligger boligområdene Tåsen, Berg, Korsvoll og Nordberg. Mot
Akerselva ligger Nydalen, et tidligere industriområde som nå har en av Norges
største tettheter for IT-virksomheter og også huser Handelshøyskolen BI. Øst for
elva ligger Disen, Kjelsås og Grefsen, opprinnelig arbeiderklassestrøk som nå i
lang tid har vært regnet[av hvem?] som meget attraktive boligstrøk.[trenger
referanse]

Oslo nord grenser til Nordmarka, med mange innfallsporter for friluftsliv. Det
populære badevannet Sognsvann ligger like over markagrensen fra Kringsjå, ikke
langt unna Kringsjå studentby. Noe lenger øst er Kjelsås innfallsporten til
Maridalen, der Maridalsvannet fungerer som kilde til drikkevann for 90 % av
byen.[trenger referanse]

I Maridalen er det flere mindre grender, som Sandermosen, Snippen og Movatn, som
alle har stasjoner til Gjøvikbanen.

Oslos nordøstlige bydeler består av drabantbyer utbygget etter andre
verdenskrig, og omtales gjerne bare som Groruddalen. Groruddalen består i
hovedsak av industriområder i dalbunnen og boligstrøk i åssidene.

Området består av de administrative bydelene Bjerke, Alna, Grorud og Stovner.
Groruddalen dekkes av 3 hovedveier som kommer inn fra nord til Oslo. I vest går
Trondheimsveien (riksvei 4) som går fra Sinsenkrysset nordøstover forbi blant
annet Grorud og Stovner. Litt lenger øst går Østre Aker vei (riksvei 163) fra
Økern forbi Veitvet til Lørenskogveien og E6 i Lørenskog. Litt øst for denne
kommer E6 fra Ring 3 og svinger nordover dalen fra Ulven og passerer Alnabru,
Furuset og Kalbakken på sin vei til Lørenskog i Akershus. Dagens E6 erstattet
Strømsveien som innfartsvei til Oslo. Strømsveien snegler seg rundt E6 og har
felles trasé nord ved grensen. Kollektivtilbudet i dalen består av buss, T-bane
og tog. Til vest i dalen går Grorudbanen til Vestli, mens i øst går Furusetbanen
til Ellingsrudåsen. Nede i dalen går jernbanens hovedbane.

Vest i Groruddalen ligger Bydel Bjerke. Boligbebyggelsen i bydelen ligger i
hovedsak langs Trondheimsveien. Langs Østre Aker veis søndre del er det
industri- og næringsvirksomhet. Aker universitetssykehus og Bjerke Travbane
ligger i bydelen. Krigsskolen ligger i nord, mot Lillomarka.

Bydel Grorud ligger i det nordøstre hjørnet av Groruddalen. Grorud gård som har
gitt navn til bydelen ligger langs riksvei 4. Bydelen består av områder som
Ammerud, Grorud, Kalbakken, Rødtvet, Nordtvet og Romsås. Mange av disse områdene
forbindes ofte med store områder med blokkbebyggelse, men de har også en
betydelig småhusbebyggelse. Bydelen grenser til Lillomarka.

Oslos østligste bydel er Bydel Stovner. Mye av bydelen domineres av
blokkbebyggelse fra 1960- og 70-tallet, dette gjelder blant annet områdene
Fossum, Rommen, Vestli og Tokerud. Lenger sør i bydelen ligger områder som Gamle
Stovner, Høybråten og Haugenstua; disse ble utparsellert fra ca. 1910 og består
i større grad av eldre villabebyggelse. Bydelen ligger tett inntil
Gjelleråsmarka.

På sørsiden av Groruddalen ligger Bydel Alna. Denne betjenes av Furusetbanen, og
her ligger strøk som Tveita, Haugerud, Lindeberg, Furuset og Ellingsrud. Bydelen
har fått sitt navn fra Alna gård som sannsynligvis har fått navn fra Alnaelva
som renner gjennom området. Alna har også en av Oslos større godsterminaler,
samt kjøpesentre som Alna Senter og IKEA på Furuset.

Som indre øst regnes vanligvis de administrative bydelene Gamle Oslo,
Grünerløkka og Sagene. Bydel Gamle Oslo har sitt navn etter Gamlebyen, som var
stedet der det opprinnelige Oslo lå i middelalderen. Etter at byen ble flyttet
til motsatt side av Bjørvika under navnet Christiania, fortsatte imidlertid
enkelte å bo i Gamlebyen, spesielt rundt Oslo Hospital. Området ble igjen
innlemmet i byen i 1859. I Gamle Oslo ligger også den gamle forstaden Grønland
og deler av Tøyen, kjent som multikulturelle bydeler, selv om områdene i dag
opplever synkende andel innvandrere. Lenger øst ligger blant annet Enerhaugen,
Jordal, Vålerenga, Ensjø og Helsfyr.

Den administrative bydelen Grünerløkka har fått navn etter strøket Grünerløkka.
Dette gamle arbeiderklassestrøket ble gentrifisert tidlig på 1990-tallet og har
utviklet seg til å bli et «hipt» strøk med mange kafeer. Grünerløkka er også
kjent for sitt pulserende kulturliv, med blant annet steder som Parkteatret og
Blå. Øst for den egentlige Grünerløkka ligger gamle industristrøk som Sofienberg
og Dælenenga, og Rodeløkka med sin bevaringsverdige trehusbebyggelse. Enda
lenger øst ligger nabolag som Hasle og Carl Berner.

Nord for Grünerløkka ligger flere tradisjonsrike arbeiderklassestrøk. Øst for
Akerselva ligger Torshov, skildret i Oskar Braatens fortellinger og skuespill.
Like over elva ligger Sagene, som helt siden sagbruksdriften på 1500-tallet har
vært knyttet til industri. I grenselandet mellom Sagene og Torshov lå blant
annet Myrens Verksted, med fabrikklokaler nå tatt i bruk av NRK
Østlandssendingen. Nord for Torshov og Sagene ligger henholdsvis Sandaker og
Bjølsen.

I bydel Nordstrand i Oslo sørøst ligger åsen Ekeberg, der Norway Cup arrangeres
på Ekebergsletta hver sommer. Områdene rundt, som Bekkelaget og Nordstrand,
preges av velstående villabebyggelse og kalles ofte «østkantens vestkant».
Området ble bygget ut i mellomkrigstiden etter at Ekebergbanen gjorde det mulig
å pendle inn til byen. Lenger sør i bydelen ligger Ljan og Ljabru. Øst for disse
ligger Karlsrud og Lambertseter, landets første drabantby, bygget ut av OBOS fra
1951.

Øst for høyderyggen med Lambertseter og Karlsrud ligger bydel Østensjø. Denne
bydelen har fått navn etter Østensjøvannet, som danner et naturlig midtpunkt i
området. Vest for vannet ligger Abildsø, Ryen og Manglerud, og i nord Høyenhall,
Bryn og Godlia. Øst for Østensjøvannet ligger drabantbyene Oppsal, Bøler og
Bogerud i rolige omgivelser ved inngangen til Østmarka. Med unntak av en god del
eldre villabebyggelse enkelte steder ble alle disse områdene bygget ut i stor
skala i etterkrigstiden, og preges av en god blanding av rekkehus og
blokkbebyggelse.

Oslos sørligste og største bydel er Søndre Nordstrand, som strekker seg mellom
fjorden og Østmarka. Dette er også den nyeste delen av Oslo. Utbyggingen av
området startet på 1980-tallet, med nye nabolag som Mortensrud, Lofsrud,
Holmlia, Prinsdal og Bjørndal. Bydelen er det området i Oslo som har de største
arealene som fremdeles er tilgjengelig for ytterligere ekspansjon. Bydel Søndre
Nordstrand har også betydelige friarealer, blant annet det populære badestedet
Hvervenbukta. Bydelen huser også Grønmo Golfklubb og Klemetsrud
energigjenvinningsanlegg.

Oslo er en grønn by. Byens lave tetthet er utnyttet til treplanting i gatene,
forhager, og små grøntanlegg der anledningen byr seg. Et nett av turveier binder
parkene sammen og knytter byen til marka.

Fra byens vekst skjøt fart tidlig på 1800-tallet ble det etablert parker, fra
1860-årene tok kommunen ansvaret, og i indre by finnes i dag mer enn 50 parker.
Østkanten har vært politisk prioritert ved nyanlegg fra slutten av 1800-tallet
og har mange store parker, mens deler av den tette byen på vestkanten har mindre
god parkdekning. Av byens befolkning er det vel 5 % som ikke har et grønt område
innen 300 meter fra bolig.

Ytre by er kjent for villaområder med hager, og for drabantbyer med god dekning
av grøntområder og turveier og unik nærhet til marka, det store skogområdet som
omkranser Oslo. Akerselvas bredder er siden 1915 opparbeidet som et
sammenhengende belte med park og turveier. Halvøya Bygdøy og noen av øyene
nærmest sentrum er offentlig tilgjengelige og tilbyr parkskog og badeplasser.
Fjordbyen, som skal erstatte havneanlegg langs sjøkanten i de mest sentrale
byområdene, vil gi enda bedre tilgang til fjorden, blant annet gjennom en
sammenhengende havnepromenade.

En rekke av Norges mest populære turistmål ligger i Oslo. Innovasjon Norge
regner Frognerparken som Norges mest populære attraksjon, og anslår at anlegget
har mer enn én million årlige besøkende. Likevel er ikke Frognerparken med på
Innovasjon Norges liste over de 50 mest besøkte attraksjonene i Norge, da
besøkstallene er usikre. Den ordinære topp 50-listen toppes av Holmenkollen og
Skimuseet, som hadde 686 857 besøkende i 2006. Holmenkollbakken var en av de
mest kjente hoppbakkene i verden og et landemerke i Oslo, før den ble revet
høsten 2008 for å gjenoppstå før Ski-VM 2011.

På niendeplass er Vikingskipshuset på Bygdøy, med 314 560 besøkende. Dette
museet rommer arkeologiske skipsfunn fra Vikingtiden, Tuneskipet, Gokstadskipet
og Osebergskipet, og gjenstander funnet ved utgravningen av dem. På tolvteplass
er Nasjonalgalleriet, et kunstmuseum med en særlig god samling av norsk
nasjonalromantikks malerkunst og av Edvard Munchs bilder. På henholdsvis
syttendeplass og tyvendeplass følger Frammuseet og Kon-Tiki Museet[sic], som
sammen med Norsk Maritimt Museum utgjør de tre kjente museene på Bygdøynes.

På 23.-plass ligger Norsk Folkemuseum, landets største kulturhistoriske museum,
og det eneste som har landsdekkende samlinger fra 1500-tallet og til i dag. På
24.-plass ligger Akershus slott og festning, en middelaldersk kongeborg og
renessanseslott omgitt av en bastionfestning. I tillegg er fornøyelsesparken
Tusenfryd med på listen på en fjerdeplass med 501 235 besøkende, selv om denne
ligger like utenfor bygrensen i Ås kommune.

Tall fra 1999 viser at Oslo har 7,7 millioner overnattinger og over 700 000
dagsbesøkende, noe som skaper en omsetning på om lag 10 milliarder koner. De
besøkendes forbruk skaper ca. 12 000 arbeidsplasser, noe som tilsvarer 4,3 % av
sysselsettingen i privat sektor i Oslo. Oslo mottok i 2012 166 cruiseskip med
omkring 300.000 passasjerer på dagsbesøk (i 2013 var det 159 anløp), dette gjør
Oslo til landets tredje største cruisehavn bak Bergen og Geiranger.

Etter kulturminneloven er kulturminner fra oldtiden og middelalderen (inntil år
1537), samt stående bygg fra før 1650, automatisk fredet. I Oslo gjelder dette
en stor mengde helleristninger, gravhauger, rester av gruver og veifar,
bygningsruiner og liknende både i byen og i Marka. Av hele bygninger finnes
Gamle Aker kirke, deler av Akershus slott og festning, de eldste bygningene i
Kvadraturen og en del hus fra andre kanter av landet som er flyttet til Norsk
Folkemuseum på Bygdøy. Noen av dagens hus står på kjellere som er fredet etter
denne bestemmelsen.

Hele den såkalte «murbyen», det vil si bybebyggelsen oppført før
Kristianiakrakket i 1899, er av kommunen regulert til bevaring. I tillegg er
flere bygninger og fasader i Oslo fredet av Riksantikvaren. Disse, og en rekke
andre bygninger, er oppført på Byantikvarens gule liste. Oppføringene på den
gule listen er kategorisert etter 3 kriterier: fredet, vernet (spesialområde),
og bevaringsverdig. Dette gir uttrykk for hvor sterkt de er beskyttet. Fredet er
kategorien som gir det sterkeste vernet. Fredning vedtas i henhold til
kulturminneloven av staten ved Riksantikvaren. Kategorien vernet omfatter
områder og bygninger som kommunen har regulert til spesialområde for bevaring i
henhold til plan- og bygningslovens § 25.6. Bevaringsverdig er kategorien av
objekter som kulturvernmyndighetene og plan- og bygningsetaten kan ta særskilte
hensyn til, idet de betraktes som verneverdige uten at det er fattet noe formelt
vedtak etter §§ 74.2 og 92 i plan- og bygningsloven. Per mai 2009 er det 11 722
objekter på den gule listen.

Akershus festning står oppført med 54 objekter på den gule listen. De fleste ble
betraktet som fredet ifølge et statlig direktiv av 1934, men en del objekter er
listeført så sent som 14. april 2004. I 2006 ble femten kvartaler på Grünerløkka
områdefredet under betegnelsen Birkelunden kulturmiljø. Dette var det første
bykulturmiljøet i Norge som fikk slikt vern.

Eksempler på fasade- eller skjermbevaring er Paleet shoppingsenter på Karl
Johans gate 37–43. Ved fornyelsen som ble fullført i 1990 ble fasadene mot Karl
Johans gate bevart eller gjenreist som kopier, mens hele innmaten i bygningene
ble revet og gjenreist med moderne konstruksjoner. Det samme har skjedd med
«Gyldendalhuset» på Sehesteds gate 4, hvor arkitekt Sverre Fehn står for
nybygget fra 2007 bak de gamle fasadene.

En del bygninger er flyttet til Folkemuseet. Flere mindre bolighus i lafteverk
eller bindingsverk kommer fra forstedene Enerhaugen, Vaterland, Vålerenga og
Hammersborg. Fra Kvadraturen kommer Garmanngårdens bakbygning (Hans Nielsen
Hauges fengsel), Collettgården fra Kirkegata 16, Bokbindergården fra Tollbugata
14, Generalitetsgården fra Dronningens gate 15, leiegården fra Wessels gate 15
og flere andre.

Oslos fylkes tusenårssted er Middelalderbyen. Enkelte av bydelene har også sine
egne tusenårssteder: Gamle Bydel Bjerke hadde Økernparken, mens den tidligere
Bydel Uranienborg–Majorstuen hadde Valkyrie plass.

Oslos teaterhistorie regnes gjerne tilbake til 1780, da byens Dramatiske Selskab
ble stiftet. I 1837 åpnet Christiania Theater, og i 1899 dennes direkte
fortsettelse Nationaltheatret. Siden 1990 arrangerer Nationaltheatret
Ibsenfestivalen hvert eller annethvert år. Nationaltheatret har i dag
underavdelingen Torshovteatret.

Det norske teatret har siden 1912 satt opp dramatikk på nynorsk og norske
dialekter. Teatret fikk i 1985 sitt eget bygg i Kristian IVs gate. Byens tredje
institusjonsteater, Oslo Nye Teater ble opprettet i 1959, da Det Nye Teater
(stiftet 1929) og Folketeatret (åpnet 1952) slo seg sammen. Teatret holder i dag
til i Det Nyes funkisbygning i Rosenkrantz' gate.

Hovedstaden er sete for Statens teaterhøgskole, som nå er en del av
Kunsthøgskolen i Oslo. Her utdannes skuespillere og instruktører. Etter hvert
har det kommet til flere private scenekunstskoler, blant annet Nordisk Institutt
for Scene og Studio (NISS) og Nordic Black Theatre.

Den Norske Opera hadde sin første forestilling i Folketeatret ved Youngstorget i
februar 1959. Operaen flyttet i 2008 til et eget operabygg i Bjørvika, og har
opplevd en kraftig økende interesse for virksomheten. Operabygningen har blitt
et viktig turistmål, og i den første sesongen i nytt bygg ble det solgt 285 000
billetter, noe som utgjorde 99,6 prosent av de tilgjengelige setene. Et
profesjonelt ballettensemble var en del av operaen, da den startet i 1959. I
1993 fikk dette navnet Nasjonalballetten, og etter innflyttingen i nytt hus
heter institusjonen Den Norske Opera & Ballett.

Statens operahøgskole og Statens balletthøgskole er nå begge integrert i
Kunsthøgskolen i Oslo. Norges dansehøyskole er en separat institusjon som
trekker linjene tilbake til Jorunn Kirkenærs ballettskoler. En annen skole innen
sang og dans er Bårdar Akademiet, som gir tilbud mer rettet mot moderne
musikkteateroppsetninger.

Oslo-Filharmonien er byens profesjonelle symfoniorkester. Det ble stiftet i 1919
under navnet Filharmonisk Selskaps Orkester, og holder nå til i Oslo Konserthus
i Vika. Orkesteret vant internasjonal anerkjennelse under Mariss Jansons'
ledelse (1979–2002), og det har beholdt det høye nivået også under André Previn
(2002–06) og Jukka-Pekka Saraste (2006–). Andre større profesjonelle orkestre i
byen er Operaorkesteret og Kringkastingsorkestret, mens Oslo Symfoniorkester er
basert på amatørmusikere.

Oslo har en rekke kor av høy kvalitet. Operakoret, med nærmere 60 sangere, er
Norges eneste helprofesjonelle kor. Det Norske Solistkor, består av 26
håndplukkede frilanssangere som alle er potensielle solister i ulike sjangere.
Oslo Filharmoniske Kor (med rundt 100 sangere) er knyttet til Oslo Filharmoniske
Orkester, men har også egne produksjoner. Andre kjente Oslo-kor er Oslo
Kammerkor, Grex Vocalis, Schola Cantorum, Kammerkoret NOVA, Den norske
studentersangforening, Oslo Domkor, Sølvguttene (NRKs guttekor), Det norske
jentekor (tidligere NRKs jentekor), St. Hallvard-guttene og Oslo Domkirkes
Guttekor – og tidligere Olavsguttene og Sanct Johannes-Guttene. Oslo Gospel
Choir er en nyere etablering (fra 1988) med over 20 plateutgivelser og stor
suksess. Oslo har videre en rekke amatørkor, ofte knyttet til menigheter og
organisasjoner.

Jazzen ser ut til å ha kommet til Oslo (og Norge) i eller like før 1920.
Musikkformen ble raskt populær, blant annet som en følge av Louis Armstrongs
besøk i 1934. Oslo Jazzfestival arrangeres hvert år i august siden 1986.

Oslo har et rikt konserttilbud innen rock og pop. De aller mest populære
artistene opptrer gjerne på kombinerte arenaer som Oslo Spektrum, Valle Hovin
stadion og Vallhall. På nivået under ligger de som klarer å fylle reine
konsertlokaler som Rockefeller Music Hall og Sentrum Scene (som tidligere var
den ovennevnte kinoen). De viktigste festivalene i byen innen populærmusikk er
Norwegian Wood i Frognerparken og Øya i Middelalderparken.

Norges Musikkorps Forbund har om lag 120 medlemskorps i Oslo, herav 2⁄3
skolekorps. Kampen Janitsjarorkester, stiftet 1929, regnes som byens fremste
voksenkorps. Viktig er også Gardemusikken, som består av vernepliktige og har
omtrent 80 deltakere.

Oslos første kino var Kinematograf-Teatret i Stortingsgata 12, som åpnet i 1904.
De følgende tiårene ble det etablert mer enn tjue kinoer i byen, alle private. I
1918 vedtok imidlertid bystyret at det skulle være kommunalt kinomonopol (Oslo
kinematografer), og dette var et faktum fra 1926.

Den kanskje mest kjente Oslo-kinoen er Colosseum, som er verdens største
THX-kino med 978 seter. Andre kjente kinoer er Saga, Eldorado og Klingenberg.

Filmens hus ligger i Dronningens gate 16. Det har en rekke leietakere i
filmbransjen, blant annet Norsk filminstitutt. Her er også Filmmuseet og
spesialkinoen Cinemateket.

Nasjonalmuseet for kunst, arkitektur og design ligger i Oslo. Det er resultatet
av fusjon i 2003 mellom Nasjonalgalleriet (etablert 1842, i nåværende bygg på
Tullinløkka fra 1882), Museet for samtidskunst (etablert 1988),
Kunstindustrimuseet (etablert 1876) og Arkitekturmuseet (etablert 1975).
Sistnevnte flyttet inn i nye lokaler i Kvadraturen i 2008, mens de tre øvrige er
planlagt samlokalisert i et nytt bygg bak Vestbanen.

Oslo kommune har store egne kunstsamlinger. Mye av dette vises i Munchmuseet på
Tøyen, og tidligere i det nå stengte Stenersenmuseet i Vika. Disse museene skal
samlokaliseres i et nybygg ved siden av Operaen i Bjørvika, som er planlagt
ferdigstilt i 2020.

Det største private kunstgalleriet er Astrup Fearnley Museet. Oslos mest kjente
kunstanlegg i friluft er Vigelandsanlegget med 214 av Gustav Vigelands
skulpturer.

Den helt klart mest prestisjefylte prisen som deles ut i Oslo er Nobels
fredspris. Fredsprisen ble for første gang delt ut i 1901, og har med noen få
unntak blitt delt ut hvert år siden. Prisen deles ut til en person og/eller
organisasjon som har arbeidet for «reduksjon av militærstyrker», «arrangering av
fredskongresser» eller «nasjonenes forbrødring». Under den to dager lange
prisutdelingen er verdens øyne rettet mot Oslo og Norge, og seremonien i Oslo
rådhus er alltid en mediebegivenhet som får stor oppmerksomhet i inn- og utland.

Oslo er også tilholdssted for den årlige fredskonferansen Oslo Freedom Forum,
konferansen er blitt omtalt av The Economist som «on its way to becoming a
human-rights equivalent of the Davos economic forum».

Oslo kommune har delt ut Oslo bys kulturpris hvert år siden 1966. Denne prisen
går til «en person som gjennom lengre tid har gjort en særlig fremragende
innsats innen kunst, vitenskap eller annet kulturarbeid i byens eller landets
kulturliv», og deles ut samtidig som Oslo bys kunstnerpris. Kommunen gir også ut
Oslo bys kulturstipend, som regel etter innstilling fra kunstnerorganisasjonene.

Oslo var vertskapsby for Vinter-OL 1952 som ble arrangert i tidsrommet 15.–25.
februar. Bortsett fra utfor, som ble arrangert på Norefjell, ble alle øvelsene
gjennomført innenfor bygrensen. Åpning- og avslutningsseremonien ble holdt på
Bislett stadion, som i senere tid har blitt mer kjent for sitt årlige
friidrettsstevne, Bislett Games, som inngår som en del av IAAF Diamond League.

Holmenkollen Skifestival er et tradisjonsrikt arrangement hver vinter.
Holmenkollen har også arrangert flere verdensmesterskap i nordiske grener, og i
2011 ble det for fjerde gang arrangert ski-VM der.

Fotballklubben Vålerenga spiller i eliteserien i fotball, og har Ullevaal
Stadion som hjemmebane. Ullevaal er også tilholdsstedet til Norges
Fotballforbund, og brukes også som hjemmearena for herrelandslaget. Oslo-laget
Lyn har også en lang historie i norsk toppfotball, men spiller nå i lavere
divisjoner. Hver sommer siden 1972 avholdes Norway Cup på Ekebergsletta. Dette
er en av verdens største fotballturneringer.

Ishockey er populært på byens østkant, og Oslo har flere kjente lag. Vålerenga
Ishockey spiller på Jordal Amfi, og har hele 26 norgesmesterskap. Manglerud/Star
spiller også på øverste nivå, mens Hasle-Løren og Furuset har lange tradisjoner.

Oslo har også flere kjente håndballag. På kvinnesiden er Bækkelaget og
Nordstrand de mest kjente, mens Oppsal og Vestli er kjente klubber i
herrehåndball.

Mange kjente personer i Norge har en eller annen gang i livet bodd i Oslo siden
byen er landets hovedstad. Mange av kulturpersonlighetene med opphold i Oslo kan
likevel kalles «Osloforfattere», «Oslomusikere» og så videre, på grunn av den
sterke Oslo-tematikken i verkene deres. Blant de kjente forfattere som har lagt
handlingen i bøkene sine til Oslo er Oskar Braaten, som skildret arbeidermiljøet
i byen ved inngangen til 1900-tallet, Rudolf Nilsen med sine Oslo-dikt, Tove
Nilsen med romanene om å vokse opp på Bøler på 1960-tallet, Lars Saabye
Christensen med sine Frogner-romaner, og Johan Borgen med sin berømte
Lillelord-trilogi.

Kjente Oslo-musikere inkluderer bandet deLillos, som i alle fall i begynnelsen
av sin karriere på 1980-tallet var et typisk Oslo-band, og Joachim «Jokke»
Nielsen og Valentinerne, som skildret et liv med rusmidler på Oslos østkant. Det
finnes også en lang rekke kjente sanger som priser eller beskriver forskjellige
deler av og miljøer fra Oslo. Disse var gjerne opprinnelig revyviser, og
omfatter blant annet Arvid Nilssens «På Enerhaugen», Jens Book-Jenssens «Når
kastanjene blomstrer i Bygdø Allé», Kalle Fürsts «I en sprukken rønne nedi Vika»
og Vilhelm Dybwads «Hovedøen» og «Akerselva, du gamle og grå». En annen klassisk
Oslo-musikant er Lillebjørn Nilsen, blant annet kjent for Oslo-sangene
«Bysommer» og «Far har fortalt».

Christiania ble for alvor en industriby fra midten av 1800-tallet, da det vokste
opp spinnerier og veverier for tekstiler langs Akerselva. Det var de mange
fossene som gjorde denne utviklingen mulig, men etter at jernbanen kom til byen
i 1855 ble det også mulig med industrisamfunn andre steder i det som den gang
var Aker kommune. Skøyen, Bryn, Sollerud og Grorud hadde alle industri på denne
tiden. Christiania hadde også de to store skipsverftene Nylands- og Akers Mek.

Den gryende industriutbyggingen fikk også ringvirkninger i andre bransjer, og
førte også til flere arbeidsplasser i blant annet håndverksnæringene. I 1890 var
17,2 % av byens voksne menn i arbeid i fabrikkindustrien, 26,8 % i
håndverksindustrien, og 8,5 % arbeidet i bank eller handel. Ut på 1900-tallet
økte andelen industriarbeidere, og i 1946 var 40,5 % av Oslos menn sysselsatt i
industrivirksomheter. Dette endret seg imidlertid kraftig i etterkrigstiden, og
i 1999 var antallet sysselsatt i industrien nede i kun 8,1 %, mens varehandel-,
hotell- og restaurantnæringene sysselsatte 20,2 %. Oslo er derfor i liten grad
en industriby i nyere tid. Det som gjenstår av industri i Oslo er i hovedsak
plassert i Groruddalen fra Bryn til Rommen. Det er imidlertid fremdeles
industribedrifter i Oslo sentrum. Freia sjokoladefabrikk ligger på Rodeløkka,
mens Mills, som blant annet lager pålegg, holder til på Sofienberg.

Fra 1960- og inn på 70-tallet flyttet stadig større deler av industri- og
handelsnæringen over bygrensen og inn i nabokommunene, og fra 1970- og 80-tallet
så man den samme trenden med kontorbedriftene. Industrien flyttet til Lørenskog
og Skedsmo, mens den såkalte «Vestkorridoren» langs E18 ut i Bærum og Asker har
blitt til et senter for store tjeneste- og teknologibedrifter. Dette omfatter
blant annet Norsk Hydro, som plasserte sin oljedivisjon i Sandvika og
hovedkvarteret på Vækerø, Det Norske Veritas som flyttet til Høvik, Kværner
Engineering, Norconsult, Norwegian Contractors, Schlumberger og en rekke andre
bedrifter i IKT-, petroleum- og ingeniørvirksomhet. På Lysaker ligger
hovedkvarterene til Statkraft, Microsoft og Pfizer, og rundt Lysakerlokket like
over grensen til Bærum finner vi Oracle, Computas, SAP, Cisco, PGS og Nokia.
Svært mange Oslo-borgere jobber også på Fornebu, der er det i alt mer enn 10 000
ansatte i Norske Skog, Aker, Norwegian, Telenor og i småbedriftene på IT
Fornebu.

Sør for byen fikk man en mellomting mellom de østlige og vestlige nabokommunene,
der teknologibedrifter som Kodak og IBM slo seg ned på Mastemyr i Oppegård
kommune mens den mer tradisjonelle industrien flyttet ut langs jernbanen mellom
Kolbotn og Ski. Nedleggelsen av Oslo lufthavn, Fornebu har også resultert i
utflytting av næringsliv. Telenor har samlet seg på Fornebu. Posten Norges
sorteringssentral som tidligere lå ved Oslo S flyttet til nybygg på Lørenskog.

Industridøden har åpnet opp for en massiv byfornyelse. De tidligere
industrilokalene langs Akerselva og på vestkanten er erstattet av
kontorlandskap, mens gamle Akers mekaniske har blitt til det eksklusive strøket
Aker Brygge. Gamle Frydenlund Bryggerier har blitt til Høgskolen i Oslo, mens
kornsiloen til Nedre Foss mølle på Grünerløkka har blitt til studenthjem.
Kornsiloen på Sinsen og fabrikkbygningene til Lilleborg har blitt leiligheter. I
Nydalen er det laget en ny bydel, hvor en rekke mediebedrifter, og
Handelshøyskolen BI, holder til. Denne trenden begynte faktisk så tidlig som i
1920-årene, da Peik sjokoladefabrikk i St. Hallvards gate ble omgjort til
eldrehjem.

Parallelt med nedbyggingen og utflyttingen av industrien har Oslo blitt en
serviceby. Mange av disse arbeidsplassene ligger i offentlig sektor, og i 1998
hadde byen 50 000 statlige arbeidsplasser. På samme tid hadde Oslo kommune ca.
55 000 ansatte. I privat sektor domineres Oslo av administrasjon, og flertallet
av landets største bedrifter holder til enten i eller nær byen. Oslo er også
stor på ting som logistikk og handel, i tillegg til «nye» bransjer som
markedsføring, IKT og juridiske- og finansielle tjenester.

Byen er også hjem for Oslo Børs, som ble opprettet i 1819. Utviklingen på børsen
følger i stor grad utenlandske børser som New York-børsen og FTSE Group i
London, men er særlig vár for endringer i oljeprisen. Det var tidligere en også
rekke lokale børser rundt om i landet, men alle disse er nå samlet i Oslo.

Oslo kommune har et areal på 454 km² og 658 390 innbyggere (per 1. januar 2016).
Dette gir en folketetthet på over 1300 innbyggere per km². Tettstedet Oslo, som
definert av Statistisk sentralbyrå, hadde 975 744 innbyggere per 2016, og
stor-Osloregionen hadde 1 546 706 innbyggere (per 1. januar 2016).

Oslo kommune har per. 1. januar 2009 29,9 % av innvandrerbefolkningen i Norge,
9,9 % av den etnisk norske befolkningen, og til sammen 12,0 % av den totale
folkemengden i landet. Oslo er det mest folkerike fylket i Norge og det fylket
med flest innvandrere, mens Akershus og Hordaland har flere etniske nordmenn.

Antallet Oslo-beboere vokster stadig. Fra 1990 til 2005 økte folketallet med 17
prosent. Den 16. januar 2011 skal Osloborger nummer 600 000 ha blitt født.
Ifølge «Befolkningsfremskrivning for Oslo 2013–2030» fremlagt av Oslo kommune i
mai 2012 ventes befolkningen etter hovedalternativet å øke til 834 000
innbyggere i 2030.

Syv av ti Oslofolk i aldersgruppen 16–74 er i arbeid, byen sett under ett. Dette
er som i resten av landet. Det er imidlertid variasjoner innad i Oslo; i Bydel
St. Hanshaugen er over tre firedeler i arbeid, mens det i Bydel Stovner er
mindre enn to tredeler. Generelt sett er sysselsettingen lavere for kvinner enn
for menn, for ikke-vestlige innvandrere enn for etniske nordmenn og for dem som
har lavere utdanning enn høyere utdanning. Oslo står også for mange
arbeidsplasser som kommer folk i nabokommunene til gode; 279 000 av Oslos
innbyggere er i jobb, mens 383 000 personer arbeider i Oslo.

Oslo er kommunen i Norge med størst andel innvandrere. I 2016 utgjorde denne
gruppen 33,3 % av byens 660 000 innbyggere.[trenger referanse] Til sammenligning
utgjorde innvandrere 16,3 % av Norges totale befolkning.[trenger referanse]
Tilsvarende tall i 2001 var 19,4 % innvandrere i Oslo og 6,6 % av Norges totale
befolkning.[trenger referanse] I perioden 2001 til 2009 sto
innvandrerbefolkningen for 80 % av Oslos befolkningsvekst.[trenger referanse]

De 20 største innvandrergruppene i Oslo etter landbakgrunn per 1. januar 2012.
Tallene gjelder innvandrere og barn av innvandrere:

Talemålet i Oslo kan deles inn i to distinkte varianter av norsk. Den ene
vikamålet, folkemålet som har fått navn etter den tidligere bydelen Pipervika.
Denne dialekten ligger omtrent midt imellom kystmål og innlandsmål, og har
retrofleks flapp («małing»), ofte trykk på første stavelse («sosial», «avis»),
a-endelser i fortid av svake verb («banka») og a-endelser i bestemt form
flertall («gutta»).

Den andre typiske Oslo-varianten av norsk har sine røtter i et dansk-norsk
blandingsspråk, og er tett knyttet til riksmålet. Denne språkformen har bare to
kjønn (intetkjønn og felleskjønn), verb i kaste-klassen har -et i fortid
(«banket»), og diftonger har i stor grad blitt til monoftonger («røyk» → «røk»).
Riksmålsvarianten har sine røtter i den gamle embedsmannsstanden, og står
sterkest på Oslos vestkant og i høyere sosiale lag. Det er også slik at de to
talemålsvariantene griper noe over i hverandre, og det er rom for individuell og
situasjonsbestemt variasjon innenfor begge varianter.

De senere årene har det foregått en tilnærming av talespråket i Oslo. A-endelser
i hunkjønn og i verb i fortid brukes nå av syv av ti på vestkanten, i tillegg
til av praktisk talt alle på østkanten. Samtidig er tradisjonelle
østkantkonstruksjoner som «a'Kari» og «n'Per» i ferd med å dø ut.

Uttaleformen /uʃlu/ («Osjlo»), som tidligere var typisk for byens østkant, er i
ferd med å erobre hele byen. De fleste Oslofolk under 25 år sier nå /uʃlu/, og
også i aldersgruppen 25–50 bruker nesten alle i øst og et stort flertall i vest
denne formen. Blant personer over 50 i vest holder fortsatt omtrent halvparten
på /uslu/-varianten, mens kun 10 prosent av menn og knappe 30 prosent av
kvinnene på østkanten gjør det samme.

Den norske kirke har bispesete i Oslo. Dette omfatter i tillegg til Oslo også
Akershus-kommunene Asker og Bærum. Innen Oslo kommune ligger fem av bispedømmets
seks territorialprostier: Domprostiet, Søndre Aker, Østre Aker, Nordre Aker og
Vestre Aker. 51,6 % av befolkningen i Oslo er medlemmer i Den norske Kirke
(2015).

Det største kristne kirkesamfunnet utenom Den norske Kirke er Den katolske kirke
med over 35 000 katolikker, som utgjør 5,51 % av befolkningen. Deretter kommer
Pinsebevegelsen. Andre kristne trossamfunn i hovedstaden er Den
evangelisk-lutherske frikirke, Det evangelisk-lutherske kirkesamfunn,
Baptistsamfunnet, Oslo Kristne Senter, Den anglikanske kirke, og mange flere.

I 2012 var nesten 50 000 Oslo-innbyggere med i ulike muslimske trossamfunn, en
andel som er relativt stabil. Per 1. januar 2012 var 3 375 buddhister fordelt på
fem menigheter. I tillegg var det en andel Hindi og sikh.

I 2012 var nær 17 900 Oslo-borgere registrert i ikke-religiøse livssynssamfunn;
et overveldende flertall av disse tilhører Human-Etisk Forbund. 19 % av
befolkningen var per 2008 ikke med i noe tros- eller livssynssamfunn.

Kategorien «Andre partiers» mandater tilfalt Rød Valgallianse i 1993 og
Miljøpartiet De Grønne i 2013.

Stortinget holder til i Stortingsbygningen ved Karl Johan. Nasjonalforsamlingen
har holdt til i Oslo helt siden opprettelsen i 1814, først i Katedralskolens
lokaler på hjørnet av Prinsens gate og Dronningens gate, og deretter i
Universitetets Gamle festsal. Dagens Stortingsbygning er tegnet av arkitekt Emil
Victor Langlet og ble innviet 5. mars 1866. Inngangsplatået utenfor voktes av to
løver i Grorudgranitt, noe som har gitt stedet tilnavnet Løvebakken. Av
Stortingets 150 distriktsrepresentanter (Stortinget har totalt 169
representanter, 19 av dem er såkalte utjevningsrepresentanter) kommer 17 fra
Oslo.

Regjeringen er spredt flere steder i byen. Hovedvekten ligger likevel på
Regjeringskvartalet, der Statsministerens kontor og flertallet av departementene
ligger. Kvartalet ble utsatt for et bombeangrep hvor en rekke mennesker omkom
den 22. juli 2011. Utenriksdepartementet ligger på Victoria terrasse i Vika,
mens Forsvarsdepartementet og Klima- og miljødepartementet holder til i Myntgata
i Kvadraturen.

Høyesterett holder til like ved Regjeringskvartalet i en nyrenessanse-bygning
tegnet av Hans Jacob Sparre og oppført 1898–1903. Tidligere holdt også
lagmannsretten og byretten til i bygget, men disse har etter 1994 flyttet til
egne bygninger.

Det kongelige slott ligger vest i sentrum, omgitt av Slottsparken. Det ble
tegnet av Hans Linstow, og stod klart i 1849, i regjeringstiden til kong Oscar
I. Slottet eies av staten og stilles til disposisjon for landets statsoverhode.
Bygningen ble nærmest totalrenovert på 1990-tallet, og har nå en brutto
grunnflate på 3 320 kvadratmeter.

Alle ambassader i Norge ligger i Oslo. Det store flertallet av disse ligger i
området fra Slottet til Olav Kyrres plass, spesielt langs Drammensveien og
Bygdøy allé og gatene rundt.

Norges Banks hovedkontor ligger på Bankplassen i Oslo. Bankens tidligere bygning
lå like ved, og er nå gjort om til museum. Mange statlige aktører holder også
til i Bryn/Helsfyr-området øst for sentrum; disse omfatter blant annet
Skatteetaten, Kripos og Statens vegvesen.

Oslo har som eneste kommune i Norge både kommunale og fylkeskommunale funksjoner
og oppgaver. Kommunen styres etter en parlamentarisk styringsmodell, der den
utøvende makten ledes av et byråd. Byrådet består av inntil åtte medlemmer og
ledes av en byrådsleder. Byrådet springer ut av bystyret, som velges i vanlige
kommunevalg hvert fjerde år. Bystyret består av 59 representanter, og har i
perioden 2011–2015 borgerlig flertall.

Oslo hadde fra 2011 til 2015 et byråd bestående av Høyre (H), Venstre (V) og
Kristelig Folkeparti (KrF). Stian Berger Røsland (H) var byrådsleder 2009–2015.
Med unntak av en femårsperiode på nittitallet da Rune Gerhardsen (Ap) var
byrådsleder hadde Høyre byrådslederposisjonen kontinuerlig siden den
parlamentariske modellen ble innført i 1986.

Fra 2007 til 2015 var Fabian Stang (H) ordfører, mens Libe Rieber-Mohn (Ap) var
varaordfører siden 2011. Etter andre verdenskrig har Høyre og Arbeiderpartiet
stort sett byttet på å ha ordførermakten, kun avbrutt av to korte Frp-perioder i
1990–91 og i 2007.

Oslo kommune er delt inn i 15 bydeler. Hver bydel styres politisk av et
bydelsutvalg på 15 medlemmer. Disse ble tidligere oppnevnt av bystyret. Som en
prøveordning ble fire av utvalgene i 1995 og 1999 valgt direkte av befolkningen.
Ved kommunestyrevalget i 2007 gikk en over til direkte valg av samtlige
bydelsutvalgene.

Bydelenes oppgaver er i hovedsak knyttet til omsorgstjenester i hjem og
institusjon, barnehager, barnevern, forebyggende helsetjenester og en del
nærmiljøtiltak. Bydelene har videre – i samarbeid med NAV – ansvaret for
sosialtjenestene, herunder tildeling av økonomisk sosialhjelp. Bydelene utfører
dels tjenester med eget personell, dels har de bestillerfunksjon. Bydelene er
også høringsinstans i en del saker, for eksempel ved reguleringsplaner og ved
tildeling av skjenke- og salgsbevillinger for alkohol.

Oslo kommune har en rekke etater og kommunale foretak (KF) som ivaretar
kommunens samlede tjenestetilbud. Oslos største etat er Utdanningsetaten, som
har ansvar for 176 skoler, ca. 11 000 lærere og 65 000 elever fra førsteklasse i
grunnskolen og ut videregående. Utdanningsetaten ledes av Astrid Søgnen.

Blant kommunens øvrige virksomhetene finner vi Oslo brann- og redningsetat med
410 ansatte, og åtte brannstasjoner rundt om i byen. Hovedbrannstasjonen ligger
på Hammersborg, mens de andre er spredt rundt i bydelene. Disse omfatter blant
annet Briskeby brannstasjon, Grorud brannstasjon og Bryn brannstasjon.
Helseetaten har om lag 850 ansatte og har ansvar for folkehelse i Oslo og
operative tjenester som offentlig legevakt og tannlegevakt. Oslos byantikvaren
ble opprettet i 1956 som landets første byantikvarembete. Byantikvaren holder
til i Maridalsveien 3, der de holder til i gamle industrilokaler sammen med Oslo
byarkiv. Oslo har også flere kommunale foretak. Oslo Havn KF står for driften av
havna, mens Boligbygg Oslo er et kommunalt foretak som eier og forvalter boliger
på vegne av kommunen. Det er derimot Undervisningsbygg Oslo KF som er Oslos
største eiendomsforvalter, gjennom eierskap og drift av et hundreogsyttitalls
skoler.

Oslos byvåpen er en omtegning av byens segl fra middelalderen, med delvis
forandret innhold. Det er ikke et våpen i heraldisk forstand, men et mangefarget
segl. Byene Oslo, Bergen og Tønsberg bruker tegninger av segl som våpen,
Trondheim gjør det samme, men har plassert seglets innhold i et skjold og gitt
det heraldiske farger. Også for Oslo/Kristiania er det flere ganger tegnet
uoffisielle «byvåpen» med seglets innhold innsatt i et skjold.

Flere avtrykk av det opprinnelige seglet fra ca. 1300 er bevart. Det er
sirkelrundt med en innskrift på latin som forteller at det er Osloborgernes
merke. Billedfeltet viser byens skytshelgen St. Hallvard med sine attributter –
de tre pilene han ble drept med, og kvernsteinen som drapsmennene bandt rundt
halsen hans for å senke liket i Drammensfjorden. Ved hans føtter ligger en
utydelig figur som i tidens løp er blitt feiltolket. Den forestiller en kriger i
ringbrynje og våpenskjorte, og bildet symboliserer Hallvards triumf over den
onde fiende han har beseiret.

St. Hallvard var byens seglmotiv gjennom hele middelalderen og overlevde byens
flytting og nyanlegg under navnet Christiania. På 1600-tallet fikk byen et motto
som ble brukt som randinnskrift på seglet: «Unanimiter et constanter» – enig og
standhaftig. Men i senere versjoner ble seglets innhold misforstått og fremstilt
som en tronende kvinne – lykkens gudinne Fortuna eller den personifiserte
Christiania. På 1800-tallet gjenoppdaget man hvem hovedpersonen var, men nå var
det figuren nederst som ble feiltolket som den kvinnen Hallvard forsøkte å
redde.

Ved jubileet i 1924 innførte Oslo kommune også et byflagg. Det fikk fire
vannrette striper – blått, hvitt, blått og hvitt. Fargene var formodentlig
hentet fra byseglet, siden versjonen fra 1892 ofte ble fremstilt i blått og
hvitt. Dette flagget ble merkelig nok aldri formelt vedtatt av bystyret, og det
ble heller ikke søkt om godkjennelse, slik lov av 29. juni 1933 om flagging på
kommunenes offentlige bygninger krever. I 1996 ble blåfargen offisielt normert.

Ved det seneste byjubileet i 2000 innførte kommunen et helt nytt flagg. Det
viser byseglet fra 1924 i mangefarget utgave på blå duk. Dette flagget er heller
ikke godkjent av staten, og bruken er dermed ulovlig på kommunale bygninger.

Oslo er vert for en lang rekke forskjellige universiteter og Høgskoler.
Universitetet i Oslo (UiO) er landets nest største (etter fusjonerte NTNU), men
eldste, og ble grunnlagt i 1811. UiO holder til flere steder i byen, med
hovedcampus i Blindern- og Gaustad-området. Universitetet har ca. 25 000
studenter og ca. 2 800 vitenskapelige ansatte (2008), og ledes fra august 2009
av rektor Ole Petter Ottersen.

Høgskolen i Akershus og Høgskolen i Oslo slo seg sammen i 2011 til Høgskolen i
Oslo og Akershus (HiOA) og holder til på Bislett (i tillegg til Kjeller ved
Lillestrøm). Skolen satser spesielt på profesjonsstudier, og har ca. 16 000
studenter fordelt på begge studiesteder. Handelshøyskolen BI holder til i
Nydalen, og tilbyr økonomisk utdanning på alle nivåer. Andre kjente
institusjoner for høyere utdanning i Oslo er Arkitektur- og designhøgskolen,
Kunsthøgskolen, Høyskolen Kristiania, NITH, Norges veterinærhøgskole, Norges
musikkhøgskole, Krigsskolen og Menighetsfakultetet.

Oslo har en lang rekke videregående skoler i stort sett alle deler av byen.
Disse omfatter ca. 15 000 skoleplasser, fordelt på et tyvetalls skoler. Inntil
halvparten av plassene på hver skole fordeles til søkere fra regionen skolen
tilhører, mens den andre halvparten av plassene tilfaller søkere fra hele byen,
basert på karakterer. Skoler i ytre by, som Ullern, Nordstrand, Lambertseter,
Stovner, Persbråten og Bjørnholt, har mellom 82 og 87 prosent opptatte fra egen
region, mens sentrumsskoler som Elvebakken, Fagerborg, Foss, Hartvig Nissen,
Oslo handelsgymnasium og Oslo katedralskole alle har ca. 50 % inntatte fra egen
region.

Det er store ulikheter i Oslo når det gjelder rekrutteringen til videregående
utdanning. Elever med høy sosial bakgrunn velger langt oftere
studiespesialisering enn elever med lav sosial bakgrunn. Siden nittitallet har
det imidlertid vært en avtagende geografisk segregering der elever fra østkanten
og vestkanten i større grad enn før går på samme skoler. Likevel er det slik at
elever fra vestkanten i liten eller ingen grad ønsker å gå på østkantskolene,
mens elever fra østkanten ofte ønsker å gå på skoler på vestkanten.

Forsvaret har et aktivt nærvær i Oslo. Hans Majestet Kongens Garde holder til i
Huseby leir, og står for vakthold på blant annet Det kongelige slott og Akershus
festning og er den norske konges livgarde. Garden er også en del av
beredskapsstyrken kalt hovedstadsforsvaret.

Oslo hører til Oslo og Akershus Heimevernsdistrikt 02, som holder til på Lutvann
leir øst i byen. Denne styrken har 5 500 soldater, i tillegg til Innsatsstyrken
Derby med 580 mann fordelt på 14 tropper. Forsvarets etterretningshøgskole og
Etterretningstjenesten holder også til på Lutvann.

Oslo huser også Akershus kommandantskap (AK), med hovedkvarter på Akershus
festning. AK har ansvaret for alle soldater i støttefunksjoner i osloområdet,
samt planlegging og gjennomføring av parader og arrangementer i militær regi. På
Akershus festning er også Forsvarsstaben og Forsvarsdepartementet, samt flere
mindre militæravdelinger (Forsvarets høgskole, Forsvarsmuseet, Feltprestkorpset,
Forsvarets militærgeografiske tjeneste og Forsvarets mediesenter), lokalisert. I
tillegg holder også Forsvarets logistikkorganisasjon til i området.

Som Norges hovedstad har Oslo en dominerende stilling i det norske
mediemarkedet. De store Osloavisene er Norges største, og disse omfatter
Aftenposten (opplag 236 000 morgen og 102 000 kveld), VG (opplag 212 000) og
Dagbladet (opplag 99 000). Andre dagsaviser som kommer ut i Oslo er Dagens
Næringsliv (opplag 83 000), Finansavisen (opplag 25 000), Dagsavisen (opplag
25 000), Vårt Land (opplag 24 000), Klassekampen (opplag 15 000) og Nationen
(opplag 13 000). (Alle tall er avrundet til nærmeste tusen og hentet fra
Mediebedriftenes Landsforening, for 2011).

Oslo har også flere lokalaviser. Akers Avis Groruddalen har som navnet antyder
fokus på Groruddalen i nordøst, og har en historie som strekker seg tilbake til
1928. Nordstrands Blad ble grunnlagt i 1925 og er delvis gratisavis og delvis en
abonnementsavis. Avisen dekker Oslos tre sørøstligste bydeler. Siden 2006 har
Nordstrands Blad vært en del av Lokalavisene Oslo, som også utgir fem andre
lokalaviser i ulike deler av byen: Østkantavisa (Gamle Oslo, Grünerløkka og
Sagene), Lokalavisen Groruddalen (Alna, Bjerke, Grorud og Stovner), Lokalavisen
Frogner/St. Hanshaugen (Frogner og St. Hanshaugen), Nordre Aker Budstikke
(Nordre Aker) og Ullern Avis/Akersposten (Vestre Aker og Ullern).

NRK og TVNorge har sine hovedkvarterer i Oslo. NRK Marienlyst er spesielt kjent,
og dette nabolaget vest i byen har nesten blitt synonymt med statskanalen. TV 2
har også studioer i Oslo, men da kanalen fikk konsesjon ble den pålagt å legge
hovedkvarteret utenfor hovedstaden. TV8 Oslo er hovedstadens kommersielle
lokal-TV-kanal og sender 24 timer i døgnet. Sendingene består av lokale nyheter,
sport, vær og aktuelle programmer.

En rekke lokalradiostasjoner sender i Oslo. disse omfatter blant andre Radio 1,
Radio Tango, radiOrakel og Radio Nova. NRK Østlandssendingen dekker Oslo og
Akershus og holder til i det tidligere Myrens Verksted på Sagene.

Veinettet i Oslo er utbygget med tre ringveier for å avlaste sentrumsgatene for
gjennomgangstrafikk: Ring 1, Ring 2 og Ring 3 (Store Ringvei). I tillegg går E18
i tunnel under bykjernen, mens E6 går igjennom flere av de østlige bydelene.

Av ringveiene var Store Ringvei den første ringveien som gikk rundt
sentrumskjernen. En ytre ringvei ble også påbegynt, men den er ikke blitt
fullført. Den går mellom Skullerud og Alnabru.

Oslo har også en rekke veier som går i tunneler. Ring 3 har tre tunneler;
Brynstunnelen, Tåsentunnelen og Granfosstunnelen. Det arbeides med en ny tunnel
ved Økern også. Ring 2 har ingen tunneler, mens Ring 1 har Hammersborgtunnelen.
E18 går igjennom Festningstunnelen og senketunnelen Bjørvikatunnelen. Fra denne
vil man kunne komme til E6 via Ekebergtunnelen og Svartdalstunnelen (sørover)
eller Vålerengtunnelen (nordover). Brynstunnelen er den eldste av
hovedveitunnelene. Den ble bygget samtidig med Store ringvei.

Kollektivtransporten ble introdusert i Oslo i 1875 da Kristiania Sporveisselskap
opprettet hestesporvogn mellom Stortorvet, Homansbyen, Vestbanen og Gamlebyen. I
1894 startet Kristiania Elektriske Sporvei Briskebylinjen, Skandinavias første
elektriske sporveislinje. Fire år senere åpnet også Holmenkollbanen med trafikk
mellom Majorstuen og Holmenkollen. De første forsøk med selvdrevne busser var i
1897 og 1912–14, men det var ikke før med opprettelsen av Norsk Trafikk A/S i
1918 og ruten mellom sentrum og Østensjø at byen fikk moderne, permanent
rutebildrift.

I årene som fulgte økte kollektivtilbudet stadig. I 1927 fikk byen sin første
busslinje. I 1928 fikk Oslo ordentlig tunnelbane, da Undergrunnsbanen mellom
Majorstuen og Nationaltheatret åpnet. I løpet av 1920-tallet var også
Lilleakerbanen blitt bygget ut helt til Kolsås i Bærum. I 1935 ble Smestadbanen
forlenget og omdøpt til Røabanen, et år etter Sognsvannsbanens åpning. På
østkanten begynte Østensjøbanen som trikkelinje i 1926, og Lambertseterbanen i
1957. På 1960-tallet ble disse bygget om til T-bane, samtidig som Grorudbanen og
Furusetbanen åpnet i henholdsvis 1966 og 1970. I 1987 ble de vestlige og østlige
nettene knyttet sammen ved Stortinget stasjon, og tidlig på 2000-tallet kom også
T-baneringen for å betjene bydelene nord for sentrum.

Oslo Sporveier ble dannet i 1925 da kommunen overtok de private
sporveisselskapene. Siden har det vært kommunens driftsselskap for trikk og buss
og T-bane, før disse ble satt ut til det nystartede selskapet
Kollektivtransportproduksjon. Navnet «Oslo Sporveier» ble videreført i et
administrasjonsselskap, som i 2008 ble slått sammen med Stor-Oslo Lokaltrafikk
AS til det nye selskapet Ruter.

Kollektivnettet i Oslo består per 2009 av trikk, buss, T-bane, NSB lokaltog og
båt. Trikken hadde i 2008 39,7 millioner reisende, og opererte seks linjer.
Bussene hadde på samme tid 68,7 millioner reisende. T-banen har (per 2016) fem
linjer og (per 2014) 88 millioner reisende. I kollektivnettet inngår også flere
båtlinjer. Norled har ruten mellom Nesoddtangen og Aker Brygge og har ca. 2,7
millioner årlige passasjerer, i tillegg kommer to rushtidsruter. I
sommerhalvåret kjøres det ruter til øyene langs Nesoddkysten og videre til Håøya
og Drøbak, i tillegg til sommerbåter fra Rådhusbryggene til Bygdøy. Helårs
båttrafikk til øyene i havnebassenget går fra 21. mars 2015 fra Rådhusbrygge 4
(flyttet fra Vippetangen).

Jernbanetrafikken i Oslo er sentrert rundt Oslo Sentralstasjon (Oslo S), som
ligger ved Jernbanetorget øst i sentrum. Oslo S er landets travleste stasjon, og
har forbindelser til hele jernbanenettet i Norge, samt til Sverige og Danmark og
videre sørover i Europa. Oslo S åpnet i 1980, etter at den nye Oslotunnelen
gjorde den gamle Vestbanestasjonen overflødig. Oslo har også lokaltrafikk på
Østfoldbanen, Hovedbanen, Gjøvikbanen og Drammenbanen.

Oslo lufthavn, Gardermoen ligger i Ullensaker kommune ca. fem mil nord for byen.
Den er Norges største flyplass og åpnet i 1998. Gardermoen har
høyhastighetsforbindelse til Drammen med Flytoget, som bruker 19 minutter til
Oslo Sentralstasjon. Gardermoen overtok som hovedflyplass etter den nå nedlagte
Oslo lufthavn, Fornebu, som lå i Bærum vest for Oslo og åpnet i 1939.

Oslo har i tillegg to sekundære lufthavner: Sandefjord lufthavn, Torp og Moss
lufthavn, Rygge. Noen flyselskaper kaller disse for Oslo lufthavn, Torp og Oslo
lufthavn, Rygge, selv om de ligger langt unna og ingen av dem har god offentlig
transport til og fra byen. Torp ligger over dobbelt så langt vekk fra Oslo som
Gardermoen og Rygge.

Oslo Havn deles inn i to deler, Vesthavna og Sydhavna. Vesthavna omfatter blant
annet Hjortnes, Filipstad, Rådhusbryggene og kaiene rundt Akershus festning,
mens Sydhavna begynner ved Østre Akerselvkai i Bjørvika og strekker seg ned
forbi Grønlia, Kongshavn, Sjursøya og ned til Ormsund. Vesthavna og Sydhavna har
til sammen en total kailengde på 10 296 meter, og havneanleggene dekker et areal
på 1 207 967 kvadratmeter (2007).

I 2008 hadde Oslo Havn en samlet godsomsetning på 5 919 tusen tonn, hvorav 3 681
tusen tonn var utenrikshandel og 2 238 tusen tonn var innenriks. Både for
innenriks- og utenrikstrafikken losses det betydelig mer enn det lastes; mens
det ble importert 2 968 tusen tonn i 2008 ble det kun eksportert 713 tusen tonn.
Innenriks var tallene henholdsvis 1 897 og 341 tusen tonn for inngående og
utgående godsomsetning.

Oslo har hatt havnetrafikk i alle år, men det var først i 1735 at det etter
kongelig forordning ble nedsatt en havnekommisjon for å organisere og ha oppsyn
med trafikken. I takt med byens vekst vokste også havna, og fra 1885 til 1915
vokste havna fra 5 000 til 9 000 meter kai. Aktiviteten var så stor under første
verdenskrig at Grev Wedels plass og Tordenskiolds plass ble brukt som
lagringsplass. Det var på denne tiden at Oslo Havnelager ble bygget, som med
sine 32 000 kvadratmeter var blant Europas største lagerbygninger.

  Göteborg, Sverige   Shanghai, Kina   St. Petersburg, Russland   Vilnius,
Litauen   Warszawa, Polen



https://no.wikipedia.org/wiki/Liste_over_norske_byer

Liste over norske byer omfatter Norges 104 byer. Disse er blitt til i en
urbaniseringsprosess som tok til for mer enn tusen år siden. 64 av disse er
enten blitt til i middelalderen, eller de er tildelt bystatus av konge eller
statsmakt. De 40 yngste kalles 'byer' etter vedtak i egen kommune. Det har
skjedd etter endring av Lov om kommuner og fylkeskommuner i 1996.

For å kalle seg by i dagens Norge må en kommune ha bystatus fra før 1996 eller
ha minst 5 000 innbyggere (i kommunen) og et bymessig tettsted med handels- og
servicefunksjoner og konsentrert bebyggelse Fra 1996 kan kommunestyret selv
vedta at kommunen kan kalle seg by. Dette forutsetter at kriteriene i
regelverket er innfridd, men gir ingen rettigheter ut over det å kalle seg by.

Følgende ladesteder og bergsteder fikk senere oppgradert sin status til
kjøpstad: Holmestrand (1752), Kongsberg (1802), Grimstad (1816), Porsgrunn
(1842), Ålesund (1848), Haugesund (1866), Horten (1906), og Mandal (1921).

Før 1952 hadde byene i Norge status som ladested, kjøpstad eller bergstad, en
status som ga spesifiserte rettigheter og privilegier. Ladestedene var byer med
underordnet status, de var underlagt kjøpsteder som hadde større fullmakter og
flere rettigheter. Noen av byene i Norge endret kategori etter hvert ved at de
begynte som ladesteder og fikk senere utvidet status og rettigheter gjennom
oppgradering til kjøpstad.

Den første permanent bosatte byen i Norge antas å være Kaupangen i Skiringssal,
anlagt på 800-tallet av den danske kongemakten (trolig kong Godfred av Jylland).
Byen hadde et handelsnettverk med Jylland og byer som Ribe og Hedeby, og videre
sørover mot dagens Tyskland (Rhin-området). Handelsforbindelsene strakte seg
også vestover til De britiske øyer, og østover i Baltikum med Birka i Sverige og
videre sørover mot Svartehavet og Vest-Afrika. Kaupangen ble imidlertid nedlagt
i første halvdel av 900-tallet, trolig på grunn av endringer i de politiske
maktforholdene, men årsaken er ukjent.

Den eldste nåværende norske byen er Trondheim, som skal være grunnlagt av Olav
Tryggvason i 997. Så følger Borg, grunnlagt av Olav den hellige i 1016, Oslo,
grunnlagt av Harald Hardråde i 1048, og Bergen grunnlagt av Olav Kyrre i 1070. I
denne perioden (1000-tallet) skal også Hamar og Tønsberg være grunnlagt, men
årstall og grunnlegger er ukjent. Stavanger ble grunnlagt da byen ble bispesete
ca. 1125. Skien fikk kjøpstadsrettigheter i 1358 av Håkon VI Magnusson, det
hadde da vært et tettsted her allerede siden 1000-tallet. Det ble også etablert
tre byer i Båhuslen som da var norsk område: Konghelle og Marstrand som ble
kjøpsteder i 1442, og Oddevald som ble kjøpstad i 1498. Borg, Hamar, Konghelle,
Oddevald, Skien, Stavanger og Tønsberg hadde alle under 500 innbyggere ved
folketelling så sent som i 1560, mens bare Bergen (8000) hadde over 2000.
Marstrand, Oslo og Trondheim hadde da mellom 500 og 2000 innbyggere.

Hamar og Borg ble nedlagt som byer etter å ha blitt brent ned i andre halvdel av
1500-tallet. Borg ble beordret flyttet til Fredrikstad, som ble kjøpstad i 1567.
På Kongsberg ble det etablert bergstad i 1624, og på Røros i 1646. Kristiansand
ble kjøpstad i 1641, og Halden i 1665. Båhuslen, med kjøpstedene Konghelle,
Oddevald og Marstrand, ble avstått til Sverige ved Freden i Roskilde i 1658.

Kragerø ble kjøpstad i 1666, Larvik i 1671, Bragernes og Strømsø i 1715 (slått
sammen til Drammen fra 1811), Moss i 1720, Arendal og Risør i 1723, Kristiansund
og Molde i 1742, Holmestrand i 1752, Hammerfest og Vardø i 1789, Tromsø i 1794.
Farsund ble ladested i 1795 og Egersund i 1798.

1800-tallet var året urbaniseringen virkelig begynte, samtidig som befolkningen
økte. I bygdene stagnerte veksten fra 1860-årene. Alle byer hadde
fødselsoverskudd, men den sterke veksten skyldtes først og fremst tilflytting
fra bygdene. I mange byer utgjorde innflyttere over halvparten av befolkningen
rundt 1900.

Fra 1800-tallet ble det etablert en rekke nye kjøpsteder og ladesteder i Norge.
Her følger en oversikt over byer som ble grunnlagt, årstall for bystatusen,
typen av bystatus, og innbyggertall da bystatusen ble innvilget.

I 1923 fikk Brønnøysund og Mo i Rana status som ladesteder. Mandal ble kjøpstad
i 1921 (var ladested fra 1779), og Stavern ble kjøpstad i 1942.

I 1952 ble alle ladesteder og kjøpsteder likestilt og innvilget offisiell status
som bykommune, mens kommuner uten byer fikk status som landkommune. (Holmsbu og
Hvitsten var aldri egne kommuner, Hølen hadde mistet sin bystatus i 1943 og
Sogndalstrand sin i 1944).

Lovens formulering er uklar. Det sies ikke om hva kommunen kan ta i bruk
benevnelsen by. Den ene muligheten er om kommunen, den andre muligheten er om et
(eller flere) tettsteder i kommunen. Kommunene har tolket formuleringen på ulike
måter. Kommuner med bystatus før 1996 beholdt denne.

Etter disse regelendringene er det 57 tettsteder som har fått bystatus etter
vedtak i kommunestyrer. Blant disse inngår de fem tidligere kjøpstedene som
hadde mistet sin bystatus (Brevik, Drøbak, Kragerø, Levanger, Stavern), tolv
tidligere ladesteder (Brønnøysund, Kopervik, Langesund, Lillesand, Mo i Rana,
Mosjøen, Skudeneshavn, Stathelle, Svelvik, Svolvær, Tvedestrand, Åsgårdstrand)
og 40 tettsteder som aldri tidligere har hatt bystatus (Alta, Askim, Brekstad,
Brumunddal, Bryne, Elverum, Fagernes, Fauske, Finnsnes, Fosnavåg, Førde,
Hokksund, Honningsvåg, Jessheim, Jørpeland, Kirkenes, Kolvereid, Leknes,
Lillestrøm, Lyngdal, Moelv, Mysen, Måløy, Odda, Orkanger, Otta, Rjukan,
Sandnessjøen, Sandvika, Sauda, Ski, Sortland, Stjørdalshalsen, Stokmarknes,
Stord, Ulsteinvik, Verdal, Vinstra, Åkrehamn, Åndalsnes).

Norge har åtte byer med over femti tusen innbyggere (Oslo, Bergen, Trondheim,
Stavanger, Drammen, Fredrikstad, Kristiansand, Sandnes), 17 byer med mellom tjue
og femti tusen, 24 byer med mellom ti og tjue tusen, 26 byer med mellom fem og
ti tusen, og 29 byer med under fem tusen innbyggere, inkludert bergstaden Røros.
Av disse har Brekstad, Vardø, Fagernes, Otta og Kolvereid under to tusen
innbyggere.

Tabellen angir de nåværende bykommunenes historiske folketall, basert på
kommunegrensene fra 2002. Tallene gjelder for hele kommunen.



https://no.wikipedia.org/wiki/Liste_over_norske_kommunenummer

Liste over norske kommunenummer, i bruk og utgåtte. Kommunenummer ble for første
gang innført ved folketellingen i 1946, hvilket tilfeldigvis sammenfalt med det
største antallet kommuner i Norge. For statistiske formål har tidligere
kommunale enheter blitt gitt egne kommunenummer tilbake til 1838, uten at de
hadde kommunenummer i den perioden de eksisterte. I oversikten er tidligere
kommunenavn og historiske skrivemåter oppført, med endringstidspunkt der dette
er kjent, ellers angis årstall for folketellingshefte hvor navneformen er
benyttet. En rekke stednavn ble "fornorsket" den 3. november 1917 og samtidig
ble aa erstattet av å, og de tidligere navnene er angitt med til 1917.

Tabellen angir årstall (og evt. dato) for når kommunen er opprettet, hvilke(n)
kommune(r) som har avgitt områder ved dannelsen av kommunen, årstall (og evt.
dato) for når kommunen har opphørt, hvilke(n) kommune(r) som kommunen er
innlemmet i, delt i eller overført et område til. I disse kolonnene er tidligere
kommuner og tidligere navnformer angitt med kursiv skrift.

Mange kommunenummer forekommer flere ganger. Det er for eksempel tilfeller hvor
en kommune har vært delt i flere mindre enheter en periode, for senere å bli
gjenopprettet, f.eks. Gausdal og Rendalen.

Fylkestilhørigheten til kommunen angis av de to første sifrene i
kommunenummeret, f.eks. 01 for Østfold, se for øvrig fylkesnummer. Noen ytterst
få kommuner har byttet fylke i løpet av denne tidsperioden.

I forbindelse med kommunereformen og sammenslåing av fylker vil det kunne komme
til å skje mange endringer i nummerering. Beslutning om dette vil trolig fattes
i 2016.



https://no.wikipedia.org/wiki/Taylor_Phinney

Taylor Phinney (født 27. juni 1990 i Boulder, Colorado) er en amerikansk
syklist.

Han er sønn av den tidligere profesjonelle syklisten Davis Phinney og den
tidligere skøyteløperen og syklisten Connie Carpenter-Phinney. Phinney startet i
en alder av 15 år på Team Slipstreams juniorlag. Han vant rundt 30 ritt i sitt
første år. Hans store gjennombrudd kom i august 2007 da han vant temporittet
under VM i landeveissykling for junior. I oktober 2007 vant han det individuelle
forfølgelsesrittet under det amerikanske mesterskapet på bane, 17 år gammel.
Phinney ble nummer syv på individuell forfølgelse under Sommer-OL 2008. Senere
samme år tok han tre gullmedaljer under det amerikanske mesterskapet på bane.
Etter 2008-sesongen gikk han over fra Slipstream til Lance Armstrongs nye
U23-lag Trek-Livestrong.

26. mars 2009 ble han som 18-åring verdensmester i individuell forfølgelse. To
måneder senere vant han U23-utgaven av Paris–Roubaix. I 2010 forsvarte han
VM-tittelen i individuell forfølgelse. Han forsvarte også seieren fra
Paris–Roubaix, og ble U23-mester i temporitt på landevei.

Før 2011-sesongen gikk han over til BMC Racing Team og fokuserte fullt ut på
landeveissykling. Han fikk kun en seiser i 2011. Under Giro d'Italia 2012 vant
han den første etappen og ble den tredje amerikaner til å bære den rosa trøya.

Phinney ble hardt skadet etter å ha krasjet i en utforkjøring under
landeveisrittet i det amerikanske mesterskapet i mai 2014.. Det tok 14 måneder
før han var tilbake i konkurranse.



https://no.wikipedia.org/wiki/Zlatan_Ibrahimovi%C4%87

Zlatan Ibrahimović (født 3. oktober 1981) er en svensk fotballspiller som
spiller for den engelske klubben Manchester United FC.

Ibrahimović ble født i Malmö, men har bosnisk far og kroatisk mor. Han har
samboer og to barn.

Han begynte sin fotballkarriere i Malmö FF hvor han var en publikumsfavoritt til
tross for at han var involvert i et par uheldige utenomsportslige episoder.
Sommeren 2001 ble han solgt til nederlandske Ajax for 87 millioner SEK. Der ble
han toppscorer og publikumsfavoritt, men hadde et dårlig forhold til treneren.

Sommeren 2004 var Ibrahimović en av stjernespillerne på det svenske landslaget
under EM i Portugal, hvor han scoret to mål – det ene på en chip med hælen i
kampen mot Italia. Etter turneringen ble han kjøpt av Juventus for 130 millioner
norske kroner.

Han spilte frem til august 2006 for italienske Juventus, og signerte deretter en
fireårs kontrakt med Inter, som han ble mester med i sin første sesong. 28. juli
2009 ble en overgang til den spanske storklubben FC Barcelona kunngjort.
Ibrahimović skrev under på en femårskontrakt. Etter overgangen til Barcelona
scoret han i de fem første seriekampene i Primera Division. Han var deretter på
utlån fra Barcelona til den italienske fotballklubben AC Milan, og i 2011 ble
han kjøpt til klubben.

Han debuterte på landslaget mot Færøyene 31. januar 2001. I den første
gruppekampen i EM 2012 skårte Zlatan det første målet mot vertsnasjonen Ukraina,
Sverige tapte kampen 2-1 med to mål på hodet fra Andrey Shevchenko. Med denne
skåringen er Zlatan med i en liten elite av spillere som har scoret i tre
forskjellige europamesterskap. De fire andre er Jürgen Klinsmann, Vladimír
Šmicer, Thierry Henry og Nuno Gomes. Han scorte også et mål mot det engelske
landslaget i 2012 med en fantastisk brasse fra rundt 30 meter.

Ibrahimović er sponset av Nike og avtalen anslås å ha en verdi på 190 millioner
svenske kroner i løpet av en femårs periode.

Ibrahimović ble kåret til Nordens beste fotballspiller i sesongen 2005/06. Han
har også blitt kåret til årets spiller og årets utøver i Sverige, samt uttatt
til «årets lag» av UEFA i 2005. Ibrahimović har per 10. juli 2016 spilt 116
landskamper og scoret 62 mål. Zlatan vant Fifa Puskás awards 2013 for fineste
mål i det året, på Ballon'dor gallaen i Zurich.[trenger referanse]



https://no.wikipedia.org/wiki/Operasjon_Overlord

Operasjon Overlord var de alliertes (hovedsakelig USA, Storbritannia og
Frankrike, Canada, samt deres allierte – Norge, Polen, Nederland osv.) kodenavn
på den overordnede plan for befrielsen av Nordvest-Europa, fra Norge i nord til
den franske grensen mot Spania i sør, under andre verdenskrig. Den startet med
«operasjon Neptune», som var de alliertes invasjon i Normandie 6. juni 1944, den
største amfibiske operasjonen noensinne. Denne er ofte referert til som D-dagen
(se D-dag). «Operasjon Neptune» ble avsluttet 30. juni 1944, da amerikanske
styrker erobret Cherbourg, mens Overlord fortsatte frem til de alliertes
krysning av Seine 19. august 1944. Paris ble erobret av de allierte 25. august
1944.

Neptune var de vest-alliertes plan for selve invasjonen av det
nordvesteuropeiske fastlandet. Allerede i forbindelse med de vest-alliertes møte
under Casablanca-konferansen (14.-24. januar 1943), ble det enighet om å
opprette en felles stab som skulle fremlegge en konkret plan om invasjon av
Vest-Europa. General Frederick E. Morgan ble utnevnt som sjef for denne staben.
Hans tittel ble COSSAC (Chief of Staff to the Supreme Allied Commander), til
tross for at det på dette tidspunktet ennå ikke var utnevnt noen alliert
øverstkommanderende. I seks måneder i 1943 gransket COSSAC omhyggelig Europas
kyster. Staben regnet ut hvilke tyske og italienske styrker de ville møte, og
studerte alle de kompliserte tekniske detaljer som en landstigning ville by på.
Allerede ett år før den faktiske invasjonen fant sted, ble det valgt et
landingssted. Beslutningen kom etter at en rekke forhold var tatt i betraktning:
Det måtte finnes en kyststrekning som egnet seg for landing, og hvor arméer
måtte kunne gruppere seg og rykke fremover, avstanden til jagerflyplasser som
kunne benyttes til forsvar av bakkestyrkene måtte ikke være for stor, stedet
måtte ha nærhet til fiendtlige havner som kunne erobres og brukes som
forsyningshavner, samtidig som det måtte tas hensyn til værforhold, flo og
fjære, og de tyske forsvarsstyrkene. Dessuten var det et krav fra de luftbårne
styrkene som skulle støtte landingene, at det måtte være måneskinn.

Amerikanerne holdt på Calais, enda det var den sterkest befestede delen av hele
kysten. Argumentet var at dette området bød på den korteste og mest direkte
veien til Tyskland. Britene, på sin side, foretrakk Normandie, fordi
forsvarsverkene her var betydelig svakere. Dessuten kunne dette området
avskjæres fra det øvrige Frankrike ved bombing av bruene over Seine og Loire.
Det endte med at COSSAC anbefalte Normandie. Planen ble godkjent av Churchill,
Roosevelt og Den felles stabssjef-komité (Combined Chiefs of Staff) på
konferansen i Quebec i august 1943. Det ble samtidig bestemt at
øverstkommanderende for hele operasjonen skulle være amerikansk, samt at hans
nestkommanderende og de ansvarlige for de tre forsvarsgrenene (luft, land og
sjø) skulle være briter. Tidspunktet for invasjonen ble fastsatt til midten av
mai 1944.

Først 6. desember 1943 bestemte Roosevelt seg for å utnevne general Dwight D.
Eisenhower til øverstkommanderende for invasjonstyrkene. I januar 1944 ble
navnene på hans britiske underordnede kunngjort: Flymarskalk Arthur Tedder ble
utnevnt til nestkommanderende, og flymarskalk Tafford Leigh-Mallory, general
Bernard Law Montgomery og admiral Bertram Ramsey fikk kommandoen over
henholdsvis luft-, land- og sjøstridskreftene. Josef Stalin hadde under den
store allierte konferansen i Teheran (28. november–1. desember 1943) gitt
uttrykk for sin misnøye med at opprettelsen av «den annen front» lot vente på
seg og at amerikanerne og britene ennå ikke bar sin rettmessige del av kampens
byrder (dette på tross av at de vest-allierte på dette tidspunkt allerede var
sterkt involvert i kamper i Italia og at italienerne hadde kapitulert og sluttet
seg til de allierte). Stalin ble presentert for den midlertidige planen for
invasjonen i Frankrike og godtok at det ikke kunne skje før i mai 1944. Men det
betød samtidig at de øverste sjefene, som overtok sine kommandoposter i januar,
ikke hadde mer enn 4 måneder på seg til å planlegge detaljene i invasjonen.

Etter grundig diskusjon ble det derfor bestemt at invasjonen skulle foregå over
en 97 kilometer lang front, fordelt på fem strender og oppdelt i to
angrepsstyrker (arméer), én amerikansk og én overordnet britisk. Under ledelse
av general Omar Bradley skulle den amerikanske 1. armé angripe den vestlige
delen (Omaha og Utah) kl. 6.30. På grunn av tidevannsforskjellene ville den
østlige delen først bli angrepet én time senere, kl. 07.30. Denne besto av tre
strender (to rene britiske, Sword og Gold, og en overordnet kanadisk, Juno)
tildelt 2. britiske armé, under kommando av general Miles Dempsey. Her, på Sword
og Juno, deltok også andre europeiske allierte avdelinger, slik som franske,
polske, nederlandske, belgiske, tsjekkiske og norske, under britisk kommando, da
disse landene ikke hadde store nok styrker til å ha egne hærer. Selve strendene
var igjen inndelt i mindre sektorer, med fargekoder og navn. Disse igjen var
oppdelt i mindre områder, for videre fordeling av de styrker som skulle angripe,
slik at hvert enkelt kompani hadde sitt avgrensede del av landingsområdet å ta
hånd om.

Mellom Omaha- og Utah-strendene var det befestede kystartilleristillinger med
overbygde betonginstallasjoner som kunne beskyte begge strendene og sjøen
utenfor. Det ble derfor besluttet at disse skulle nedkjempes i invasjonens
første fase, én time før landingene startet på disse to strendene. Artilleriet
befant seg på en klippe med så å si vertikale vegger, som var nærmest umulig å
forsere og krevde elitestyrker for å tas. Enheter fra 2. Ranger Batallion ble
derfor utvalgt og trent spesielt for oppgaven.

Kraftig beskytning fra HMS «Ajax» satte kanonene ut av spill og stilnet det
tyske forsvaret. Innen skumringen hadde 25 000 soldater gått i land og presset
de tyske styrkene 10 km inn i landet. 400 briter omkom.

Selve invasjonen var direkte understøttet av britiske og amerikanske luftbårne
styrker («Operasjon Tonga», «Operasjon Chicago» og «Operasjon Detroit»), bak de
tyske linjene natt til D-dagen, for å sikre landsettingens østre og vestre
flanke. Med over 17 000 mann skulle disse styrkene sikre strategiske steder,
skape kaos blant tyskerne, samt forhindre tyske motangrep mot de alliertes
landstigninger. Disse luftlandsettingene ble foretatt både ved bruk av
fallskjermsoldater og glidefly. Planen for invasjonen hadde hele tiden bestemt
at Caen og elven Orne skulle være det østligste punkt for invasjonsområdet. Det
vestlige ble endret etter hvert som hvilke styrker som til enhver tid ville være
tilgjengelig ble øket. I henhold til de første planene var Omaha-strandens
ytterkant det som avgrenset invasjonsområdet. Men Montgomery krevde fra første
stund han ble gitt kommando, at flere tropper ble gjort tilgjengelig for
invasjonen. I flere måneder var målet å dele Cotenin-halvøya i to, ved
landsetting av 101. divisjon på den østlige delen rett nord for Utah-stranden,
mens 82. divisjon skulle landsettes på den østlige delen. Deretter skulle de to
divisjonene møtes på midten. Bare én uke før invasjonen ble det bestemt at begge
divisjonene skulle landsettes rett innenfor Utah-stranden og der sikre
forskjellige mål. Mens britene i flere måneder hadde kunnet planlegge og øve på
sine mål, uten at det spesifikt var blitt gitt beskjed nedover i rekkene om hvor
og hva, fikk de amerikanske luftbårne styrkene dermed liten tid til å forberede
seg for sine mål. Dette gjenspeilet seg da også i selve gjennomføringen og
suksessen til henholdsvis de britiske og amerikanske styrkene landsatt fra
luften.

I tillegg var det utarbeidet planer for en undersjøisk drivstoffledning mellom
England og Frankrike for å forsyne stridsvogner og andre kjøretøy med drivstoff
(«Operasjon Pluto»), slik at man slapp å transportere dette med skip. For å
slippe å bruke spesialbygde landgangsskip (som kunne gå helt inn til stranden)
til å landsette alle forsyninger ellers, skulle det bygges kunstige havner ved
bruk av bølgebrytere utenfor kysten bestående av gamle skip, tauet over kanalen
og senket («Operasjon Gooseberry»), som skulle beskytte kunstige, prefabrikkerte
konstruksjoner i stål og betong, også disse tauet over kanalen og senket
(«Operasjon Mulberry»), for å utgjøre bryggene båter kunne legge til og losse,
forbundet til strendene med landganger. Ut over dette ble det gjennomført et
betydelig narrespill («Operasjon Fortitude») for å lure tyskerne om hvor
invasjonen egentlig ville finne sted.

Dette var de alliertes avledningsmanøver for å få tyskerne til å opprettholde
store styrker i områdene de ventet en invasjon, i stedet for å sende dem til
stedet invasjonen faktisk fant sted. Hitler og den tyske overkommandoen
forventet en invasjon i Calais-området, da Den engelske kanal her er på sitt
smaleste. Derfor hadde de allierte i Sørøst-England bygget opp en liksom-styrke
i områdene tyske rekognoseringsfly hadde rekkevidde, og ble gitt anledning, til
å fly over. I gummi, papp, kryssfinér og lerret ble det laget jeeper,
lastebiler, stridsvogner og landgangsbåter som med letthet kunne forflyttes av
noen få menn, men som så særdeles ekte ut fra stor høyde. Sammen med de styrker
og skip det var naturlig å ha der i krigssammenheng, ble det skapt en illusjon
av at en armégruppe var under oppbygging. For å gjøre narrespillet komplett
bleGeorge Patton offentlig utnevnt til øverstkommanderende for «første
armégruppe». Dette ble gjentatte ganger kringkastet over det allierte militære
radiosambandet tyskerne kunne overvåke, for slik å overbevise dem ytterligere.
Dette narrespillet fungerte så bra at den tyske overkommandoen i over én måned
etter D-dagen var overbevist om at landsettingene i Normandie kun var en
avledningsmanøver og at den «virkelige» invasjonen var nært forestående i
Calais-området.

Oppgaven med å sikre den østlige delen av invasjonsområdet ble tildelt den
britiske 6. luftbårne divisjon. Dens hovedoppgave var å forhindre tyske angrep
mot styrkene som ble landsatt på de britiske/canadiske strendene, og sikre en
videre fremrykning inn i landet, slik at ett av hovedmålene for invasjonens
første fase, Caen, kunne bli erobret.

For at dette oppdraget skulle lykkes måtte divisjonen således erobre og sikre et
område på 50 kvadratkilometer, ta én bru over elven Orne og én over Caen-kanalen
intakt, ødelegge fem bruer over elven Dives i et område oversvømmet av tyskerne,
9 kilometer fra Caen, og endelig ødelegge Merville-batteriet som kunne beskyte
hele Sword-stranden og sjøen utenfor. Alt dette måtte skje fra midnatt til
invasjonstyrken ble landsatt sju og en halv time senere, samtidig som styrken
ville være truet av tyske motangrep.

Øverstkommanderende for landforsvaret i Vest-Europa var generalfeltmarskalk Gerd
von Rundstedt, med bl.a. armégruppe B i Nord-Frankrike, Belgia og Nederland, og
armégruppe G i Sør-Frankrike. I februar 1944 fikk feltmarskalk Erwin Rommel
kommando over armégruppe B, med 7. armé i Normandie og Bretagne og 15. armé ved
Calais. Rommel var av Hitler utnevnt til generalinspektør av Atlanterhavsvollen
høsten 1943 og hadde direkte kontakt med Hitler. Dermed var det i realiteten to
kommandanter over landstyrkene langs den kystlinjen det var ventet en alliert
invasjon. For å komplisere kommandolinjen ytterligere, hadde Hitler holdt sjø-
og luftstridskrefter utenfor von Rundstedts kommando, samt satt en pansergruppe
i Nordvest-Frankrike (ledet av general Leo Geyr von Schweppenburg) direkte under
sin kontroll. Det var også en disputt mellom Rommel og von Rundstedt om hvor den
allierte landgangen ville finne sted. Von Rundtstedt holdt på Calais, mens
Rommel mente Normandie ville være stedet (noe også Hitler etter sigende gjorde).

Hjørnesteinen i den tyske planen for å avvise en alliert invasjon var
Atlanterhavsvollen. Den skulle være en sammenhengende festningslinje langs hele
vestkysten av det tyskkontrollerte Europa, med kystbatterier som skulle dekke
ethvert landgangsområde og store hær-, artilleri- og panserstyrker utplassert på
og rett bak linjen. Å stanse de allierte allerede på stranden eller før de fikk
fotfeste på kysten var etter både Hitler og Rommels mening den beste måten,
fremfor å utmanøvrere og knuse en alliert styrke inne i landet med et bevegelig
forsvar bestående av motoriserte og pansrede styrker. Rommels konklusjon kom fra
hans erfaringer i sluttfasen av felttoget i Nord-Afrika, der overlegne allierte
luftstyrker effektiv forhindret bevegeligheten til de tyske panserstyrkene.
Denne overlegenheten i luftrommet var ikke blitt mindre i året etter
aksemaktenes nederlag i Afrika og ville gjøre det svært vanskelig for en større
panserstyrke i Vest-Europa i å få utrettet stort.

Under landingene gikk det verst ut over den amerikanske Omaha-stranden, både på
grunn av ineffektivt marine- og luftbombardement, og mangelen av
spesialpanservogner (f.eks. mineryddervogner og flammekastervogner), noe de
britiske sektorene hadde. De tyske forsvarsverkene var spesielt godt oppbygget,
med kanonstillinger i herdet betong og solide infanteri-stillinger, beskyttet
bak store mengder piggtråd. De allierte led derfor store tap her, med over 3 000
drepte, sårede eller savnede.

Landstigningen på Omaha-stranden var den blodigste og mest kostbare på D-dagen.
De amerikanske avdelingene U.S. 1st Infantry Division og U.S. 29th Infantry
Division møtte her den tyske 352. divisjon, noen av de best trenede tyske
troppene i Normandie. Omaha var også det tyngst befestede og forsvarte området,
og bombardementet (fra sjø- og luftstridskrefter) av området før landstigning
hadde dessverre ikke den innvirkning som var ønsket. De amfibie-stridsvognene
(DD-stridsvogn) som var ment å angripe her, klarte ikke å utføre sin oppgave i
tilstrekkelig grad. Bølgene var høyere enn ventet, samtidig som det var
fralandsvind, og på den østlige sektoren slapp amerikanerne DD-ene for langt fra
kysten, fordi man ikke våget å gå langt nok inn med moderfartøyene. Forholdene
ble dermed umulige for stridsvognene og 27 av 32 sank.

225 mann fra andre Ranger bataljon gikk i land under klippene og kjempet seg opp
under kraftig tysk beskytning fra håndvåpen. Med støtte fra
nærkamplandgangsbåter, som avfyrte bombekastergranater mot toppen av klippene,
og med spesiallagde entrehaker, avfyrt fra bombekastere, som hadde enten rene
tau eller taustiger festet til dem, kjempet de seg opp til toppen av klippene,
bare for å finne ut at kanonene ikke var blitt installert i befestningene. Dette
var blitt forsøkt formidlet de allierte i forkant, men ordonnansen fra den
franske motstandsbevegelsen hadde blitt drept av britiske flygere ved en
misforståelse. Amerikanerne kjempet seg videre inn i landet og ødela kanonene
som var lagret på jordene bakenfor befestningene. Deretter holdt de ut gjentatte
tyske motangrep, før de to dager senere ble unnsatt av styrker som ble landsatt
på Omaha-stranden. Gjenværende styrker besto da av kun 90 «kampdyktige menn»
(overlevende eller lett sårede).

Sammen med engelskmennene var det canadiske stormtropper som hjalp til med å ta
Juno Beach. Det første angrepet var meget mislykket og halvparten av de som var
med på angrepet ble drept. Miner og andre hindringer, som spanske ryttere og
piggtråd, hindret soldatene å komme seg i land og mange stridsvogner ble
ødelagt. Dette var også den stranden der de britiske tapene var størst. 1 200 av
de 21 000 som ble landsatt døde.

Norge deltok med 47 handelsskip, og syv orlogsfartøy fra Den norske marine og 13
andre lenger oppe i kanalen. To norske jagerflyskvadroner deltok også i
invasjonen, sammen med enkelte andre "norske" fly. I tillegg deltok 15 norske
hæroffiserer (flere i panservogn-avdelinger) i de britiske styrkene. Det er
likevel helt klart at det var de nesten 50 norske handelsfartøyene – alle var
mindre dampskip – som var det viktigste norske bidraget til invasjonen. Det er
det bidraget som har ført til at det norske flagget vaier i Normandie, som et av
seks flagg.

Jagerne «Svenner», «Stord» og «Glaisdale» deltok i det innledende bombardementet
av landgangsområdene; det vil si Svenner kom aldri så langt. Korvettene
«Acanthus», «Eglantine», «Rose» samt det tidligere oppsynsskipet «Nordkapp»
deltok som eskortefartøy for invasjonsflåten. De tre motorlaunchene 128, 213 og
573 drev minelegging, røyklegging, eskortering og redningarbeid ved Dover. I
tillegg var det ti norske MTBer med på å lukke kanalen fra nord. Mellom 900 og
1 000 sjømenn i den norske marinen deltok.

Jageren «Svenner» ble truffet av en tysk torpedo og gikk ned før den kom i
bombarderingsposisjon. 32 nordmenn og to briter omkom. Dette angrepet ble
foretatt av tre tyske torpedojagere (destroyere), som avfyrte sine 17 torpedoer
et stykke unna ytterkant av den østligste allierte flåtestyrken, der den lå
utenfor Ouistreham. Den eneste torpedoen som traff, traff «Svenner» som lå
stille rett vest for slagskipene og krysserne og ventet på å få komme inn mot
stranden og starte sitt bombardement, og hadde ingen mulighet til å slippe unna.

De to norske jagerskvadronene 331- og 332 skvadron var med på å patruljere
luftrommet over landgangsstedene og gi dekning mot luftangrep fra tidlig morgen
D-dag. Fra august måned ble de overført til feltflyplasser på kontinentet.

Alle norske sjø-, luft- og landstridskrefter var underlagt britisk kommando, og
således involvert på de britiske sektorene (Gold, Sword og Juno) under
invasjonen.



https://no.wikipedia.org/wiki/Elie_Wiesel

Eliezer «Elie» Wiesel (født 30. september 1928 i Sighet i Romania, død 2. juli
2016 i Boston i Massachusetts i USA) var en rumensk-jødisk, fransk-oppvokst
jødisk forfatter, filosof og politisk aktivist som siden 1963 har hatt
amerikansk statsborgerskap.

I 1986 ble Wiesel tildelt Nobels fredspris for sin kamp mot de kreftene han fikk
føle på nært hold i Auschwitz og andre konsentrasjonsleirer under andre
verdenskrig.

Den 16. mai 1944 deporterte ungarske myndigheter det jødiske samfunn i Sighet
til Auschwitz. Wiesel og hans familie ble sendt dit og Wiesel fikk fangenummer
A-7713. Han opplevde at hans mor og yngre søster, Tzipora, ble ført inn i
gasskammeret sammen.

Wiesel og hans far ble sendt til Buna-Werke, også kjent som Auschwitz III
Monowitz. De arbeidet der sammen under grusomme forhold og ble sammen sendt fra
leir til leir den siste tiden av krigen. 29. januar 1945, bare få uker etter at
de hadde blitt sendt til leiren Buchenwald og få måneder før USAs 3. armé
frigjorde leiren, døde faren av dysenteri, sult og utmattelse. Hans siste ord
var «Eliezer», Wiesels navn, skriver Wiesel i boken "Natten".

Etter krigen dro han til Paris. Et beskjedent studiestipend han fikk av OSE rakk
såvidt til leien av et trangt værelse i Rue Marois i 16. arrondissement i Paris.
Han var da 17 år gammel og befant seg fullstendig alene, uten hverken venner
eller arbeidstillatelse. På denne tiden var Wiesel preget av en sterk
skyldfølelse; skyld over å være overlevende. Han kastet seg inn i litteraturen,
og hans første store litterære møte var med Franz Kafkas forfatterskap.

Han ble også tiltrukket av filosofi, og ønsket å finne meningen med de hendelser
han var blitt offer for. Den litterære appetitten ble større, og han forsøkte å
finne svarene innenfor både litteratur, filosofi og psykologi. Han fikk
etterhvert arbeid som journalist, noe som sendte Wiesel til et nytt stadium i
livet.

I 1954 oppsøkte han den katolske forfatteren og nobelprisvinneren Francois
Mauriac for å intervjue ham. Dette intervjuet tok en uventet vending. Wiesel
avbrøt forfatterens varme tale om Kristi offer med spørsmål om man ikke heller
bør være opptatt av de ofre som ble begått like i nærheten, ikke av én jøde, men
av flere millioner. Da det gikk opp for Francois Mauriac at den unge
journalisten var et av de overlevende barna, omfavnet han Wiesel og spurte
hvorfor han ikke hadde fortalt sin historie. Wiesel svarte at han ikke kunne,
fordi han lovet seg selv å være taus om redslene – en faste med språket i ti år.

Mauriac ville ikke akseptere Wiesels taushet, da han mente at han hadde en plikt
til å fortelle sin historie. Han ble med dette motivert til å begynne å
bearbeide sine erfaringer litterært, og snart etter kom kom hans første
selvbiografiske bok. Wiesel skrev for det meste på fransk. Wiesel skrev
trilogien Natten, Morgengry og Dagen om sine opplevelser i Auschwitz. Hans mest
kjente bok, Natten, kom opprinnelig på jiddisch i 1956 med tittelen Un di velt
hot geshvign («Og verden tiet»). Senere ble den revidert og oversatt til fransk
med tittelen La Nuit («Natten»).

Wiesel blir kraftig kritisert av Norman Finkelstein i hans bok
Holocaustindustrien. I boken beskyldes Wiesel for å være en av
«unikhetsdoktrinens» yppersteprester ved at han holder holocaust som toppen av
ondskap og derfor historisk usammenlignbart med andre folkemord, særlig den
tyrkiske holocaust mot armenerne. Han blir i tillegg anklaget for å
bagatellisere nazistenes folkemord av romfolket og det nevnte av armenerne under
og etter 1. verdenskrig.[trenger referanse]

I boken eksemplifiseres dette ved Wiesels lobbyvirksonhet for kun å minnes
jødene, ikke sigøynerne, ved United States Holocaust Memorial Museum i
Washington og hans avlysing og senere arbeid for boikott og nedleggelse av en
konferanse om folkemord fordi den skulle inkludere det armenske folkemordet som
tema. Finkelstein siterer også Wiesel på at «alt med oss er forskjellig. Jøder
er ontologisk eksepsjonelle».



https://no.wikipedia.org/wiki/Gary_Speed

Gary Andrew Speed (født 8. september 1969 i Mancot i Wales, død 27.
november 2011) var en walisisk fotballspiller og manager. Han avsluttet sin
spillerkarriere som spillende trener for Sheffield United i engelske Football
League Championship for å bli landslagstrener for Wales.

Speed begynte sin profesjonelle karriere i Leeds United i 1988. Her vant han
seriegull i 1992. I 1996 forlot han Leeds til fordel for Everton. Der ble han
til 1998, da han dro til Newcastle United. Han gjorde suksess i Newcastle, men
forlot i 2004 klubben til fordel for Bolton Wanderers.

Gary Speed ble den første i Premier Leagues historie (siden 1992) som spilte 500
kamper i ligaen. Speed hadde rekorden for antall Premier League-kamper fram til
14. februar 2009, da David James overtok den.

Speed ble i dronningens fødselsdagsliste for 2010 utnevnt til medlem av Order of
the British Empire for fortjenester av fotball.

Han tok sitt eget liv og ble funnet død i sitt hjem i Cheshire om morgenen 27.
november 2011.



https://no.wikipedia.org/wiki/Stephen_Hawking

Stephen William Hawking (født 8. januar 1942 i Oxford, Storbritannia) er en
britisk fysiker og matematiker ved universitetet i Cambridge. Han er særlig
kjent for sine arbeider om sorte hull, og for å forbinde den generelle
relativitetsteorien med kvantemekanikken.

Hawking lider av en motonevronsykdom relatert til amyotrofisk lateralsklerose
(ALS), en lidelse som binder ham til rullestolen og har tatt fra ham alle
muligheter til å kommunisere direkte med omverdenen. Han arbeider derfor med en
spesiell språkdatamaskin som blir styrt av Hawkings øyne og enkelte muskler i
ansiktet. Dette setter ham i stand til å holde foredrag, føre samtaler og mer.

Huset til foreldrene hans lå i London, men i løpet av 2. verdenskrig flyttet de
til Oxford for å sikre seg at Stephen fikk en tryggere oppvekst. Da han var 8 år
gammel, flyttet familien til St Albans, en by rundt 30 kilometer nord for
London. Han gikk på St. Albans School og deretter University College Oxford.
Hawking ønsket å studere matematikk, men måtte velge fysikk da University
College Oxford ikke kunne tilby matematikkstudier.

Hawking dro videre til Cambridge for å forske på kosmologi siden ingen andre
forsket på det i Oxford på den tiden. Etter å ha fått tittelen Ph.D, ble han
først Research Fellow og senere Professorial Fellow ved Gonville and Caius
College.

I 1973 forlot han Institute of Astronomy og kom til Department of Applied
Mathematics and Theoretical Physics hvor han i 1979 fikk tittelen Lucasian
Professor of Mathematics (en tittel som Isaac Newton fikk i 1669).

Stephen Hawkings mest berømte verk er A Brief History of Time som kom ut i 1988.
Samme år ble han også tildelt Wolfprisen.

I 1982 ble Hawking utnevnt til kommandør av Order of the British Empire, han ble
tildelt Wolf-prisen i fysikk i 1988 og i 1989 mottok han Order of the Companions
of Honour.



https://no.wikipedia.org/wiki/O.J._Simpson

Orenthal James Simpson (født 9. juli 1947 i San Francisco) er en tidligere
profesjonell amerikansk fotballspiller og skuespiller. Han er også kjent for å
ha blitt tiltalt for å drept sin kone Nicole Brown Simpson og hennes venn Ronald
Goldman i 1994. Han ble frikjent i den påfølgende straffesaken i 1995, men ble
deretter å dømt til å betale erstatning til de etterlatte i den sivile
rettssaken.

I 1969 var han den mest ettertraktede av spillerne som ble tilgjengelig for
spill i profesjonell amerikansk fotball (og han ble valgt som såkalt «first
draft» av Buffalo Bills). I løpet av grunnserien i 1973 løp han til sammen 2003
yards, og ble med den første spiller i NFLs historie til å passere 2000 yards på
en sesong. I dag har flere runningbacker passert 2000 yards, men da Simpson
gjorde det var det bare 14 kamper i grunnserien, mot 16 i dag. Simpson var
spilleren med flest «rushing yards» i 1972, 1973, 1975 og 1976.

I 1973 løp han over 200 yards i 3 kamper. Totalt hadde han 6 kamper med over 200
yards i karrieren. Det er fremdeles rekord i NFL. I 1978 ble han solgt til San
Francisco 49ers. I 1979, la han opp som fotballspiller. I løpet av karrieren løp
han totalt 11 236 yards. Det var også rekord på den tiden, men den er senere
slått av flere.

O.J. Simpson ble gift første gang med Marguerite L. Whitley i 1967. De fikk tre
barn; Arnelle (født 1968), Jason (født 1970) og Aaren (født 1977). Aaren druknet
i familiens svømmebasseng i september 1979, like før sin andre fødselsdag.
Senere samme år ble O.J. Simpson og Marguerite L. Whitley skilt.

I 1985 ble han gift for andre gang, denne gang med Nicole Brown Simpson. De fikk
to barn; Sydney Brooke (født 1985) og Justin Ryan (født 1988). De ble skilt i
1992.

Både under og etter fotballkarrieren hadde han suksess som skuespiller. Hans
første store roller var i The Klansmen og Inferno i flammer (The Towering
Inferno) i 1974. Han spilte i The Cassandra Crossing i 1976, TV-serien Røtter
(Roots) i 1977 og Capricorn One i 1978.

For det norske filmpublikum[trenger referanse] huskes han for rollen som Norberg
i de tre komediene om Mannen med den nakne pistol med Leslie Nielsen i
hovedrollen; Mannen med den nakne pistol (The Naked Gun – 1988), Mannen med den
nakne pistol 2 1/2 (The Naked Gun 2 1/2: The Smell of Fear – 1991) og Mannen Med
Den Nakne Pistol 33/3 Den Siste Fornærmelsen (The Naked Gun 33 1/3: The Final
Insult – 1994).

Den 12. juni 1994 ble O.J. Simpsons eks-kone Nicole Brown Simpson og hennes venn
Ronald Goldman funnet drept utenfor hennes hjem i Los Angeles. O.J. Simpson ble
raskt utpekt som mulig gjerningsmann.

Den 17. juni skulle O.J. Simpson melde seg for politiet, men han unnlot å møte
opp. Det ble utarbeidet en arrestordre på ham, og store politistyrker startet å
lete etter ham. Klokka 18.45 ble bilen hans observert på motorveien Interstate
405. Bilen ble kjørt av en av O.J. Simpsons venner, Al Cowlings, som ble truet
av Simpson med pistol. Politiet fulgte etter i en biljakt som varte i over en
time. Simpsons hvite Ford Bronco kjørte i lav fart foran fulgt av en armada av
politibiler på betryggende avstand bak. Over kretset mer enn et dusin helikoptre
fra politi og fjernsynskanaler. Bare i USA fulgte flere enn 95 millioner
mennesker biljakten på fjernsyn. Simpson ga seg etter han kom frem til huset
sitt, og ble pågrepet av politiet.

Straffesaken begynte 29. januar 1995 og ble fulgt med enorm media-interesse.
Rettssaken varte i 133 dager, og hele rettssaken ble overført direkte på TV.
Dommer i rettssaken var Lance Ito, og Marcia Clark var aktor. Simpson hadde et
helt team med stjerne-advokater som sine forsvarere. De mest profilerte var
Johnnie Cochran og Robert Kardashian. Kardashian og familien hans var nære
venner av O.J. Simpson og Nicole Brown Simpson.

Simpsons forsvarere hevdet at Los Angeles-politiet (LAPD) var forutinntatt og
preget av rasistiske fordommer. De hadde i liten grad fulgt alternative spor,
men fokusert etterforskningen om å felle O.J. Simpson. Det ble påvist at de
håndterte bevismateriale ureglementert, og forsvaret hevdet at de hadde både
motiv og anledning til å plante og forfalske bevis. LAPD-detektiv Mark Fuhrman
ble fremstilt som rasist, og forsvaret hevdet at han kunne ha plantet beviser på
åstedet. I vitneboksen hevdet Fuhrman at han ikke hadde rasistiske holdninger,
og på direkte spørsmål fra forsvaret, hevdet han at han aldri hadde brukt ordet
[nigger] om svarte. Tre måneder etter dette vitneprovet, i juni, fant forsvaret
lydbånd der Fuhrman brukte ordet «nigger» om svarte. Dette bidro til å svekke
Fuhrmans troverdighet og styrket forsvarets teorier om juks og rasisme i LAPD.

Den 4. februar 1997 i Santa Monica, ble O.J. Simpson kjent erstatningsrettslig
ansvarlig for dødsfallene til Nicole Brown Simpson og Ronald Goldman, og han ble
dømt til å betale erstatning på 33,5 millioner dollar. På dette tidspunktet
hadde Simpson brukt hele sin formue og mer til på forsvaret i straffesaken, og
han hadde ingen mulighet til å betale en slik sum.

I en rettssak mot Brown-familien i 2000 fikk O.J. Simpson tildelt foreldreretten
til sine to barn.

I 2008 fikk han en dom (i forbindelse med et ran), som tidligst ville kunne gi
ham prøveløslatelse 9 år seinere.

O.J. Simpson soner sin straff i Lovelock Correctional Center i Lovelock, Nevada.



https://no.wikipedia.org/wiki/Wikipedia

Wikipedia er en internasjonal internettbasert encyklopedi som utgis av den
ideelle organisasjonen Wikimedia Foundation, med hovedsete i Florida i USA. Den
er en wiki, som betyr at alle kan redigere innholdet.

Ordet Wikipedia er en sammensetning av det hawaiiske ordet wiki («rask, kjapp,
hurtig») og den siste delen av det greske ordet encyklopedi.

Wikipedia har over 35 millioner artikler på 287 språk (per mai 2014). Mer enn
5 millioner av disse finnes i den engelskspråklige utgaven. Den nest største
utgaven er den nederlandske, med mer enn 1,8 millioner artikler. Deretter følger
den tyskspråklige utgaven med mer enn 1,7 millioner artikler. Den tyske utgaven
har også blitt utgitt på DVD. På fjerdeplass kommer den svenskspråklige
versjonen med mer enn 1,6 millioner artikler. Deretter følger den
franskspråklige versjonen, med over 1,5 millioner artikler. Den italienske
utgaven har mer enn 1,1 millioner artikler. Det finnes to utgaver på norsk, én
på bokmål/riksmål og én på nynorsk. Den førstnevnte har over 463 000 artikler,
mens nynorskutgaven har mer enn 130 000 artikler. Ifølge Alexa er Wikipedia en
av verdens 10 mest besøkte nettsider og den engelskspråklige versjonen benyttes
av 97 prosent av alle nettbrukere i USA når de søker informasjon fra nettbaserte
leksikon.

Grunnleggeren Jimmy Wales har uttalt at Wikipedias formål er «å skape og utgi en
så god som mulig fri flerspråklig encyklopedi til alle verdens mennesker på
deres eget språk».

Wikipedia ble grunnlagt av Jimmy Wales den 15. januar 2001, som et åpent
komplement til det ekspertskrevne Nupedia.

Konseptet Wikipedia er tuftet på, er ikke nytt. Everything2 (i 1998-1999) hadde
brukt tilsvarende ideer før Wikipedia ble etablert, og Wikipedia var i starten
et komplementært prosjekt til Nupedia, en gratis internettbasert encyklopedi,
hvis artikler ble skrevet av eksperter gjennom en formalisert prosess. Nupedia
ble etablert 9. mars 2000 av internettselskapet Bomis, Inc. De ledende
skikkelsene i dette selskapet var Wales, administrerende direktør for Bomis, og
Larry Sanger, ansvarlig redaktør for Nupedia og senere Wikipedia. Sanger mente
Nupedia skilte seg fra eksisterende encyklopedier ved å ha open content, ved
ikke å praktisere begrensninger på størrelse ettersom det var internettbasert og
ved å være fri for subjektivitet pga. prosjektets åpne natur og potensielt store
krets av bidragsytere.

Nupedia praktiserte en syv-trinns revisjon gjennom utpekte fageksperter, men ble
senere vurdert å være for tregt til å kunne publisere store mengder informasjon.
Innholdet ble innledningsvis lisensiert under Nupedias Open Content License, men
etter oppfordring fra Richard Stallman byttet man til GFDL før Wikipedia ble
etablert.[trenger referanse]

10. januar 2001 foreslo Larry Sanger på mailliste å etablere en wiki parallelt
med Nupedia. Under overskriften «Let's make a wiki» skrev han:

Fra 10. januar 2001 kunne vanlige brukere skrive artikler på Nupedia.com, og
etter gjennomsyn kunne de brukes i encyklopedien. Etterat Nupedias rådgivende
styre hadde avvist denne ideen, ble den relansert utenfor Nupedias domene.

Wikipedia ble formelt startet 15. januar 2001, i utgangspunktet kun på engelsk
på adressen http://www.wikipedia.com/, og ble annonsert av Sanger på Nupedia
mailing list.

Wikipedia opererte deretter som et separat prosjekt uten kontroll fra Nupedia.
Wikipedias krav om å holde et nøytralt synspunkt kom i bruk i løpet av de første
månedene, men ligner på Nupedias tidligere prinsipp om ikke-partiskhet. Utover
dette var det få regler i starten. Wikipedia fikk tidlig bidragsytere fra
Nupedia, oppslag i Slashdot og søkemotorindeksering.

Innen utgangen av det første året hadde prosjektet vokst til omkring 20 000
artikler og 18 språk. Ved utgangen av 2002 var 26 språk tilgjengelige, 46 ved
utgangen av 2003, og 161 ved utgangen av 2004. Nupedia og Wikipedia koeksisterte
inntil Nupedias tjener ble slått av for godt i 2003 og dets innhold ble
inkorporert i Wikipedia.

Wales og Sanger tilskriver konseptet om å bruke en wiki til Ward Cunninghams
WikiWikiWeb eller Portland Pattern Repository. Wales har sagt at han hørte om
konseptet for første gang fra Jeremy Rosenfeld, en ansatt ved Bomis som viste
ham den samme wiki i desember 2000, men det var etter at Sanger hørte om dens
eksistens i januar 2001 fra Ben Kovitz, en wiki-bidragsyter, og foreslo overfor
Wales dannelsen av en wiki for Nupedia, og dermed startet Wikipedias historie.

GNUpedia var et liknende konsept, dog ikke wiki-basert, som oppstod som et
prosjekt i samme tidsperiode som Nupedia oppstod. Da aktiviteten på GNUpedia
forsvant, gikk primus-motor for dette prosjektet, fri programvare-figuren
Richard Stallman inn for å støtte Wikipedia.

Frykt for reklamepåvirkning og manglende innflytelse på et prosjekt som ble
oppfattet å være for anglosaksisk dominert, valgte brukere fra spansk Wikipedia
å danne et nytt prosjekt, kalt Enciclopedia Libre i februar 2002. Senere samme
år annonserte Wales at Wikipedia ikke ville bruke reklameannonser, og nettstedet
ble flyttet til wikipedia.org. En rekke andre prosjekter har senere brutt ut fra
Wikipedia av redaksjonelle årsaker, f.eks. Wikinfo, som forlot prinsippet
«nøytralt synspunkt» til fordel for multiple komplementære artikler ut i fra et
«sympatisk synspunkt».

Wikipedias første søsterprosjekt, «In Memoriam: September 11 Wiki», ble dannet i
oktober 2002 for å kunne gi detaljer om Terrorangrepet 11. september 2001;
Wikimedia Foundation ble stiftet på grunnlag av Wikipedia og Nupedia 20. juni
2003.

Wikipedia og dets søsterprosjekter opererte deretter under denne ideelle
organisasjonen. Wiktionary, et ordbokprosjekt, ble lansert i desember 2002;
Wikiquote, en samling av sitater, ble lansert en uke etter at Wikimedia, og
Wikibooks, en samling av gratis lærebøker, kom måneden etter.

Wikipedia har tradisjonelt sett målt sin status ved antall artikler. I de to
første årene økte antall artikler med noen få hundre eller færre per dag, i 2004
hadde vekstraten akselerert til 1000–3000 per dag (medregnet alle
språkversjoner). Den engelske språkutgaven nådde milepælen med 100 000 artikler
22. januar 2003.

Wikipedia passerte en million artikler, blant de 105 språkutgavene som
eksisterte på daværende tidspunkt, 20. september 2004, mens engelsk-utgaven
alene passerte en halv million artikler 18. mars 2005.

Dette tallet var fordoblet mindre enn et år senere, da Wikipedia passerte en
million artikler i den engelske språkutgaven, Jordanhill railway station, som
ble opprettet den 1. mars 2006; mens bruker nr. 1 million ble registrert to
dager tidligere. Artikkel nummer 1,5 million ble skrevet 25. november, 2006 om
Kanab Ambersnail.

The Wikimedia Foundation søkte United States Patent og Trademark Office om å
varemerke-beskytte Wikipedia® 17. september 2004. Varemerkebeskyttelsen ble
innvilget 10. januar 2006. Varemerkebeskyttelse ble innvilget i Japan 16.
desember 2004 og i EU 20. januar 2005. Teknisk sett et service mark, er rammen
for varemerkebeskyttelsen: «Tilbydelse av informasjon innenfor av generell
encyklopedisk viten via internett».

Det foreligger aktuelle planer om å lisensiere bruken av Wikipedias varemerke,
som for eksempel bøker eller DVD-er. Det tyske mediehuset Bertelsmann skal gi ut
en bok med de 25 000 mest populære artiklene fra den tyske versjonen av
Wikipedia, som får 1 euro per eksemplar i royalties. Prosjektet ble presentert
på Wikimania 2008.

Den norske versjonen av Wikipedia, som ble grunnlagt 26. november 2001, omfattet
begge de norske målformene, og var den 16. språkversjonen på verdensbasis.
Prosjektet var inaktivt i en lengre periode, men ble gjenopplivet høsten 2003.

Wikipedia på nynorsk ble opprettet 31. juli 2004, og året etter gikk den
fellesnorske utgaven etter en avstemning over til å være Wikipedia på bokmål og
riksmål.

14. mars 2017 har Wikipedia på bokmål og riksmål 463 742 og Wikipedia på nynorsk
over 130 000 artikler.

Lund (2011) undersøkte demografi og motivasjon blant bidragsytere på bokmål
Wikipedia. Lund konkluderte med at Wikipedia fungerer på tross av de potensielle
problemer blant annet fordi det er utviklet et system for samarbeid i stor
skala: «robust organiseringssystem som lykkes i å gi brukerne en nødvendig grad
av frihet kombinert med visse ufravikelige retningslinjer». Lund fant bare
11,8 % kvinner blant bidragsyterne og overvekt av personer med høyere utdanning,
men relativt jevn aldersfordeling. Ifølge denne undersøkelsen er det liten
gruppe som står for en uforholdsmessig stor andel av bidragene. Ideologien bak
Wikipedia (korrekt og fritt tilgjengelig kunnskap) er en viktig motivasjon,
mange bidrar av fascinasjon for prosjektet og av ren fornøyelse.

Kritikken mot Wikipedia har økt i takt med Wikipedias økende betydning og
popularitet. Wikipedias åpenhet reiser en rekke spørsmål, spesielt angående
kvalitet og pålitelighet.

Synet på og kritikken mot Wikipedia er imidlertid i endring. Nasjonal Digital
Læringsarena skriver følgende om Wikipedias «Innhold og kvalitet»:

Det britiske tidsskriftet Nature fant i 2005 etter en sammenligning av
oppføringer om vitenskap ut at Wikipedia er nesten like presist som det
anerkjente bokleksikonet Encyclopædia Britannica. I sin masteroppgave undersøkte
Zahl (i 2009) naturfaglige artikler (norske virveldyr) i Wikipedia og Store
norske leksikon. Zahl konkluderte de to oppslagsverkene har samme omfang (dekker
like mange arter) og i omtrent halvparten av tilfellene er artiklene best i
Store norske leksikon (og omvendt), men det er samtidig klare faktafeil og store
mangler i en fjerdedel av Wikipedias artikler på området. Fjellstads
masteroppgave (2008) undersøkte kvalitetssikringen i Wikipedia ved å legge inn
faktafeil i utvalgte naturfagligeartikler. Fjellstad konkluderte med at for få
av feilene ble rettet til at Wikipedia kan anbefales til undervisning. Fjellstad
fant heller ingen vesentlig forskjell på norsk og engelsk Wikipedia. Nilsen
undersøkte i sin masteroppgave (2009) om artiklene i Wikipedia er god nok til at
de er egnet som informasjonskilde i naturfag. Nilsen konkluderte med at for ni
av ti artikler var den faglige kvaliteten i Store norske leksikon bedre, selv om
Wikipedia er egnet som et første oppslag for å orientere seg på kunnskapsfeltet,
og anbefalte derfor at bruk av Wikipedia i undervisningssammenheng bør skje i en
kildekritisk ramme.

Wikipedia er blitt kritisert for å mangle sammenheng mellom emners viktighet og
artiklenes prioritet og lengde. Problemet erkjennes av wikipedianere, og er
spesielt fremtredende i wikipedias oppbyggingsfase. En rekke wikipedianere
arbeider derfor planmessig i organiserte former for å skrive og forbedre
artikler på viktige områder. Særlig betyr den lave andelen av kvinnelige
bidragsytere at innholdet ikke alltid avspeiler virkeligheten.

Wikipedias åpenhet gjør det naturligvis sårbart overfor hærverk og sabotasje.
Frivillige wikipedianere driver derfor kontinuerlig overvåking av endringene
tusenvis av frivillige bidragsytere gjør i leksikonet.



https://no.wikipedia.org/wiki/Aftenposten

Aftenposten er Norges største avis og den største norske abonnementsavis, og
utkommer i Oslo.

Avisen var i nyere tid den eneste norske avisen som kom ut med to daglige
utgaver. Morgenutgaven var riksdekkende, mens ettermiddagsutgaven, Aften, var
lokalavis for Oslo og omegn. I opplagssammenheng ble Aften regnet som egen
tittel og var landets tredje største avis.

Aftenposten er hovedproduktet til Mediehuset Aftenposten, en del av Schibsted
Norge AS, der Schibsted er hovedeier.

Aftenpostens nettutgave, aftenposten.no, har (per februar 2013) 745 000 daglige
lesere, mens utgaven for mobiltelefoner har 232 000 daglige lesere.

Da avisen ble grunnlagt av Christian Schibsted 14. mai 1860 het den Christiania
Adresseblad, men navnet ble endret til Aftenposten fra og med 1. januar 1861.
Tradisjonelt har avisen vært regnet som konservativ, og den var tidligere
knyttet til partiet Høyre. Avisen har redaksjonslokaler i Akersgata i Oslo.
Opprinnelig var avisen en ren ettermiddagsavis, men den hadde både både morgen-
og ettermiddagsutgaver fra 1865. 22. november 2013 gikk Aftenposten over til en
begrenset betalingsmur, i likhet med Schibsted-avisene Fædrelandsvennen og
Stavanger Aftenblad.

Antall redaksjonelle medarbeidere (per september 2016) er 200. Espen Egil Hansen
er ansvarlig redaktør og administrerende direktør.

Avisens første navngitte redaktør var student Elling Kristoffersen. Avisen var
opprinnelig upolitisk, og det var først i 1880-årene at avisen i større grad
fikk en politisk profil i konservativ retning.[trenger referanse]

Avisen fikk et oppsving da Schibsteds sønn, Amandus, i 1879 arvet avisen. Han
forble eier og redaktør frem til sin død i 1913. Han var et journalistisk talent
og tilførte Aftenposten både nyhets- og reportasjestoff som bidro til å øke
avisens popularitet og legge grunnlaget for det som i mange år kom til å bli
landets største avis.

Dels grunnet lokal aviskonkurranse øket avisen utgivelsesfrekvensen med en
morgenutgave i 1885 som kom ut alle ukens dager. Søndagsutgaven ble innstilt 13.
april 1919, men Aftenpostens morgenutgave har vært syvdagersavis siden denne
søndagsutgaven ble gjenopptatt igjen 2. desember 1990.

Etter den tyske okkupasjonen av Norge i 1940 var Aftenposten en av svært få
norske aviser som fikk fortsette å komme ut. Ved nyordningen av 12. september
1941 ble avisens redaktørstillinger tvangsbesatt av folk fra det nazivennlige
partiet Nasjonal Samling. Mange av medarbeiderne i den nye NS-lojale ledelsen
kunne hentes fra redaksjonens allerede eksisterende stab, noe som er blitt
betegnet[av hvem?] som et ømt punkt i avisens historie. Henry E. Endsjø var da
sjefredaktør og hadde Arne Pauss Pausett og Simon Flood som
redaksjonssekretærer.

Avisen ble et viktig organ for så vel Nasjonal Samling som den tyske
okkupasjonsmakten. Den ble underlagt streng sensur, som dels hadde form av
forhåndssensur. Mellom 13. september 1941 og 7. mai 1945 sto på trykk i avisen
1 200 politiske ledere, som ble spredt til avisens 100 000 abonnenter og mange
flere lesere. Reichskommissar Josef Terboven fikk hver dag levert avisens ledere
i oversatt versjon hjem til seg på Skaugum.

Samtidig ble avisens fasiliteter brukt til å gi ut flere illegale aviser. Blant
annet hadde den illegale avisen London kl. 8 én av sine to redaktører i
Aftenposten, som også fungerte som hoveddistribusjonssted for avisen. Fra 1944
ble avisen også redigert i Aftenposten. Også flere andre aviser hadde
medarbeidere i Aftenpostens stab eller ble distribuert med Aftenpostens biler.

Under avisoppgjøret etter krigen inngikk Aftenposten, som hadde hatt en samlet
omsetning på 60,9 millioner kroner under krigen, og et anslått overskudd på 3,5
millioner, høsten 1949 en konfidensiell avtale om å betale kr. 100 000 til
statskassen. Til sammenligning betalte Bergens Tidende og Adresseavisen, som
begge hadde hatt betydelig mindre inntekter enn Aftenposten, henholdsvis kr.
194 000 og kr. 600 000. Dette hadde sin årsak i at avtalene var konfidensielle,
og at avisene derfor ikke kjente til hvor mye de andre hadde måttet betale.
Innholdet i disse avtalene ble først kjent i 1990.

Avisen Verdens Gang (VG), som ble etablert i 1945, har siden 1962 blitt trykket
hos Aftenpostens trykkeri. Dette var en del av en trykkeri- og kredittavtale som
ble inngått samme år. Aftenposten hadde behov for et lokale hvor de kunne
plassere trykkeripressen for A-magasinet, mens VG var i en likviditetskrise og
fikk som ledd i avtalen en kreditt på én million kroner. Heller ikke overgangen
til tabloid i 1963 bedret VGs økonomi. I 1966 overtok Aftenpostens eiere hele
avisen som betaling for utestående trykkeriregninger. Aftenpostens eiere
forsøkte etter kort tid å få innsatt den senere Aftenposten-redaktøren Trygve
Ramberg som ny ansvarlig redaktør i VG, men den sterke motstanden fra VGs
redaksjon førte til at planene ble skrinlagt. Oppkjøpet av avisen ble likevel et
forretningsmessig kupp for Aftenposten, ettersom investeringene som ble gjort i
VG raskt ga avkastning i form av opplagsøkning og store overskudd.[trenger
referanse]

I 1972 passerte VG konkurrenten Dagbladet i opplag og i 1981 mistet Aftenposten
sin posisjon som Norges største avis til VG.

Det trykktekniske samarbeidet holdt frem etter overtakelsen. I 1976 begynte
begge med offsettrykk. I 1999 ble trykkingen av Aftenposten flyttet fra Linderud
til Nydalen.

I september 2003 ble formatet på deler av morgenutgaven endret fra fullformat
til tabloid. Den nye tabloiddelen het idag, og var ment å skulle være et hendig
supplement til avisens hoveddel, som kunne leses for eksempel på trikken. Den
inneholdt et énsides nyhetssammendrag, kulturstoff og TV-program.

Fra 2. januar 2005 kom morgennummeret i sin helhet i tabloid (med unntak av
fredagens A-magasin). Per i dag kommer avisen i tre faste seksjoner: en hoveddel
med nyheter og sport, en kulturdel som også omfatter lederartikler, kronikker og
debattstoff, og en økonomidel på hverdager. Én gang i uken medfølger også en
egen boligseksjon, og på lørdager en featuredel, Fri.

Aftenposten var i nyere tid eneste norske avis med to daglige utgaver.
Morgenutgaven er gitt en riksdekkende profil, mens aftenutgaven, Aftenposten
Aften, fra 1. februar 2006 kun kalt Aften, hovedsakelig inneholdt lokale
Oslo-nyheter. Frem til mai 2009 ble aftenutgaven gitt ut hverdager unntatt
lørdager, men fra mai 2009 utkom Aften tre ganger i uken, på tirsdag, onsdag og
torsdag.

Siste utgave av Aften som egen avis kom ut torsdag 20. desember 2012. Fra januar
2013 har Aftenposten en egen del med lokale nyheter på tirsdager, onsdager og
torsdager. I januar 2013 startet Aftenposten også en ny gratisavis for
osloområdet, kalt Osloby, som vil distribueres til de fleste husstander i Oslo,
Asker og Bærum (ca. 75% dekning) på torsdager. Aften ble sommeren 2007 og i juli
2012 utgitt som vedlegg til morgenavisen.

I januar 2006 begynte Aftenposten å distribuere aftenutgaven gratis til alle
husstander i Oslo, Asker, Bærum og Follo på onsdager, med et opplag på cirka
400 000 aviser. Fra mars ble denne utgaven trykket i forskjellige utgaver med
tilpassede annonser.

I april 2006 ble Aften enda mer lokalt orientert da torsdagsutgaven ble delt i
fire lokale utgaver, en for sentrumsbydelene, en for Oslo vest, en for de fire
bydelene i Groruddalen og en for Oslo sør, med lokale nyheter og annet stoff.

Aften satset videre på lokalsatsningen i 2007, med åtte lokale utgaver på
onsdager: Én for Asker og Bærum, en for sentrumsbydelene Grünerløkka, Gamle
Oslo, Frogner og St. Hanshaugen (kalt «Midt i byen»), to for Oslo vest (Ullern
og Vestre Aker samt Nordre Aker og Sagene), en for de fire bydelene i
Groruddalen og en for Oslo sør, med lokale nyheter og annet stoff.
Sentrumsutgaven ble distribuert i Follo og Romerike. I januar 2012 ble disse
utgavene erstattet av bilaget «Bedre by» på onsdager.

Aften var i første kvartal i 2008 Norges tredje største papiravis, målt i
opplag.

Avisen har siden 1927 gitt ut A-magasinet, som fra 2005 følger med morgenutgaven
hver fredag. Som følge av papirmangel under krigen stanset utgivelsen i 1944.
Magasinet kom igjen ut i 1963, men utgivelsen ble nedlagt i 1993, denne gangen
som en del av kostnadskutt i avisen. A-magasinet ble relansert fredag 21.
oktober 2005, som innstikk til fredagavisen.

I 1890 ble Ukens Nytt etablert med tre ukentlige utgaver spesielt beregnet for
lesere i utlandet og utenfor Oslo. Senere etablerte avisen også de faste
bilagene Lørdagsbilaget og Radiobladet.

Avisen har siden 1936, med unntak av krigsårene 1940–1945, utgitt årsleksikonet
Hvem Hva Hvor, der foregående års viktigste hendelser omtales.

I 2008 ble månedsmagasinet Aftenposten innsikt utgitt for første gang. Det
selges som eget abonnement og i løssalg. Inneholdet er en samling av artikler,
kommentarer og analyser fra foregående måneds Aftenposten. andre relevante
internasjonale aviser, samt nye artikler fra gjesteskribenter og forskere.
Innsikt har et sterkt fokus på internasjonale saker.

Aftenposten utgr en rekke magasiner med spesielle temaer. disse kommer en gang i
måneden og på 164 sider, ett av disse er Aftenposten Historie.

Aftenposten var lenge i privat eie og man hadde over lengre tid lett etter en
annen løsning på organisasjonsspørsmålet da Aftenposten A/S ble etablert som et
heleid datterselskap av Schibsted i 1988. Samtidig ble Schibsted omgjort til
almenaksjeselskapet Schibsted ASA, som ble børsnotert i 1992. 25. juni 2009 ble
Media Norge ASA etablert med Schibsted som hovedaksjonær (80,1 %) og Aftenposten
ble en del av virksomheten sammen med en rekke andre store aviser: Bergens
Tidende, Fædrelandsvennen, Stavanger Aftenblad samt rubrikknettstedet Finn.no
(62 %).

I etterkant av at Schibsted tok over som heleier for alle mediehusene i Media
Norge, ble Aftenposten en del av Schibsted Norge. Det selskapet har hovedkontor
i Bergen, med Didrik Munch som konsernsjef. Schibsted Norge eier 99 prosent av
aksjene i Aftenposten, mens Stiftelsen Tinius eier én prosent. Stiftelsen TInius
har gjennom sitt eierskap i Blommenholm Industrier, Schibsted ASAs største
aksjonær, negativ kontroll over mediekonsernet.

Mediehuset Aftenposten hadde omkring 800 ansatte og omsatte i 2008 for 2 421
millioner kroner.

Etter å ha holdt til i Akersgata i 127 år flyttet redaksjonen i 2003 til nye
lokaler i åtte etasjer i det nyrenoverte Postgirobygget, som nå er kjent som
Posthuset. Aftenposten var tidligere kjent som «tanta i Akersgata», hvor også de
konkurrerende avisene Dagbladet og VG hadde tilhold.

I 2014 flyttet Aftenposten tilbake til Akersgata, denne gang til Akersgata 55,
samme bygning som VG.

I den første tiden etter etableringen i 1860 forholdt avisen seg passiv i
indrepolitiske spørsmål, men når det gjaldt utenrikspolitikk holdt avisen en
klar profil: Den uttrykte en fiendtlig innstilling mot alle nye sosiale
bevegelser i utlandet.

Aftenposten, som fra begynnelsen var antikommunistisk, var tidlig ute med støtte
til de fascistiske regimene i Italia, Tyskland og Spania, i likhet med andre
borgerlige aviser og organisasjoner. Allerede i 1933 hilste Aftenposten den
nasjonalsosialistiske maktovertagelsen i Tyskland velkommen, og skrev rosende om
regimet ved mange anledninger i løpet av 1930-tallet. Avisen fortsatte å komme
ut under hele andre verdenskrig, mye fordi den lojalt støttet opp om Nasjonal
Samlings regjering i Norge. Ettersom mange andre aviser måtte stanse driften
etablerte Aftenposten i løpet av krigen et tilnærmet annonsemonopol som la
grunnlaget for avisens dominerende stilling også i etterkrigstiden. I
forbindelse med avisoppgjøret etter andre verdenskrig inngikk avisen et hemmelig
forlik om å betale en erstatning på 100 000 for avisens rolle under
okkupasjonen.

7. mai 1945 trykket Aftenposten på førstesiden Knut Hamsuns nekrolog over Adolf
Hitler, som hadde begått selvmord i Berlin 30. april.

Under den kalde krigen var Aftenposten sterkt antikommunistisk og
pro-amerikansk. Avisen hørte til de sterkeste kritikerne i Norge av Josef Stalin
og det norske kommunistpartiet, NKP. Fra begynnelsen støttet avisen helhjertet
opp om NATO. Avisen markerte seg også tidlig som en tilhenger av europeisk
integrasjon, og har alltid støttet norsk medlemskap i EU.

Som en borgerlig avis har Aftenposten alltid støttet monarkiet, og har en fyldig
dekning av kongefamilien.[trenger referanse]

I tråd med avpolitiseringen av landets aviser forsvant også Høyre-stempelet på
Aftenposten gradvis utover 80-tallet. I de senere år har flere personer med en
fortid i Arbeidernes kommunistparti hatt sentrale stillinger i ledelsen, som for
eksempel tidligere sjefredaktør Hilde Haugsgjerd og Olav Mugaas, som var
administrerende direktør inntil 2007.

I 2011 kritiserte Jon Hustad i Dag og Tid Aftenposten for å ha fremmet
konspirasjonsteorier i Treholt-saken siden 2010. Ifølge Hustad hadde avisen
«gått av skaftet» i saken, basert på «ei kjelde som det ikkje fanst prov for at
eksisterte».

Aftenposten utkom fra grunnleggelsen i 1860 til 1923 på en språkform som i det
vesentlige var identisk med dansk (det ble kalt norsk i Norge, og fra
1890-tallet ble det også kalt riksmål). Dette betød ikke at skriftspråket ikke
endret seg; det felles dansk-norske skriftspråket gjennomgikk en viss, stort
sett sammenfallende utvikling i begge landene.

I 1923 tok Aftenposten i bruk rettskrivningen av 1907, som blant annet innebar
en overgang fra «bløde» til hårde konsonanter og visse grammatiske endringer,
men som ellers var forholdsvis likt dansk. Den 9. juni 1918 viet avisen hele sin
førsteside og en leder til Knut Hamsuns angrep på hva han mente var målfolkets
urimelige innflytelse på riksmålet gjennom «språknemnda». Hamsuns artikkel
Sproget i fare vakte stor debatt, og ble senere utgitt i bokform. I 1928 tok
Aftenposten i bruk deler av rettskrivningen av 1917. 1917-rettskrivningen har
vist seg svært stabil og er med få unntak sammenfallende med dagens riksmål.

Aftenposten gikk under andre verdenskrig over til å bruke rettskrivningen av
1941, innført av Nasjonal Samling, som omfattet en del «nasjonale» former som
heim, no, veg, fram, bjørk og snø. I de første etterkrigsårene fortsatte avisen
å bruke enkelte av disse formene, men tidlig på 1950-tallet hardnet frontene i
den norske språkstriden, som konsekvens av Arbeiderpartimyndighetenes
samnorskpolitikk som søkte å slå sammen bokmål og nynorsk. Dette førte til at
motstanderne av denne politikken utvidet sine egne normeringsorganer og
videreførte riksmålsnormeringen. I 1952 begynte Aftenposten å følge
rettskrivningen i Riksmålsordlisten, som utkom det året under redaksjon av
Arnulf Øverland. Aftenposten ble den ledende avisen på riksmålssiden, gjennom å
bruke riksmålet som normert av Det Norske Akademi som redaksjonelt språk, og
gjennom sterk retorisk støtte til riksmålsbevegelsen.

Språkstriden var sterkest på 1950-tallet. I løpet av 1960-tallet ble det klart
at samnorskpolitikken var mislykket, på grunn av voldsom motstand særlig fra
riksmålsbrukerne, men også på grunn av begrenset oppslutning fra nynorskhold.
Vogt-komiteens arbeid ledet til at bokmål nærmet seg riksmål igjen, og på
1980-tallet ble både bokmålet «liberalisert» gjennom å tillate mange
riksmålsformer, samtidig som Det Norske Akademi vedtok en ny rettskrivning for
riksmål, rettskrivningen av 1986, som sidestilte flere «bokmålsformer» med de
tradisjonelle riksmålsformene. Det gjaldt for eksempel de tradisjonelle
«faneordene» for riksmål, sprog, efter og nu, der det nå også ble tillatt å
skrive språk, etter og nå. Aftenpostens daværende sjefredaktør Egil Sundar var
sterk tilhenger av de tradisjonelle riksmålsformene, og Aftenposten fortsatte
derfor å bruke riksmålet etter normeringen fra før 1986 som redaksjonelt språk
frem til 1990, da Egil Sundar gikk av som sjefredaktør.

I 1990 gikk Aftenposten, med ny ledelse, så over til riksmålsrettskrivningen av
1986. Endel journalister fortsatte å bruke de tidligere faneordene i noen år,
men disse ble stadig sjeldnere på 1990-tallet. Avisen brukte
riksmålsrettskrivningen fra 1986 frem til 2006. På 1990-tallet ble imidlertid
korrekturavdelingen sterkt redusert, og fra årtusenskiftet skjedde det
utglidninger i språkbruken. I 2006 fikk avisen så utarbeidet en egen
rettskrivning, publisert som Aftenpostens rettskrivningsordliste. Denne
rettskrivningen bygget på riksmålstradisjonen og 1986-rettskrivningen, og på den
moderate tradisjonen innen bokmålet og den nye bokmålsrettskrivningen av 2005.
Den ble utarbeidet for Aftenposten av Tor Guttu, den mest fremtredende
leksikografen i riksmålsbevegelsen, og journalist Ole Nygaard. Avisen valgte
imidlertid fra 2006 å kalle det redaksjonelle språket «moderat bokmål».
Finn-Erik Vinje uttalte seg stort sett positivt om den nye rettskrivningen, men
hadde noen kritiske synspunkter, og foreslo enkelte korrigeringer i en senere
versjon av ordlisten.

I 1939 var opplaget 98 500 (lørdager: 124 000), i 1945 147 600 (på slutten av
året) og i 1946 132 900.

Bekreftede netto opplagstall fra Mediebedriftenes Landsforening fra 1980 til i
dag:

Bekreftede netto opplagstall fra Mediebedriftenes Landsforening fra 1989 til den
ble lagt ned:



https://no.wikipedia.org/wiki/Frankrike

Frankrike (fransk: France), offisielt Republikken Frankrike (fransk: République
française) er et land i Vest-Europa, i tillegg til en samling øyer og
territorier i andre verdensdeler. Frankrike strekker seg i Europa fra
Middelhavet til Nordsjøen, og fra Rhinen til Atlanterhavet. Landet grenser i
Europa til Andorra, Belgia, Italia, Luxembourg, Monaco, Spania, Sveits og
Tyskland - samt, via Kanaltunnelen, til Storbritannia. (Den sistnevnte grensen
er gjenstand for en separat traktat mellom de to land.) Det oversjøiske
departementet Fransk Guyana grenser til Brasil og Surinam, mens Frankrike og
Kongeriket Nederlandene deler grense på Saint Martin.

Frankrike er et demokrati organisert som en enhetsstatlig semi-presidentiell
republikk. Det er et industriland med den sjette største økonomien i verden
(2005). Landets hovedidealer framlegges i Erklæringen om menneskets og borgerens
rettigheter. Frankrike var en av grunnleggerne av Den europeiske union og De
forente nasjoner. Landet er medlem av La Francophonie og G8. Landet er
arealmessig det største i EU, og er fellesskapets nest største økonomi etter
Tyskland. Det er også et av de fem faste medlemmene i FNs sikkerhetsråd og har
dermed vetorett, og det er en av de åtte bekreftede statene med atomvåpen.

Navnet France kommer fra latin Francia, «frankernes land». Det norske Frankrike
har samme opprinnelige betydning, og ligger tett oppimot den tyske formen
Frankreich og nederlandsk Frankrijk. I tillegg til å bety hele landet Frankrike
kan France også vise spesifikt til landskapet Pays de France i regionen
Île-de-France i Paris-området.For å skille mellom det historiske riket til
frankerne og det moderne Frankrike benyttes uttrykket «Frankerriket» om
førstnevnte på norsk. (Ett eksempel på bruken av France i regional betydning er
i stadionnavnet Stade de France, der «France» ikke viser til landet, men til
landskapet med samme navn.)

Mens det franske hovedterritoriet («la Métropole», eller «France
métropolitaine») ligger i Vest-Europa, er Republikken Frankrike også sammensatt
av territorier i Nord-Amerika, Karibia, Sør-Amerika, det vestre og søndre
Indiahavet, Stillehavet og Antarktis

France métropolitaine strekker seg fra Middelhavet til Nordsjøen, og fra Rhinen
til Atlanterhavet; det grenser til Storbritannia, Belgia, Luxembourg, Tyskland,
Sveits, Italia, Monaco, Andorra og Spania. Den franske republikken deler også
landegrenser med Brasil, Surinam og Nederland.

Frankrike består av en rekke forskjellige landskapstyper, fra kystsletter i nord
og vest, hvor landet grenser til Nordsjøen og Atlanterhavet, til fjellkjeder i
sør (Pyreneene) og sørøst (Alpene). I de franske alpene finner man Vest-Europas
høyeste fjell, Mont Blanc (4807 moh.).

I området mellom finnes andre hevede regioner som Massif Central eller Vogesene,
og omfangsrike elvebasseng rundt elvene Loire, Rhône, Garonne og Seinen.

Frankrike har en lang kystlinje: mot Den engelske kanal og Atlanterhavet i vest
og Middelhavet i sør. Store deler av Frankrike har derfor et kystklima: mildt og
vått, og med mindre forskjell på sommer og vinter ved kysten enn i innlandet.
Varme luftstrømmer fra tropene gir Sør-Frankrike et tørt og varmt klima,
samtidig som sammenstøt mellom disse og kalde luftstrømmer fra Arktis, presset
inn fra Atlanterhavet, kan forårsake svært omskiftelig vær. Varmerekorden for
Vest-Europa er registrert sør i Frankrike.

Klimatisk variasjon, store nedbørmengder og varm luft har gitt landet grønne
løvskoger med eik, bøk, platan, ask, lind og agnbøk. Sør-Frankrike har mest
furusteineik- og korkeikskoger. De tørrere områdene er tynt bevokst av lave
busker og tornebusker som kan bli opp til to meter høye.

Alpene preger de østlige deler av Frankrike. Denne fjellkjeden er ca. 70
millioner år gammel, et resultat av kollisjon mellom to av jordens tektoniske
plater. Prosessen forårsaket en lang periode med vulkansk aktivitet, og det
oppsto høye topper både i Frankrike og andre vesteuropeiske land, blant annet
Puy de Sancy, som er den høyeste toppen i det sentrale Frankrike.

Det eneste offisielle språket i Frankrike er fransk. Det offisielle franske
språket baserer seg på dialekten i Île-de-France. Alle dialektene i nord inngår
i begrepet la langue d'oïl, avledet av det gamle ordet for «ja». De ulike
dialektene i nord, eksempelvis normannisk og picard, snakkes i dag i liten grad,
og da helst av eldre mennesker.

Sør for en linje fra Bordeaux til Lyon snakkes det imidlertid la langue d'oc
(som også betyr «ja»), som minner mer om språk som katalansk, spansk og
italiensk. Langue d'oc snakkes i flere dialekter, blant annet gascon,
provençalsk og francoprovençalsk. La langue d'oc har vært motarbeidet av den
franske stat i nær 200 år, slik at de fleste i sør snakker standardisert fransk
med en uttale influert av la langue d'oc. Imidlertid er det i dag fornyet
interesse for la langue d'oc.

Fransken som snakkes i de oversjøiske departementene Martinique og Guadeloupe i
Karibien og på øya Réunion i Det indiske hav, kalles kreolsk. Kreolsk har
forenklede former, en spesiell uttale og et ordforråd farget av nabospråkene i
regionen.

I Roussillon ved Middelhavet snakkes det katalansk, i Pays Basque (Baskerland)
helt i sørvest snakkes det baskisk, lengst i nord ved byen Dunkerque snakkes det
nederlandsk. I det nordøstre hjørnet snakkes det tyske dialekter, rhinfrankisk i
Lorraine og alsacien i Alsace. I noen fjelldaler i sørøst snakkes det italiensk,
mens språket på Korsika er et eget språk som minner om italiensk. Bretonsk er et
keltisk språk i nær slekt med walisisk som snakkes av mange i den vestre
halvdelen av Bretagne.

Dermed føres det ikke statistikk over religiøs tilknytning i befolkningen. Den
katolske kirke er imidlertid den tradisjonelle religionen for det store
flertallet, og man regner med at over 75% av befolkningen er døpt katolikker,
men bare 55% sier at de er katolsk. Spesielt står den katolske religionen sterkt
i Bretagne, Normandie og andre områder i vest. Protestantene utgjør 2-3% av
befolkningen, og det finnes lommer av tradisjonelt protestantiske områder i
mange deler av Frankrike, spesielt i deler av Sør-Frankrike og i Alsace. To
tredjedeler av protestantene er reformerte, en tredjedel lutheranere. Frankrike
har også en av de største jødiske befolkninger i Vest-Europa, og de utgjør ca.
1% av befolkningen.

Frankrikes nest største religion er imidlertid islam, og ca. 5-7% av
befolkningen er muslimer. Muslimene er konsentrert i immigrantmiljø i de største
byene.

Frankrike er en av Europas eldste nasjonalstater. Frankrike har vært befolket
siden steinalderen, og allerede med frankerne fra 800-tallet oppstod forløperen
til det moderne Frankrike. Opp igjennom historien har landet vært en av de
mektigste i Europa, med berømte herskere som Ludvig XIV og Napoléon Bonaparte.

Den franske revolusjon er en av de viktigste hendelser ved inngangen til moderne
tid, og satte landet på hodet både kulturelt, politisk og sosialt. På
attenhundretallet, under La Belle Époque var Frankrike verdensledende innenfor
kunst, litteratur og annen kultur. På første halvdel av nittenhundretallet var
landet sentralt i både første og andre verdenskrig.

I etterkrigstiden har Frankrike vært en av de store pådriverne for
EU-samarbeidet, samtidig som landet har blitt preget av avkolonialiseringen.
Landet har fått en styreform som ofte kalles semipresidentialisme, og har (med
bare to unntak) blitt styrt av høyreorienterte presidenter siden de Gaulle
overtok fra René Coty.

Det moderne Frankrikes grenser er omtrent sammenfallende med utstrekningen til
Gallia, som var bebodd av de keltiske gallerne. Gallia ble erobret av Julius
Cæsar og underlagt Romerriket i det første århundre før Kristus. Dette førte til
at gallerne tok opp romernes språk (der det franske språket etter hvert oppstod
fra vulgærlatin) og kultur. Kristendommen kom til landet i løpet av det andre og
det tredje århundret etter Kristus, og fikk en dominerende stilling i løpet av
det fjerde og det femte århundre.

I det fjerde århundre etter Kristus ble de østre delene av Gallia invadert av
germanske stammer, deriblant Frankerne. Sistnevnte skulle etter hvert gi navn
til landet. Frankerne var de første av germanerne til å gå over til
kristendommen, noe som skjedde da kong Klodvig I lot seg døpe i 498. Frankernes
tidlige omvendelse til kristendommen gav opphav til det franske uttrykket la
fille aînée de l'Église catholique («den katolske kirkes eldste datter»), noe
som i fransk selvbevissthet symboliserte Frankrikes sentrale rolle i det kristne
Europa.

I 843 ble Karl den stores Frankerrike delt gjennom Traktaten i Verdun. Av de tre
nye rikene ble det vestligste (Vestfranken) kimen til det som skulle bli
Frankrike. Karolingerne kom til å styre vestriket frem til 987 da Hugo Capet ble
fransk konge. Hugos etterkommere, gjennom dynastiene Capet, Valois og Bourbon,
kom med tiden til å samle og senere utvide landet gjennom en serie med kriger og
strategiske giftermål. Fra 1209 fikk franskmennene gjennom Albigenserkorstoget
utryddet de hedenske katarene og utvidet riket til å omfatte Oksitania. I 1337,
like før svartedauden kom til landet, begynte den såkalte hundreårskrigen mot
England. I andre halvdel av 1500-tallet var Frankrike plaget av en indre
religionskrig, noe som kulminerte med Bartolomeusnatten i 1572 da hugenottene
ble slaktet ned og fordrevet. I løpet av 1600-tallet nådde det franske monarkiet
sin største makt, under styret til Ludvig XIV. På denne tiden var Frankrike
Europas mest folkerike land, og hadde en enorm innflytelse på europeisk
politikk, økonomi og kultur. Det franske språket ble dominerende i
internasjonalt diplomati og samhandel, og franske filosofer og forfattere var de
mest sentrale figurene i opplysningstiden. Samtidig skaffet Frankrike seg store
kolonier i Amerika, Afrika og i Asia.

Frankrike var et monarki frem til den franske revolusjon i 1789. I 1793 ble kong
Ludvig XVI og dronning Marie Antoinette henrettet, og i skrekkveldet som fulgte
ble tusenvis av franskmenn ofre for giljotinen. Etter en serie kortlivde
regjeringer tok Napoléon Bonaparte makten i 1799. Napoleon tok først tittelen
«førstekonsul», før han senere lot seg krone til keiser og etablerte Det første
franske keiserdømme (1804–1814). I løpet av Napoleonskrigene tok Napoleon
kontroll over mesteparten av kontinentaleuropa, mens han satte slektninger på
tronen ved en rekke nyetablerte franske klientstater.

Etter Napoleons endelige nederlag ved slaget ved Waterloo i 1815 ble det franske
monarkiet gjeninnført, men denne gangen uten enevelde. Med julirevolusjonen i
1830 ble landet et konstitusjonelt monarki. Det såkalte julimonarkiet varte frem
til 1848, da februarrevolusjonen førte til opprettelsen av Den andre franske
republikk. Republikken varte imidlertid bare i fire år, da Napoleons nevø Louis
Napoléon lot seg krone til keiser og gjenetablerte keiserriket. Etter nederlaget
i den tysk-franske krig i 1870 måtte Louis Napoléon gå av, og keiserriket ble
erstattet av Den tredje republikk.

Allerede på 1870-tallet kom det til «økte arbeidskonflikter og sosial uro. I
Frankrike vendte folk seg mot italienske og østeuropeiske fremmedarbeidere som
kom og tok jobbene og presset lønningene til vanlige franskmenn. De fleste land
innførte proteksjonisme», sa professor Rolf Hobson.

Frankrike deltok både i første og andre verdenskrig. Første verdenskrig ble en
hard bør for landet, og Frankrike mistet hele 1,4 millioner mann i
krigshandlingene. Likevel greide man å holde tyskerne tilbake, og kun en mindre
del av landet ble okkupert. Krigsinnsatsen var mindre imponerende i neste krig,
da Tyskland i løpet av seks uker i 1940 knuste de allierte styrkene og erobret
Frankrike. De tyske okkupantene tok selv kontrollen over de nordlige delene av
Frankrike, mens de satte opp et marionettregime – Vichy-Frankrike – i sør.

Etter krigen ble Den fjerde republikk etablert. På tross av en sterk økonomisk
vekst i de første tredve årene etter frigjøringen slet Frankrike med å beholde
sin dominante posisjon i verdenspolitikken, mye på grunn av krav om frigjøring i
koloniene. Forsøkene på å gjenvinne kontrollen over Fransk Indokina førte til
den første indokinesiske krig, der det franske nederlaget i slaget ved Dien Bien
Phu i 1954 gjorde at landet måtte trekke seg ut av området. Like etterpå begynte
frigjøringskrigen i Algerie, noe som med tiden skulle føre til at Frankrike
måtte gi opp Nord-Afrika.

I 1958 kom krigshelten Charles de Gaulle til makten i det som ble kjent som Den
femte republikk. De Gaulle sørget for en styrket presidentmakt, og maktet å
holde landet relativt stabilt mens han avsluttet den franske deltagelsen i
kolonikrigene. I et nært samarbeid med Konrad Adenauer, som på denne tid var
tysk regjeringssjef, sørget president de Gaulle for at Forbundsrepublikken
Tyskland og Republikken Frankrike inngikk, ratifiserte, og satte ut i livet den
nå så velkjente Élyséetraktaten. Etterkrigstiden ble også preget av et stadig
økende europeisk samarbeid, der Frankrike sammen med Tyskland har fungert som
pådrivere for Den europeiske union. Det europeiske samarbeidet førte blant annet
til at Frankrike innførte euroen i 1999.

Frankrike begynte oppbyggingen av Det franske koloniriket på begynnelsen av
1600-tallet, og på 1800- og 1900-tallet var dette blitt verdens nest største
(etter Det britiske imperiet). I perioden 1919-39 var riket på sitt største, og
omfattet da et landareal på 12 347 000 kvadratkilometer. Sammen med den
europeiske delen av Frankrike omfattet riket på denne tiden 8,6% av verdens
landareal.

Frankrike er en sekulær republikk med en folkevalgt president, statsminister og
lovgivende forsamling. Landets politiske system fra 1958, da en ny grunnlov ble
vedtatt, kalles den femte franske republikk. Charles de Gaulle var den første
president i den femte republikk. Overgangen fra den fjerde til den femte
republikk kom etter en turbulent periode i etterkrigsårene med stadige
regjeringsskifter og to kolonikriger (Indokina og Algerie, den siste varte til
Evianfreden i 1962).

Frankrike har et såkalt semipresidentsystem der presidenten er statsoverhode og
velges direkte av folket. I mai 2012 avløste François Hollande fra Parti
socialiste Nicolas Sarkozy (UMP) som Frankrikes president. Presidenten er
øverstkommanderende for landets væpnede styrker, og styrer mesteparten av
utenrikspolitikken. Presidenten har også ansvaret for å utpeke statsministeren.
Statsministeren velger så regjeringen, og har det daglige ansvaret for denne.
Frankrike har parlamentarisme, noe som tvinger presidenten til å utpeke en
statsminister med støtte i nasjonalforsamlingen.

Frankrike har et tokammersystem der parlamentet er delt i to. Underhuset heter
Assemblée nationale française, og består av 577 delegater valgt for
femårsperioder. Valgene foregår i enkeltmannskretser, i to omganger. Frankrikes
senat er overhus, og er det minst viktige av de to husene. Senatet har 321
senatorer, som velges i indirekte valg.

Frankrike har et flerpartisystem der enkeltpartier i liten grad har oppnådd
flertall alene, og landet har derfor stort sett hatt koalisjonsregjeringer.
Siden 1980-tallet har det vært to hovedalternativer i fransk rikspolitikk, med
en venstre- og en høyreorientert blokk.

Venstresiden har vært dominert av Parti socialiste, og består også av en rekke
småpartier som Parti communiste français, Les Verts og Parti radical de gauche.
Den moderate høyresiden er dominert av Union pour un mouvement populaire. I
tillegg til disse finnes sentrumspartiet Mouvement démocrate, som spiller en mer
uavhengig rolle. På den radikale høyresiden finnes Front national, som
profilerer seg på EU-motstand og en streng innvandringspolitikk.

Frankrike er delt inn i 18 regioner, hvorav 13 ligger i France métropolitaine.
De 13 europeiske regionene er videre delt inn i departementer alfabetisk
nummerert fra 1 til 95, og i tillegg kommer to korsikanske departementer som
følger egne nummerbenevnelser, 2A og 2B. Frankrike regner også de fem franske
koloniene, de såkalte département d'outre-mer (les DOMs): Guadeloupe,
Martinique, Fransk Guyana, Mayotte og La Réunion administrativt som egne franske
departementer. Departementene er videre delt inn i arrondissement, kantoner og
kommuner.

Foruten de 18 regionene består den franske republikken av de oversjøiske
samfunnene Fransk Polynesia, Saint-Barthélemy, Saint-Martin, Saint-Pierre og
Miquelon og Wallis- og Futunaøyene, Ny-Caledonia som har særstatus og de to
oversjøiske territoriene Îles éparses i Indiahavet og De franske sørterritorier.

Frankrikes forsvar er inndelt i Hæren, Marinen, Luftforsvaret og Gendarmeriet.
Landet har også kjernefysiske våpen, med presidenten som øverste myndighet både
for de konvensjonelle styrkene og for det kjernefysiske arsenalet. Øverste
fagmilitære leder er sjefen for forsvarsstaben, som pr. 2009 er Jean-Louis
Georgelin. Frankrike har ikke verneplikt. Det franske forsvaret er også kjent
for Fremmedlegionen, en militær enhet kun bestående av utenlandske soldater.
Frankrike er med i NATO.

Frankrike var et av landene som grunnla De forente nasjoner, og har fast plass i
FNs sikkerhetsråd. Landet var også en av grunnleggerne av Den europeiske union,
og har helt siden Det europeiske kull- og stålfellesskap i 1951 og Romatraktaten
i 1957 spilt en sentral rolle i det europeiske samarbeidet. Frankrike har også
vært initiativtager for et tettere samarbeid i middelhavsområdet, og var en
pådriver for Unionen for Middelhavet. Frankrike har også en ledende rolle i La
Francophonie, en internasjonal organisasjon av stater og regioner som benytter
fransk språk eller der fransk språk og kultur har særlig betydning.

Som tidligere kolonimakt har Frankrike fortsatt tette bånd til en rekke av de
tidligere koloniene. Dette gjelder spesielt i det tidligere Fransk Vest-Afrika,
der Frankrike også etter avkolonialiseringen har intervenert militært i flere
land.

Allerede i tiden like etter unionsoppløsningen var forholdet mellom Frankrike og
Norge bra, og Frankrike åpnet et konsulat i Kristiania i 1905. Opprettelsen av
Norsk Hydro samme år bidro til det gode forholdet, og franskmenn var tungt inne
på eiersiden og i ledelsen av det nye industriselskapet. I 1907 ble det signert
en vennskapsavtale hvor Frankrike anerkjente Norges grenser, og i årene frem mot
første verdenskrig var Frankrike en av de fremste investorene i norsk industri
som vannkraft, kjemi og elektrometallurgi. Brennevinsforbudet i Norge i 1919
førte imidlertid til et anstrengt forhold mellom de to landene, da Frankrike og
andre vinproduserende land mistet tilgangen til det norske markedet. De franske
protestene ble tatt seriøst i Norge da Frankrike var et viktig eksportland for
norsk fisk, og konflikten endte med at Frankrike fikk selge svakvin i Norge.
Denne avtalen ble igjen opptakten til Vinmonopolet.

Frankrike er en av Norges største handelspartnere, og utgjør Norges tredje
største eksportmarked. 78% av den norske eksporten til Frankrike består av olje-
og gass, og andre viktige norske eksportvarer til Frankrike er aluminium og
fisk. De viktigste franske eksportvarene til Norge er
industrimaskiner/datamaskiner, biler, og elektriske apparater. I 2008 var den
totale norske importen fra Frankrike på ca. 18 milliarder kroner, mens eksporten
til Frankrike på samme tid var på ca. 87 milliarder kroner.

Den franske ambassaden i Oslo ligger i Drammensveien 69, mens Norges ambassade i
Paris ligger i 28 rue Bayard (like ved Avenue des Champs-Élysées). Begge lands
konsulatavdelinger har samme adresse som ambassaden.

Frankrike er medlem av G8-gruppen av ledende industrialiserte land. Det er
rangert som verdens femte største og Europas nest største økonomi etter BNP. Med
39 av de 500 største selskapene i verden i 2010 rangeres Frankrike som verdens
4. og Europas 1. i Fortune Global 500, foran Tyskland og Storbritannia.
Frankrike, sammen med 11 andre medlemsland i EU, lanserte euro den 1. januar
1999, med euromynter og -sedler som helt erstattet fransk franc (₣) tidlig i
2002.

De forskjellige politiske regimer har alltid støttet kunstneriske aktiviteter,
og etableringen av kulturministeriet i 1959 har hjulpet til å bevare landets
kulturarv og gjøre den tilgjengelig for allmennheten. Kulturdepartementet har
vært svært aktiv siden oppstarten. Det har gitt støtte til kunstnere, fremmet
fransk kultur på verdensbasis, er støttespiller for festivaler og
kulturarrangementer, samt beskytter av historiske monumenter. Den franske
regjeringen har også klart å få til et kulturelt unntak i GATT, for å forsvare
audiovisuelle produkter laget i landet.



https://no.wikipedia.org/wiki/Ryfylke

Ryfylke er et distrikt i den nordøstlige del av Rogaland. Ryfylkes sørligste
kommune er Forsand og den nordligste er Sauda. Ryfylke omfatter også øykommunene
sør i Boknafjorden. Tidligere hørte også Haugalandet til Ryfylke (Ryfylke
fogderi). Rygjafylket var opprinnelig navnet på det meste av Rogaland i
middelalderen. I dag er Ryfylke en av fire regioner i Rogaland. Geografisk
domineres det av fjellområdet Ryfylkeheiene mot øst.

Ryfylke består av de åtte kommunene Forsand, Strand, Hjelmeland, Suldal, Sauda,
Finnøy, Rennesøy og Kvitsøy, med et samlet areal på 4 546 km² og 33 908
innbyggere. Jørpeland og Sauda er de to byene i området.

Ryfylke har verdenskjente turistattraksjoner som Lysefjorden med Preikestolen og
Kjerag.

Folk i Ryfylke snakker rogalandsk og kalles rogalendinger, i motsetning til for
eksempel sunnhordlendinger fra Sunnhordland i Hordaland, som snakker
sunnhordlandsdialekt. Dialekta varierer fra nord til sør, hvor folk i kommunene
sør for Hjelmeland har en nærliggende stavangerdialekt, mens Vindafjord, Suldal
og Sauda er mer nærliggende haugesundsdialekta. I Suldal forekommer det
dialekter som kan minne om en blanding mellom stavanger- og haugesundsdialekt,
særlig på Sand og sørover langs østsiden av Sandsfjorden. I Sauda er dialekta
mindre roagalandspreget, da den er utvannet og blandet med dialekter fra andre
steder i landet etter industrialiseringen på 1910-tallet. Vindafjord er nært
tilknyttet Haugesund og Sunnhordland dialektmessig, mens Rennesøy og Kvitsøy
ligger så nær Stavanger at ytterst få nyanser skiller dem fra
stavangerdialekten.

Tabellen viser befolkningsutviklingen i Ryfylke i årene 1769-2001 basert på
kommunegrensene fra 2002 og prognose for anslått folketall i 2040.

Tettsteder i Ryfylke, rangert etter innbyggertall 1. januar 2016 (kommune i
parentes):

Ved Stortingsvalget 2013 var det 22 822 stemmeberettigede velgere i Ryfylke. Det
ble avgitt 18 034 stemmer. Valgdeltagelsen var dermed 79,0 %. Valgresultatet ga
en borgerlig overvekt på 20,3 prosentpoeng (58,0 % H+Frp+KrF+V, 37,7 %
Ap+Sp+SV). Tabellen viser stemmefordelingen:

Foreningen Ryfylkealliansen jobber for å fremme identitet, bolyst og
verdiskaping i Ryfylke gjennom langsiktig merkevarebygging.



https://no.wikipedia.org/wiki/Id_al-fitr

Id al-fitr eller eid al-fitr (arabisk عيد الفطر, festen for bruddet), ofte bare
kalt id eller eid, er en muslimsk høytid som markerer slutten på fastemåneden
ramadan. Den blir feiret med bønnesamlinger, gjestebud og ved at man tar på seg
nye klær. Det er vanlig å besøke gravsteder og gi gaver og almisser i
forbindelse med Id.

Første gangen id ble feiret var i 624, etter at profeten Mohammed og følget hans
hadde seiret i slaget ved Badr. Id er både en markering av slutten på fasten og
en feiring av økt gudsfrykt. De troende takker Gud for at han gav dem styrke til
å gjennomføre fasten.

Idfeiringen tar til ved solnedgang dagen før den 1. shawwal i den muslimske
kalenderen. Det finnes ulike tradisjoner for å bestemme når en ny måned starter.
Noen holder fast på at en må se nymånen før en ny måned begynner, andre mener at
en kan forutse denne hendelsen og at måneden begynner også om det er overskyet.

Begynnelsen av den nye måneden blir markert ved å si takbīr («Allahu akbar...»).
Kvelden kan òg markeres med en rituell vask, bønn og tilbedelse av Gud. En er
pålagt å ikke faste neste dag, nettopp for å markere at ramadan er over.

Bønnen neste morgen, salah, er pålagt alle muslimer, men denne gangen blir det
ikke kalt inn til bønn (adhán). De som skal be skal ha på seg rene, helst nye,
klær. Bønnen blir fulgt av en preken (khutba) som man ikke er pålagt å høre. Man
ber så om tilgivelse, nåde og hjelp til alle muslimer. Deretter er det vanlig å
omfavne de en er ved siden av og gjerne også slekt, venner og kjente. Ifølge en
hadith etter al-Bukhari bør man følge en annen vei hjem enn den man brukte til
bønnestedet.

Før fellesbønnen for Id må alle som har anledning gi almisser (zakát) til
trengende. Denne id-almissen kommer i tillegg til vanlig zakát som er en av
islams fem søyler. Gaven blir gjerne samlet inn av moskeen og gitt videre
derifra. Det er vanlig å gi almissen i god tid før id, slik at de fattige kan
bruke den til sin feiring.

Muslimer i ulike land har sine egne mattradisjoner og skikker for id.
Afroamerikanske muslimer kan for eksempel feire dagen med en god stek, mens folk
fra andre land har sine særskilte festretter.

I Indonesia er det vanlig å feire siste kvelden av ramadan med takbiran, opptog
med store bedug-trommer der folk i alle aldre sier takbiren i en mikrofon. I
mange deler av Malaysia tenner man oljelamper rundt husene.

I Sør-Asia er kvelden en ser nymånen en viktig tid da familier går ut for å
handle og kvinner dekorerer hendene sine med henna og armringer. Unge gutter kan
leke med fyrverkeri.

I sjiamuslimske Iran er feiringen av Id mere avdempet og personlig. En vanlig
tradisjon er at en familie gir mat til minst samme tallet utenforstående som det
er medlemmer i familien.

Id al-Fitr er også kjent som hari raya ('den store dagen') aidil fitri i
Malaysia og Singapore, Idul fitri og lebaran i Indonesia, sjemai eid i
Bangladesh og ramazan bayramı i Tyrkia.

Høytiden er også kjent som Id as-Seghir (arabisk عيد الصغير, 'den lille festen')
som motsvar til Id al-Kabir, 'den store festen', et annet navn på Id al-adha.

Vanlige hilsninger for denne høytiden er fraser som betyr 'gledelig Id', som de
arabiske id mubarak eller Id sayid og selamat hari raya eller selamat idul fitri
på malay og indonesisk. På de to siste språkene er det mer vanlig å si Maaf
zahir dan batin, 'jeg er lei meg', ettersom dagen her blir brukt for å gjøre opp
med synder.



https://no.wikipedia.org/wiki/Storbritannia

Storbritannia (Det forente kongerike Storbritannia og Nord-Irland), offisielt
United Kingdom of Great Britain and Northern Ireland, er en stat i Vest-Europa.
Storbritannia er et konstitusjonelt monarki som omfatter de fire riksdelene
England, Skottland, Wales og Nord-Irland. Storbritannia utgjør mesteparten av
øygruppen De britiske øyer og omfatter blant annet øya Storbritannia og
Nord-Irland på øya Irland.

England består for det meste av lavland, med noe mer fjellterreng i nordvest
(Cumbriafjellene i Lake District) og nord (Penninene), og kalksteinsåser i Peak
District. Man finner også flere områder med lave kalksteinsåser, som Purbeck,
Cotswolds, Lincolnshire med flere. Det finnes ingen topper over 1000 meter i
England. De viktigste elvene er Themsen og Severn, og man regner gjerne også med
fjorden Humber i denne gruppen. Det største byområdet er Stor-London, som også
er hovedstad. Gjennom Kanaltunnelen er det landforbindelse til Frankrike.

Skottland har en variert geografi, med lavland i sør og øst og høyland i nord og
vest. Det høyeste fjellet i Storbritannia ligger i det skotske høylandet; Ben
Nevis rager 1344 moh. Det er mange lange og dype fjorder og innsjøer. Over 800
øyer tilhører Skottland, deriblant Hebridene, Orknøyene og Shetland. Største by
er Glasgow, mens hovedstaden er Edinburgh.

Wales består for det meste av fjellterreng. Den høyeste toppen er Snowdon, på
1085 moh. Nord for fastlandet ligger øya Anglesey. Hovedstaden Cardiff er
største by, og ligger i den sørlige delen av Wales.

Nord-Irland består for det meste av åslandskap. De største byene er hovedstaden
Belfast og Derry (Londonderry). Storbritannias største innsjø, Lough Neagh,
ligger i Nord-Irland og har et overflateareal på 388 km².

Det er anslått at det er i underkant av 1100 små øyer eller holmer som tilhører
Storbritannia. Noen av disse er kunstige crannogs, som ble anlagt for å gjøre
det lettere å forsvare hjemmet i urolige tider.

Ved folketellingen i april 2001 hadde Storbritannia et befolkningstall på
58 789 194. Dette var tredje høyest i EU etter Tyskland og Frankrike og 21.
høyest i verden. I 2004 ble det anslått at tallet hadde økt til 59 834 300,
ifølge Office for National Statistics. Befolkningstettheten er blant de høyeste
i verden.[trenger referanse]

Graden av analfabetisme er på i underkant av 1 %, hvilket tilskrives innføringen
av allmenn grunnskole i 1870 og allmenn ungdomsskole i 1900.[trenger referanse]
I Skottland ble allmenn grunnskole innført i 1696. Skolegang er obligatorisk fra
fem til seksten års alder.

De britiske øyer har gjennom historien blitt utsatt for flere invasjoner og
migrasjonsbølger, spesielt fra Skandinavia og det europeiske kontinentet. Før
romerne kom var øyene bosatt av keltere, samt at det fantes rester av
pre-keltiske folk av ukjent opphav. Den romerske okkupasjonen varte i flere
århundrer, og deretter tok angelsaksere og vikinger over som dominerende
grupper. I 1066 kom normannerne. I nyere tid har mange innvandrere kommet til
øyene, spesielt fra de tidligere britiske kolonier, men også fra de fleste andre
land. Dagens briter kan sies å utgjøre en blanding av pre-keltisk, keltisk,
romersk, angelsaksisk, norrønt, normannisk og skandinavisk opphav, med et
betydelig innslag av ikke-europeiske folkeslag.

Det dominerende språket i Storbritannia er engelsk, som er et vestgermansk
språk. Den eldste formen av et eget engelsk språk kalles gammelengelsk, deretter
fulgte mellomengelsk og så dagens moderne engelsk. Det er betydelige
dialektforskjeller innen det engelske språket. Disse deles gjerne i de
overordnede gruppene hibernoengelsk (Nord-Irland), skotsk engelsk, walisisk
engelsk og «englandsengelsk».

Det finnes også flere keltiske språk som er hjemmehørende på øyene: walisisk,
kornisk, irsk og skotsk gælisk.

Andre hjemmehørende språk er skotsk, som er nært beslektet med engelsk, romani
og britisk tegnspråk (nordirsk tegnspråk regnes også ofte som et eget språk). I
Cumbria holdt keltiske innflytelser seg lenge i dialekten, spesielt i form av et
unikt tallsystem som ble brukt for å telle sauer.

De største innvandrerspråkene er gujarati, hindi, punjabi, urdu, bengali og
kantonesisk.

Den største religionen i Storbritannia er kristendommen. Den ble innført av
romerne, døde så mer eller mindre ut da den romerske overklassen forlot landet,
og ble gjeninnført av Augustin av Canterbury og hans misjonærer fra 597 og
utover.

Den anglikanske kirke er det største kirkesamfunnet. Den sporer sitt opphav til
Augustins misjon, men oppstod i dagens form ved reformasjonen i 1534. Hver av de
fire nasjonene har sitt eget kirkelige hierarki.

Den engelske kirke er en statskirke med den britiske monarken som overhode og
erkebiskopen av Canterbury som øverste åndelige overhode.

Den skotske kirke er ikke en statskirke, da den er presbyteriansk og avviser
statskirkeordninger. Den britiske monarken er i kraft av sitt embete medlem av
kirken. Hun eller han har ingen spesiell maktposisjon, men må avlegge en ed om å
«forsvare kirkens sikkerhet».

Kirken i Wales ble utskilt fra Den engelske kirke i 1920-årene. Erkebiskop Rowan
Williams av Canterbury tilhører Kirken i Wales.

I Nord-Irland er Den irske kirke det nest største protestantiske kirkesamfunnet.
Den er felles for republikken Irland og Nord-Irland. De presbyterianske
kirkesamfunn er større.

Det nest største kirkesamfunnet er Den katolske kirke, som også har sine røtter
i Augustins misjon. Ved reformasjonen ble det lagt store begrensninger på
katolsk trosutøvelse, og disse ble stadig mer restriktive slik at det under
Elizabeth I ble helt forbundet med dødsstraff for høyforræderi dersom en katolsk
prest virket i England. I 1850 ble forbudet opphevet, og kirken opprettet
separate hierarkier i de fire nasjonene (Nord-Irland og Irland er under samme
hierarki).

Utover dette finnes en rekke andre protestantiske og ortodokse kirkesamfunn av
varierende størrelse.

I andre del av det 20. århundre var det omfattende innvandring fra
samveldenasjoner, og dette første til at en rekke andre religioner ble
introdusert. De største er islam, hinduisme, sikhisme og buddhisme; en rekke
andre er også representert i landet.

Religioner som hevder å stamme fra pre-keltiske briter, som wicca og
ny-druidisme, har en del tilhengere.

Noe over tre fjerdedeler av befolkningen oppgav en religiøs tilhørighet i
folketellingen i 2001. Tallet på personer som tilhører et trossamfunn er
sannsynligvis noe høyere, da det var frivillig å svare på dette spørsmålet, og
mange motsatte seg å gjøre det av prinsipielle grunner. På den annen side har
undersøkelser vist at opptil 35 % av befolkningen anser seg for å være ateister.
Det er således en betydelig gruppe som nominelt er medlem av et trossamfunn, men
som ikke er troende. Mindre enn 20 % av befolkningen deltar regelmessig i
religiøs aktivitet, noe som er blant det laveste i verden.[trenger referanse]

Tradisjonelt har historikere og arkeologer antatt at Storbritannias tidlige
historie var preget av invasjoner og fortrengninger av tidligere
befolkningsgrupper, men dette synet er nå mer omdiskutert. For eksempel møtte
den romerske invasjonen i det første århundret f.Kr. utpreget keltisk samfunn og
kultur, men det er uklart om dette skyldes tidligere erobring eller fredelig
kulturpåvirkning. I det 5. århundre ble De britiske øyer invadert av germanske
stammer, først og fremst anglere og saksere fra dagens Nord-Tyskland, men også
jyder fra dagens Danmark. Disse germanske stammene la grunnlaget for den
engelske nasjonen, og bragte med seg sitt gammelsaksiske språk som utviklet seg
til dagens engelsk. I 1066 ble angelsakserne erstattet av de skandinaviske
normannerne fra det franske landskapet Normandie som den herskende klassen,
etter Vilhelm Erobrerens erobring av England. Normannerne snakket fransk, slik
at fransk for en lengre periode i middelalderen ble overklassespråket. Etter
hvert smeltet angelsaksere, jyder og normannere sammen til ett folk, slik også
språket smeltet sammen. Det engelske språk har i dag mange innslag av fransk
(spesielt innenfor det engelske kjøkken), men der de folkelige germanske språk
dominerer.

På 1800-tallet var Storbritannia den dominerende handels- og sjømakten i verden
med et imperium som strakte seg over en tredjedel av kloden. Blant annet var
India, Canada, Australia og større deler av Øst-Afrika og Sør-Afrika underlagt
den britiske kronen. Imperiet ble avviklet etter 2. verdenskrig, der det
britiske India fikk selvstendighet i 1947 som flere nye stater, mens de
afrikanske koloniene fikk selvstendighet i løpet av 1950- og 60-tallet. Men
fremdeles er den britiske monarken formelt statsoverhode i mange tidligere
kolonier.

Storbritannia er et enhetlig monarki med parlamentarisk styringssett. Landet har
ingen skreven konstitusjon, men bygger på tradisjon og landets lovverk. Det
formelle statsoverhodet er den britiske monarken. I realiteten er monarken i
hovedsak kun en seremoniell institusjon. Monarken fungerer som et symbol på
statsmakten, og «utøver» sin makt gjennom parlamentet (Crown-in-Parliament), som
er statens suverene makt, med både lovgivende, utøvende og dømmende makt.

Storbritannia har vært regjert av tyske fyrsteslekter siden 1714. Da arvet
Hannovers kurfyrste Georg Ludwig tronen. Med dronning Victoria døde huset
Hannover ut, og tronen gikk til hennes manns slekt, den albertinske linjen av
det saksiske Wettin-dynastiet, Sachsen-Coburg-Gotha. Kongehuset i landet har
siden 1917 (som følge av første verdenskrig) brukt navnet Windsor uavhengig av
hvilket hus som sitter på tronen. Med dronning Elisabeth II vil huset
Sachsen-Coburg-Gotha miste den britiske tronen, som vil passere til huset
Schleswig-Holstein-Sonderburg-Glücksburg, som tidligere regjerte Hellas, prins
Philips fødeland. Schleswig-Holstein-Sonderburg-Glücksburg regjerer også i
Danmark og Norge.

Skottlands regjering vil avholde en folkeavstemning om skotsk uavhengighet 18.
september 2014.

Rikets fire ulike nasjoner, ofte kalt home nations, har noe forskjellige
ordninger for lokalstyre:

Fordi England har en svært høy befolkningstetthet, har nasjonen blitt delt inn i
ni regioner, som et nivå mellom stat og grevskap. Under disse ligger så
grevskapene og enhetlige myndigheter. Grevskapene er i sin tur delt inn i
distrikter (de enhetlige myndighetene er også distrikter, men er uavhengige av
grevskapene).

Som i andre engelsktalende land bruker man to forskjellige typer bystatus, city
og town . En town inngår som del av et distrikt, mens en city utgjør en egen
administrativ enhet. Det er pr. 2006 66 steder i Storbritannia med status som
city, derav femti i England, seks i Skottland, fem i Wales og 5 i Nord-Irland.
Denne statusen gis i kongelig charter.

Et britisk oversjøisk territorium (engelsk: British overseas territory;
tidligere kjent som koloni, kronkoloni eller avhengige område) er et territorium
som er underlagt britisk overhøyhet uten å være en del av Det forente kongerike
Storbritannia og Nord-Irland. Britiske oversjøiske territorier må holdes adskilt
fra kronbesittelser, som har et annet konstitusjonelt forhold til Storbritannia,
og protektorater, som formelt ikke var underlagt britisk overhøyhet. De må
heller ikke forveksles med samvelderiker, som er suverene stater med den
britiske monarken som statssjef.

Oversjøiske territorier har aldri vært ansett som del av Storbritannia og har
aldri hatt representasjon i det britiske parlamentet, med den begrunnelse at de
er separate jurisdiksjoner. Dronning Elizabeth II er statssjef i de oversjøiske
territoriene som dronning av Storbritannia, ikke som dronning av hvert
territorium. Dette til forskjell fra samvelderikene, som Canada eller Australia,
der dronningen har en uttrykkelig rolle i hvert kongerike som «dronning av
Canada» eller «dronning av Australia».

Dronningen utnevner en guvernør for hvert territorium som handler på hennes
vegne og er ansvarlig for territoriets interne sikkerhet, samt opptrer som en
delegat mellom territoriet og den britiske regjeringen. Han har myndighet til å
oppløse territoriets lovgivende forsamling og må sanksjonere alle nye lover.
Guvernøren er vanligvis fra Storbritannia.

Storbritannias forsvar kalles offisielt Armed Forces of the Crown, men er også
kjent som British Armed Forces eller Her Majesty's Armed Forces. Den britiske
monarken er øverstkommanderende, mens Ministry of Defence har det politiske og
administrative ansvar gjennom Defence Council of the United Kingdom.

Forsvarets hovedoppgaver er å beskytte riket og dets oversjøiske territorier, å
fremme rikets sikkerhet og å støtte internasjonale fredsbevarende operasjoner.
Storbritannia er en aktiv deltager i NATO og andre koalisjoner. Det britiske
forsvaret regnes for å være et av de sterkeste i verden.[trenger referanse]

Per 2005 hadde British Army 102 440 soldater, Royal Air Force 49 210 og Royal
Navy 36 320. Sistnevnte våpengren kontrollerer Storbritannias strategiske
atomvåpen, som består av fire Trident-ubåter som fører atomraketter.
Marineinfanteriet Royal Marines er også underlagt Royal Navy. Det totale antall
soldater er omkring 190 000. Styrkene er per 2006 utplassert i over åtti land,
de fleste av dem samveldenasjoner. 9 % av de regulære mannskapene er kvinner, og
i reserven finner man noe høyere kvinneandel. Storbritannia har ikke hatt
verneplikt siden avskaffelsen av National Service i 1960.

Det finnes flere spesialstyrker, hvorav Special Air Service under British Army
og Special Boat Service under Royal Navy er de mest kjente. De britiske
spesialstyrkene regnes for å være blant de fremste i verden.[trenger referanse]

Royal Navy er den nest største marine i verden etter tonnasje.[trenger
referanse] Tradisjonelt er det marinen som har vært den viktigste garantist for
Storbritannias sikkerhet.

Storbritannia er også et av de fem land i verden med et omfattende atomarsenal.
De bruker missilsystemet Trident II fra ubåter av Vanguard-klassen.

Den siste krigen hvor britiske styrker møtte fienden alene var Falklandskrigen i
1982. I alle senere konflikter har Storbritannia inngått i koalisjoner.

Storbritannia har tre separate sett lovgivninger: Engelsk lov i England og
Wales, nordirsk lov og skotsk lov. De to førstnevnte er basert på
angloamerikansk rett (common law), mens Skottland har et system som er en hybrid
mellom angloamerikansk rett og et system basert på romerretten. Årsaken til
dette er at Act of Union 1707 garanterte fortsettelsen av egen lovgivning for
Skottland, mens Nord-Irland fikk en separat ordning da provinsen ble opprettet.

House of Lords er høyeste domstol for alle straffe- og privatrettslige saker i
England, Wales og Nord-Irland, og for privatrettslige saker i Skottland. I 2009
ble dette endret ved opprettelsen av en ny Høyesterett.

I England og Wales er høyeste regulære rettsinstans Supreme Court of Judicature
of England and Wales, som er inndelt i Court of Justice, High Court of Justice
(for privatrettslige saker) og Crown Court (for strafferettslige saker). På
lavere nivå har man grevskapsdomstoler. I Skottland er de høyeste instansene
Court of Sessions for privatrettslige saker og High Court of Justiciary. På
lavere nivå finner man sheriffdomstoler.

Privy Councils juridiske komité er høyeste appellrett for flere uavhengige
samveldeland, Storbritannias oversjøiske territorier og kronkoloniene.

Unionsflagget, mest kjent som Union Jack, er Storbritannias flagg. Det
kombinerer Englands flagg, Skottlands flagg og Irlands gamle flagg.

Britannia er en gudinne, eller strengt tatt en personifikasjon av øya, som
stammer fra den romerske okkupasjonen. Hun fremstilles som en ung kvinne med
korintisk hjelm, en trefork, et gresk hoplitskjold (som i moderne tid er
dekorert med Union Jack) og hvite gevanter.

Storbritannia har formelt sett ingen nasjonalsang, men God Save the Queen er de
facto nasjonalsang.

Et høyst uformelt symbol for Storbritannia er en bulldog, i noen tilfeller med
en bowlerhatt på hodet.

Britisk økonomi er basert på kapitalisme etter angelsaksisk modell, fokusert på
markedsliberalisering, lavt skattetrykk og regulering. Statlig kontroll over
økonomien ligger hos Chancellor of the Exchequer, for tiden George Osborne.
Storbritannia har den femte største økonomien i verden , den nest største i
Europa etter Tyskland og den sjette største i henhold til kjøpekraftparitet.

De britiske øyer har gått fra å være selvforsynte til å være avhengig av
utenlandshandel etter hvert som folketettheten har økt. Storbritannia var det
første landet i verden som gikk inn i den industrielle revolusjonen og
konsentrerte seg om tungindustri som de fleste sammenlignbare nasjoner på den
tiden. Dette var industrier som skipsbygging, kullutvinning, stålproduksjon og
tekstiler. Imperiet laget et eksportmarked for britiske produkter, noe som
gjorde at britene dominerte internasjonal handel på 1800-tallet. Etter hvert som
andre nasjoner ble industrialisert og overskuddet av arbeidskraft fra landbruket
gikk ned, mistet Storbritannia forspranget sitt. Som en følge av dette gikk det
nedover for industrien på 1900-tallet. Den britiske tjenesteytende sektoren
hadde dog i samme periode en betydelig vekst, og utgjør nå omtrent 73 % av BNP.

Den tjenesteytende sektoren er dominert av finansnæringen, spesielt innen bank
og forsikring. London er et av verdens ledende finanssentra, med London Stock
Exchange, London International Financial Futures and Options Exchange og Lloyd's
of Londons forsikringsbørs. De siste ti årene har et konkurrerende finanssenter
vokst fram i havnestrøket i byen med HSBC, Citigroup og Barclays Bank som store
aktører. Den skotske hovedstaden Edinburgh har også en utbygget finansnæring,
den sjette største i Europa.

Turisme er viktig for den britiske økonomien, og over 27 millioner turister er
innom hvert år. Storbritannia er det sjette største turistmålet i verden.

Den britiske industrien har hatt en nedtur siden andre verdenskrig. Den er
fremdeles en betydelig del av økonomien, men sto bare for en sjettedel av
nasjonal verdiskapning i 2003. Den britiske bilindustrien er en betydelig del av
denne sektoren, selv om all produksjon av et visst volum eies av utenlandske
interesser. Flyindustrien er dominert av BAE Systems og det europeiske konsernet
Airbus. Rolls-Royce er en stor internasjonal aktør innenfor flymotorer. Kjemisk
og farmasøytisk industri er også sterk, med verdens andre og tredje største
farmasøytiske firmaer (GlaxoSmithKline og AstraZeneca).

Den britiske landbrukssektoren er liten i europeisk målestokk, med bare 0,9 % av
BNP. Storbritannia har fremdeles store reserver av kull, gass og olje.
Primærproduksjon av energi står for omtrent 10 % av BNP, en av de største
andelene i noen industrialisert stat.

Valutaen i Storbritannia er pound sterling, representert ved symbolet £. Bank of
England er sentralbanken og utgir valutaen, selv om banker i Skottland og
Nord-Irland har rett til å trykke egen valuta så lenge de har reserver av Bank
of England-sedler. Storbritannia valgte å ikke gå inn i euro-samarbeidet.

Storbritannia ble relativt hardt rammet av finanskrisen 2007-2008, med 12,7 %
nedgang i industriproduksjonen fra april 2008 til 2009. Men våren 2009 begynte
industriproduksjonen å øke igjen etter 14 måneders sammenhengende nedgang.

Storbritannia har noen av verdens ledende og mest kjente universiteter,
deriblant University of Cambridge, University of Oxford, University of London og
University of Glasgow.

Blant kjente britiske vitenskapsmenn finner man Isaac Newton, Charles Darwin,
Stephen Hawking, Adam Smith, James Clark Maxwell, William Thomson og Isambard
Kingdom Brunel. Mange kjente oppfinnelser har også sitt opphav i Storbritannia,
blant annet lokomotivet, vaksinering, fjernsyn, jernbane, intern
forbrenningsmotor og jetmotor. Den første programmerbare datamaskinen var også
britisk; Colossus på Bletchley Park ble bygget i 1944 og så holdt topphemmelig
til 1970-årene.

I 2006 skal Storbritannia ha hatt det nest mest produktive forskermiljøet etter
USA, med 9 % av verdens forskningsrapporter og 12 % av referansene.

BBC er landets offentlige radio- og fjernsynsselskap, og er verdens eldste
kringkastingsselskap. Det finansieres gjennom tvungen fjernsynslisens, og driver
flere fjernsyns- og radiokanaler både i Storbritannia og i utlandet. BBC World
Service sender på 33 språk over hele verden. BBC News er tilgjengelig i svært
mange land, og regnes av mange som en av de sikrere nyhetskilder.

Blant private fjernsynskanaler med bakkesendinger finner man ITV, Channel 4 og
five. Av satellittkanaler er Britisk Sky Broadcasting den største. Størsteparten
av digitale kabeltjenester leveres av NTL:Telewest etter at NTL og Telewest ble
slått sammen i mars 2006.

Britisk radio domineres av BBC Radio, som har ti nasjonale og 40 regionale
kanaler. Den mest populære målt etter antall lyttere er BBC Radio Two, som først
og fremst sender populærmusikk og er beregnet på det midtre aldersmessige
segmentet av lyttere. BBC Radio One er rettet mot lyttere i alderen 15–24, og
var tidligere markedsledende. Kommersielle kanaler er i de fleste tilfeller
regionale, men Virgin Radio og Classic FM sender nasjonalt. Blant de mest
populære regionale kanalene er Capital FM i London, Heart i London og Midlands,
Galaxy i Birmingham, Magic i London og Nord-England og Radio Clyde i Glasgow.

Britiske aviser deles ofte i seriøse aviser og tabloider. Dette skillet går i
mindre grad enn tidligere på fysisk format, ettersom flere av de seriøse avisene
har skiftet til et mer kompakt format. The Sun har det største opplaget, med
omkring en fjerdedal av antall solgte aviser, mens søsteravisen News of the
World er den største søndagsavisen. Begge aviser bruker mye kjendis- og
skandalestoff. Blant seriøse aviser er The Daily Telegraph, som politisk
befinner seg noe til høyre for sentrum, den mestselgende etter å ha gått forbi
The Times og The Guardian. Den viktigste finansavisen er Financial Times, som er
lett gjenkjennelig med sitt lakserosa papir.

Innen klassisk musikk finner man en rekke kjente britiske komponister, som
William Byrd, John Taverner, William Lawes, John Dowland, Thomas Tallis og Henry
Purcell fra 16. og 17. århundre, og i senere århundrer personer som Edward
Elgar, Arthur Sullivan, Ralph Vaughan Williams og Benjamin Britten. Georg
Friedrich Händel tilbrakte det meste av sitt aktive yrkesliv i England.

Storbritannia var sammen med USA et viktig sted for utviklingen av rock. Blant
kjente artister og grupper innen denne og relaterte musikkstiler finner man The
Beatles, David Bowie, Elton John, Ozzy Osbourne, Queen, Deep Purple, Led
Zeppelin, Pink Floyd, Genesis, Rolling Stones, The Who, Duran Duran, The Smiths,
Depeche Mode, The Cure og mange andre. Innen punk var Storbritannia lenge i
første rekke, med band som Sex Pistols og The Clash. Det samme gjaldt i en
periode heavy metal, med bl.a. Judas Priest, Black Sabbath, Motörhead og Iron
Maiden.

I midten av 1990-årene begynte skjøt fenomenet britpop ny fart, med band som
Oasis, Blur, Spice Girls, Radiohead og Coldplay. Storbritannia har også ligget
langt fremme innen electronica, med for eksempel The Prodigy, Chemical Brothers,
Faithless og Aphex Twin.

På grunn av de mange innvandrere fra Karibia har karibisk musikk, særlig i form
av reggae og indie rock, også vært utbredt i Storbritannia. Blant utøvere finner
man Kaiser Chiefs, Franz Ferdinand, The Libertines, Bloc Party, Arctic Monkeys
og Keane.

1500-tallsdramatikeren William Shakespeare er sannsynligvis den mest kjente
engelske forfatter. Blant andre kjente forfattere og diktere som har bidratt til
å forme bildet av det britiske, finner man søstrene Charlotte, Emily og Anne
Brontë, Jane Austen, Virginia Woolf, J.K. Rowling, J.R.R. Tolkien, P.G.
Wodehouse, C.S. Lewis, John Milton, Oscar Wilde, H.G. Wells, Walter Scott,
Charles Dickens, J.M. Barrie, Arthur Conan Doyle, George Orwell, Geoffrey
Chaucer, William Blake, Lord Byron, Robert Burns og Alfred Tennyson.

Flere store idrettsgrener har sitt opphav i Storbritannia, blant annet fotball,
rugby, golf, cricket, tennis, boksing, bandy og landhockey.

Fotball er den sport som tiltrekker flest deltagere og tilskuere. Storbritannia
konkurrerer ikke som ett land i internasjonale turneringer, i stedet er det de
fire nasjonene som stiller hvert sitt lag. På grunn av dette har Storbritannia
aldri deltatt i fotball under de olympiske leker, men under sommer-OL 2012, som
ble holdt i London, ble det satt sammen et britisk lag spesielt for anledningen.
Englands og Nord-Irlands fotballforbund deltok i dette, mens det walisiske og
det skotske forbundet takket nei.

Mange kjente fotballklubber er hjemmehørende i Storbritannia, som Manchester
United, Arsenal og Liverpool i England og Celtic og Rangers i Skottland. De
konkurrerer i nasjonale ligaer, og en del er med i europeiske tevlinger.
Britiske lag har ofte gjort det svært godt i europeisk sammenheng. I mange
europeiske land er det vanlig at fotballfans følger både sitt lokale lag og et
engelsk lag, og mange reiser til England ens ærend for å gå på fotballkamp.

Snooker (en britisk biljardvariant) er Storbritannias mest populære
innendørssport og nest mest populære TV-sport (etter fotball). Denne
populariteten ble spesielt godt illustrert under VM-finalen i 1985, hvor det ble
satt flere seerrekorder med 18.5 millioner seere under matchens klimaks: største
britiske sportspublikum på TV, største publikum på BBC Two, og største publikum
etter midnatt.

Wimbledon Championships er en internasjonal tennisturnering som holdes i
Wimbledon i London hver sommer. Den regnes som en av de mest prestisjefylte
tennisturneringene.

Royal and Ancient Golf Club of St Andrews regnes som golfens fødested. Både
Skottland og England har mange golfbaner, og for mange golfspillere er en
rundtur på de skotske banene en drøm.

Hesteveddeløp er også en populær idrett. Under Karl II fikk den status som
«Kongenes idrett», og har fortsatt en særstilling for kongefamilien. Blant de
mest kjente løpene er Grand National og Epsom Derby.

I Nord-Irland er de tradisjonelle irske idrettene gælisk fotball og hurling
populære. Særlig Tyrone og Armagh har hevdet seg innen gælisk fotball.

Motorsport er populært i Storbritannia, med en rekke lag og førere i Formel 1 og
World Rally Championship. I tillegg til at flere løp innen internasjonale
konkurranser arrangeres i Storbritannia, er det også et eget britisk Touring Car
Racing-løp, BTCC. Blant kjente førere finner man Mike Hawthorn, Graham Hill, Jim
Clark, John Surtees, Jackie Stewart, James Hunt, Nigel Mansell og Damon Hill
innen Formel 1, og Colin McRae og Richard Burns innen rally.



https://no.wikipedia.org/wiki/Mont-Saint-Michel

Mont-Saint-Michel er en opprinnelig tidevannsøy i regionen Normandie i
Frankrike. Den ble først bebygd på 500- og 600-tallet, og het da Mont Tombe.
Bebyggelsen har gjennom århundrene blitt ytterligere utvidet, og øya er i dag en
egen kommune. Innbyggertallet (1999) oppgis til 50.

Legenden forteller at biskopen av Avaranches, St. Aubert, som virket under kong
Childebert III, i 708 fikk pålegg fra erkeengelen Mikael om å bygge kloster og
kirke på øya. Før dette hadde herskerne i Armorica brukt øya på 400- og
500-tallet.

Klosteret ble stående, og øya ble videre befestet i 933. Den italienske
arkitekten Guglielmo da Volpiano bygde kirken på toppen tidlig på 1000-tallet.
Den ble anlagt på toppen av klippen, og flere grotter inne i fjellet er
forsterket for å støtte byggverket. Øya er avbildet på Bayeux-teppet, som
skildrer normannernes erobring av England i 1066: en scene på teppet viser at
Harald Godwinson redder to riddere fra kvikksanden under en trefning.

Beliggenheten ga festningen strategisk betydning i forhold til lokale elveløp og
havner. Karl VI av Frankrike (1368–1422) forsterket befestningene, og britene
lyktes ikke med å erobre øya under hundreårskrigen (1337–1453).

Klosterets makt og betydning var i sin tid stort, og det fikk avleggere, blant
annet St Michael's Mount i Cornwall. Etter reformasjonen gikk makten etterhvert
tapt, og antall munker minket. Etter den franske revolusjonen i 1789 ble
klosteret brukt som fengsel, opprinnelige for geistlige motstandere av det nye
regimet. I 1836 ble det imidlertid tatt til orde for at klosteret, med sin
historiske og arkitektoniske betydning, burde fredes. Fengselet ble stengt i
1863, og klosteret fredet i 1874.

Strendene rundt øya var opprinnelig langgrunne, og det var mulig å gå tørrskodd
til øya ved lavvann. En måtte bare passe seg for kvikksand. Veien ble derfor
etterhvert steinsatt, inntil der var blitt landbro om lag slutten av
1800-tallet. Senere utfylling har hevet denne, samtidig som en kanalisering av
Couesnonelva har ført til fler avsetninger.

Bygging av diker har ført til en polderisering hvor omkringliggende landområder
har blitt tørt land, og avstanden mellom fastland og øyas sørside har krympet.
De nye landområdene er nå i bruk som sauebeiter med slaktet servert på lokale
restauranter som «forhåndssaltet».



https://no.wikipedia.org/wiki/Slaget_ved_Somme

Koordinater: 49°59′N 2°47′Ø Slaget ved Somme var et britisk-fransk forsøk under
første verdenskrig på å bryte igjennom de tyske frontlinjene på Vestfronten
langs en 40 km lang front nord og sør for elven Somme i Nord-Frankrike. Målet
var i utgangspunktet å lette presset på Det russiske keiserdømmet og avlaste de
franske styrkene ved Verdun, men slaget utviklet seg til å bli et av de
blodigste slagene i historien. Slaget varte fra 1. juli 1916 til 18. november
1916.

Planen for Somme-offensiven ble utviklet fra de alliertes strategiske
diskusjoner i Chantilly i departementet Oise i desember 1915. Under ledelse av
general Joseph Joffre, øverstkommanderende for den franske armé, ble de franske,
britiske, italienske og russiske arméer enige om en samordnet offensiv mot
sentralmaktene for år 1916. Somme-offensiven skulle bli det anglo-franske
bidraget til denne allmenne offensiv, som var tenkt som et avgjørende slag som
skulle skape en brist i den tyske linjen, som så kunne utnyttes. Siden tyskerne
hadde innledet angrepet på festningen Verdun ved floden Meuse i februar 1916,
var de allierte tvunget til å tilpasse sine planer. Den britiske arméen tok
ledelsen ved Somme, ettersom en stor del av de franske styrkene var oppbundet
ved Verdun.

Før første dagen avfyrte de allierte 1,5 millioner artillerigranater mot de
tyske stillingene. Grunnen i Somme består av kritt, og det betød at
skyttergraver og tunneler kunne utvikles til det perfekte. Det gjorde at faste
stillinger utrustet med maskingeværer nærmest var uinntagelige for infanteri og
kavaleri. Derfor ble det utviklet pansrede køretøyer. Under offensiven den 15.
september anvendte britene stridsvogner for første gang i historien. Intensjonen
var at de bare skulle kjøre over alle skyttergravene og på den måten avslutte
krigen, men innebar i stedet en opptrapping av teknologien og intensiteten i
senere krigføringer.

Nesten en million mennesker totalt ble drept. Det er anslått at 432 000 britiske
soldater og 230 000 tyske soldater falt under slaget. Den første dagen i slaget,
1. juli 1916, døde 20 000 briter og ytterligere 37 000 ble såret, det største
enkelttapet i den britiske hæren noensinne. Dette gjorde et dypt inntrykk i den
kollektive britiske bevissthet i lang tid etter slaget. På hjemmefronten fikk
befolkningen for første gang se krigens grusomheter i propagandafilmen Battle of
the Somme, som inneholdt filmmateriale fra den første dagen.



https://no.wikipedia.org/wiki/Norges_kommuner

Norske kommuner er det laveste administrative og folkevalgte nivået i Norge og
deler pr. 1. januar 2017 landet inn i 426 geografiske administrative/politiske
områder. Kommunene har ansvar for en rekke basisoppgaver som grunnskole,
kulturskole, barnehager, primærhelsetjeneste, arealplanlegging og tekniske
tjenester. Kommunegrensene brukes i tillegg av en rekke andre etater og
selskaper.

Kommunene ble innført med formannskapslovene fra 1837 og landet ble delt i 392
geografiske områder med basis i prestegjeldene. Antallet kommuner toppet seg i
1930 med 744 kommuner. Kommunene endret seg og overgangen fra vannbasert til
landbasert kommunikasjon endret mange grenser. Etter Schei-komiteens arbeid ble
en rekke kommuner lagt ned og slått sammen slik at man i 1967 hadde 454
kommuner. En del kommunegrenser ble senere flyttet tilbake, men siden har også
kommuner blitt slått sammen slik som ved sammenslåingen mellom Harstad og
Bjarkøy 1. januar 2013. I 2014 ble det lansert en kommunereform, og 1. januar
2017 ble Andebu, Sandefjord og Stokke kommuner slått sammen til nye Sandefjord.

Det er stor forskjell i innbyggertallet kommunene imellom. Den minste kommunen
er Utsira med 200 innbyggere og den største er Oslo med 658 390 innbyggere (pr.
1. januar 2016).

Alle kommuner er geografisk en del av en fylkeskommune. Det er 19
fylker/fylkeskommuner i Norge. Oslo er i en særstilling og har både status og
funksjon som kommune og fylkeskommune. Noen av de kommunale funksjonene i Oslo
er lagt til egne bydelsadministrasjoner.

De fleste kommunene er styrt av et folkevalgt kommunestyre på minimum 11
medlemmer som tar avgjørelser på vegne av kommunen. Kommunestyret ledes politisk
av ordføreren, mens rådmannen (administrasjonssjefen) i de fleste kommuner leder
administrasjonen i kommunen. Unntaket er Oslo og etterhvert noen andre store
bykommuner, som har et politisk system som tilsvarer regjeringen og Stortinget
på nasjonalt nivå. Der fungerer ordføreren som byens symbolske overhode
(tilsvarende statsoverhode), mens et byråd (tilsvarende regjering) ledet av en
byrådsleder (tilsvarende statsminister) styrer kommunen. De andre medlemmene av
byrådet kalles byråder (tilsvarende statsråder) og leder byrådsavdelinger
(tilsvarende departementer). Byrådet må ha tillit i bystyret, på samme måte som
en regjering utgår fra Stortinget.

Det avholdes valg til kommunestyrene hvert fjerde år, det siste valget ble
avholdt i 2015. Større kommuner har gjerne også bydelsutvalg, som blir valgt
samtidig med kommunevalget og har begrenset myndighet til å styre eller rådføre
kommunen etter regler satt av kommunestyret.

Kommunene har ansvar for blant annet renovasjon og tekniske tjenester,
arealregulering, barnehage og grunnopplæring, samt befolkningens samlede sosial-
og helsetilbud. Sistnevnte ansvar ble tildelt gjennom Samhandlingsreformen fra
1. januar 2012.

Kommunene kan kreve å få brev fra statlige organer i sin målform etter vedtak i
kommunestyret. Det er i dag 158 kommuner som har vedtak om bokmål og 113 om
nynorsk, mens 157 kommuner regnes som språklige nøytrale, hvilket i praksis
betyr at de i de aller fleste tilfeller benytter bokmål.

I tillegg til norsk er åtte kommuner en del av forvaltningsområdet for samisk
språk, hvor samisk er likestilt med norsk som administrasjonsspråk i kommunen.
Porsanger kommune har i tillegg kvensk som administrasjonsspråk, noe som gjør
den til den eneste trespråklige kommunen i Norge.

Noen kommuner har samme navn, men ligger ikke i samme fylke. Følgende
kommunenavn deles av to kommuner hver: Bø (Telemark og Nordland), Herøy (Møre og
Romsdal og Nordland), Nes (Akershus og Buskerud), Os (Hedmark og Hordaland),
Sande (Vestfold og Møre og Romsdal) og Våler (Østfold og Hedmark).

Kommunene som er fylkesadministrasjonssenter er merket i grønt (merk at Oslo er
administrasjonssenter for både Oslo fylke og Akershus).



https://no.wikipedia.org/wiki/USA

USA, offisielt Amerikas forente stater (engelsk: United States of America), er
en forbundsrepublikk i Nord-Amerika som består av 50 delstater,
forbundsdistriktet District of Columbia (som også er hovedstad og er bedre kjent
under navnet Washington, D.C.) og en rekke mindre territorier. De 48 delstatene
som utgjør det kontinentale USA grenser til Canada i nord og Mexico i syd.

USA har et areal på 9 826 630 kvadratkilometer. Det gjør USA til verdens tredje
største land, etter Canada og Russland, og omtrent på størrelse med
Folkerepublikken Kina. USA har rundt 320 millioner innbyggere, noe som gjør
landet til verdens tredje mest folkerike, kun forbigått av Kina og India.

Føderasjonen bestod opprinnelig av tretten kolonier som løsrev seg fra
Storbritannia i 1776. I løpet av 1800-tallet ekspanderte USA kraftig mot vest,
samtidig som landet tok imot store mengder innvandrere fra hele Europa.
Innvandrerne – som siden 1900-tallet har kommet fra hele verden – har gjort det
amerikanske samfunnet demografisk svært heterogent, og landet består av svært
mange forskjellige etniske og religiøse grupper.

Etter andre verdenskrig ble USA én av verdens to supermakter sammen med
Sovjetunionen, samtidig som amerikansk film, musikk og annen kultur fikk stor
påvirkning på hele verden. Etter den kalde krigens slutt i 1989 har USA vært
verdens klart ledende økonomiske og militære makt. Landet huser mange av verdens
mest kjente universiteter og forskningsinstitusjoner, og er verdensledende
innenfor høyteknologi.

Som forbundsrepublikk er den politiske makten i USA delt mellom de føderale
styresmaktene i Washington og delstatene. På føderalt nivå er makten delt mellom
presidenten (siden 2017 Donald Trump), en kongress med to kamre og høyesterett.
En tilsvarende struktur følges i store trekk i de fleste delstatene, med en
politisk valgt guvernør, en delstatskongress og en delstatshøyesterett. De to
store og dominerende partiene i USA kalles republikanerne og demokratene.

Navnet «Amerika» ble på første gang brukt i et verdenskart laget av den tyske
kartografen Martin Waldseemüller i 1507, og kommer etter oppdageren Amerigo
Vespucci. Begrepet «De forente stater» (The United States) ble for første gang
brukt i uavhengighetserklæringen i 1776, og i grunnloven av 1777
(Konføderasjonsartiklene) ble navnet «Amerikas forente stater» (United States of
America) offisielt.

På norsk kalles en innbygger i USA for en «amerikaner», selv om begrepet i
videre forstand også kan vise til folk fra andre land i verdensdelene
Nord-Amerika og Syd-Amerika. Språkrådet introduserte i 2001 formen
«USA-amerikaner» som likestilt form med «amerikaner».

På norsk ble navnet Sambandsstatene tidligere brukt om landet, men denne formen
er lite utbredt i moderne norsk.

USA er verdens tredje største land i både areal (etter Russland og Canada) og
etter innbyggertall (etter Kina og India). Landet er stort og har vidstrakte
geografiske forhold. Landet ligger nesten i sin helhet på Den vestlige halvkule,
og består av til sammen 48 fastlandsdelstater på det nordamerikanske
kontinentet, delstaten Alaska vest for Yukon i Canada og øygruppa og delstaten
Hawaii i Stillehavet. I tillegg kommer en rekke amerikanske territorier verden
over, de fleste av dem i Stillehavet eller i Karibia. Territoriene inkluderer
Puerto Rico, Guam, De amerikanske Jomfruøyer, Nord-Marianene, Amerikansk Samoa
og en rekke andre. Landet har landgrenser til Canada og Mexico, i tillegg til
sjøgrense med Russland.

De 48 fastlandsdelstatene strekker seg fra Stillehavet i vest til Atlanterhavet
i øst, med Mexicogolfen i syd. Alaska er den største delstaten og er separert
fra fastlandsdelstatene med Canada. Alaska grenser til Stillehavet i syd og
Arktis i nord.

USA er kjent for store variasjoner i klima, og mange steder har raske vekslinger
i været. Mesteparten av landet har innlandsklima, med ofte svært varme somrer,
og store temperaturvariasjoner i løpet av døgnet. Vestkysten har et kystklima,
med relativt milde vintre. Det er stor forskjell på den nordlige og sydlige
delen av vestkysten, der de nordlige delene (Washington, Oregon og det nordlige
California) har et maritimt klima. Disse områdene har ofte mye nedbør, spesielt
om høsten. I det sentrale og sørlige California er det svært lite nedbør, og
ofte sol året rundt. Et av verdens varmeste områder, Death Valley, ligger i
Sør-California.

Øst for Rocky Mountains ligger The Great Plains. Dette området består av store
stepper, med et spesielt klima. Her møtes fuktig luft fra Mexicogolfen og kald
luft nordfra, noe som fører til svært ustabilt vær. Området er kjent for
tornadoer, og har også mange snø- og haglstormer. Midtvesten er kjent for sine
korte vårer og høster, og har ofte lange vintre.

I sørstatene langs golfen er klimaet varmt, ofte helt uten ordentlige vintre.
Disse områdene plages ofte av orkaner om høsten, noe som kan forårsake store
skader. På østkysten og i Appalachene er klimaet mer variert, ofte med mye
nedbør. Østkysten er i mindre grad enn vestkysten preget av påvirkning fra
havet, og har ofte et typisk innlandsklima. De nordøstlige deler av USA har ofte
svært mye snø om vinteren, også langs kysten.

Landskapet på det amerikanske fastlandet kan deles inn i fem topografiske soner.
Langs kysten av Atlanterhavet stiger en kystslette opp mot Appalachene.
Kystsletten strekker seg ut i havet, noe som fører til øyer som Long Island.
Østkysten har også store elvemunninger, som Chesapeake Bay ved Virginia og
Maryland.

Appalachene er en lang og uavbrutt fjellkjede som strekker seg fra Alabama til
Canada. Fjellkjedene er i stor grad dekket av løvskog, og har store
kullforekomster. De østre delene av Appalachene kalles Blue Ridge Mountains, og
er geologisk eldre enn resten av Appalachene. Appalachene har også flere større
daler, som Shenandoah Valley.

Vest for Appalachene ligger Midtvesten, et enormt, flatt område. Dette området
strekker seg fra De store sjøer ned til Mexicogolfen, og går helt frem til Rocky
Mountains i det vestlige USA. Midtvesten dreneres av flere store elver, som
Ohio, Mississippi og Missouri. De østlige delene av midtvest-delstatene Ohio,
Tennessee og Kentucky er noe mer kuperte enn præriedelstatene i vest.

Midtvesten går over i Rocky Mountains. Overgangen er temmelig brå i New Mexico
og Colorado, og noe mer gradvis lengre nord. «The Rockies» er kjent for flott
natur, og har blant annet nasjonalparkene Yellowstone og Grand Canyon. Et annen
spesiell del av Rocky Mountains er den store saltsjøen i Utah, Store Saltsjø.

Vestkysten er også svært kupert. I Oregon og Washington finner man Cascade
Range, som senere glir over i Sierra Nevada. I Cascade Range finnes flere
vulkaner, blant annet Mount St. Helens. I Washington har man også de mektige
Olympic Mountains. I California finnes San Andreas-forkastningen langs kysten,
et område med hyppige jordskjelv. Det mest kjente er jordskjelvet i San
Francisco i 1906.

I det fjellrike vest finnes det store barskoger og alpin vegetasjon. Det
sydvestlige USA er svært tørt, med ørkenvegetasjon. Det er likevel et rikt
planteliv i ørkenen, på tross av hva mange kanskje tror. California er kjent for
sine mamuttrær, som kan bli hele 3000 år gamle. Hoveddelen av disse finnes i
Redwood nasjonalpark. Prærien i Midtvesten er godt jordbruksland, men praktisk
talt uten trær. Prærien er dekket av kort steppegress. Østkysten har i hovedsak
bartrær. Disse har kommet til de siste par hundre årene, og i kolonitiden var
det løvskog som dominerte landskapet.

I det nordlige USAs barskoger finnes blant annet elg, jerv, oter og rødrev.
Større utbredelse har svartbjørn, rødgaupe, stinkdyr, pungrotter, bever og
bisam.

I de tørre områdene i sydvest finnes det en mengde krypdyr. I fjellene i Rocky
Mountains finnes murmeldyr, snøgeit og pipehare.

Europeernes ankomst til USA førte til store omveltninger i dyrelivet i USA.
Europeerne brakte med seg hester, sauer og kyr, samt flere fuglearter. Samtidig
ble bison og prærieantilopen praktisk talt utryddet gjennom nybyggernes
ekspansjon vestover på attenhundretallet. Både disse og pumaen er
utrydningstruet og fredet. Den hvithodede havørnen var også lenge
utrydningstruet, men bestanden har i de senere år tatt seg betraktlig opp.

Det anslås at USAs befolkning er på 321 216 397 (juli 2015). Dette inkluderer
illegale immigranter, som i 2012 ble anslått til 11,4 millioner. Den amerikanske
befolkningen har nesten blitt firedoblet i løpet av det 20. århundre, fra rundt
76 millioner mennesker i 1900. USA er den tredje mest folkerike nasjonen i
verden, etter Kina og India.

USA har en svært mangfoldig befolkning. Hvite amerikanere er den største etniske
gruppen, hvor tysk-amerikanere (17.1 %), irsk-amerikanere (11.9 %) og engelsk
amerikanere (9.0 %) utgjør de største gruppene. Amerikanere av afrikansk
avstamning er landets største minoritet. Amerikanere av asiatisk avstamning er
den nest største minoriteten. De to største asiatiske gruppene er kinesiske-
filippinske amerikanere.

Det er intet offisielt språk på føderalt nivå i USA, men engelsk er de facto det
nasjonale språket. Det kreves en test i engelskkunnskaper for utlendinger som
søker om amerikansk statsborgerskap. 29 delstater har imidlertid vedtatt at
engelsk skal være delstatens offisielle språk. Tre delstater har også andre
språk som offisielle: Hawaiisk på Hawaii, fransk i Louisiana og spansk i New
Mexico. Pennsylvaniatysk snakkes av over 200 000 i Pennsylvania, til tross for
at det ikke er et offisielt språk i delstaten.

Omtrent 82 % av befolkningen snakker kun engelsk hjemme. Engelsk er det
vanligste språket utenfor hjemmet også blant de som ikke har engelsk som
morsmål. Av andre språk er spansk det klart vanligste. Spansk er også det mest
populære fremmedspråket i skolen. Tidligere ble det snakket en del andre språk
blant europeiske immigrantgrupper, som blant annet italiensk, tysk og polsk.
Bruken av fremmedspråk blant immigranter forsvinner imidlertid etter en
generasjon eller to, og disse språkene er derfor i liten utstrekning i bruk i
dag.

Forskjellige indianergrupper har beholdt sine opprinnelige språk. Navajo er det
mest utbredte, og brukes av 178 000 personer. Andre språk er dakota, yupik og
cherokee. Amerikansk tegnspråk estimeres til å ha en utbredelse på mellom
500 000 og to millioner, hovedsakelig blant døve.

Religion er en viktig del av dagliglivet for mange i USA, og samfunnet er ikke
like sekularisert som i Vest-Europa. Seks av ti amerikanere mener at tro er en
svært viktig del av tilværelsen.

Religiøs tilknytning måles ikke av United States Census Bureau, og tallene for
religiøs tilhørighet er derfor noe usikre. De fleste religiøse er kristne, der
forskjellige protestantiske grupper i desember 2012 utgjør 51,9 % av
befolkningen. Deretter kommer katolikker med 23,3 %. USA har også 2,1 %
mormoner, 1,7 % jøder, 0,7 % buddhister og 0,6 % muslimer (2007). Tradisjonell
indiansk religion er forholdsvis lite utbredt som trossamfunn, men har en viss
oppslutning.

Kreasjonisme er svært utbredt i kristne miljøer i USA. Rundt 50 prosent av
befolkningen tror at verden ble skapt for noen tusen år siden, mens kun 11
prosent av befolkningen i Norge ikke tror på at det i dyreriket har foregått
evolusjon.

Det er et skarpt skille mellom kirke og stat i De forente stater, noe som
garanteres av grunnloven. Likevel brukes mye religiøs symbolikk, blant annet
omtales USA som «én nasjon under Gud» i Pledge of Allegiance. Dessuten har
landets pengesedler nasjonalmottoet «In God We Trust» påtrykket.

Religion er også en viktig del av amerikansk politikk og kandidaters tro er ofte
et viktig spørsmål i valgkamper. Alle presidenter gjennom landets historie har
kommet fra en protestantisk bakgrunn, med unntak av John F. Kennedy som var
katolikk. Tilhengerne av Det republikanske parti har som regel en mer uttalt
tilknytning til kristenkonservative miljøer enn tilhengerne av Det demokratiske
parti.

Tabellen under viser en prognose for den religiøse demografien i Nord-Amerika
(USA og Canada), slik den forventes å være i 2050. Tabellen viser blant annet at
andelen kristne vil minke noe, mens andelen ikke-troende vil øke forholdsvis
mye. Tallene er basert på en studie som amerikanske Pew Research Center
publiserte i 2015.

På samme måte som i Europa vil andelen kristne gå ned en del frem mot 2050, mens
andelen ikke-troende vil øke forholdsvis mye. Hovedårsaken til endringen mellom
de to gruppene vil forventes å komme på bakgrunn av konvertering. De kristne
vil, tross tilbakegang, fremdeles utgjøre den suverent største gruppen (66 %).
Disse to gruppene vil utgjøre over 91 % av befolkningen i Nord-Amerika i 2050
(mot 94,5 % i 2010). Konvertering vil også ha en viss betydning for økningen hos
gruppen Andre religioner. De andre gruppene berøres bare i liten grad av dette.

Per 2007 var 58 prosent av USAs befolkning over 18 år gift, seks prosent var
enker/enkemenn, ti prosent skilt, og 25 prosent hadde aldri vært gift. De fleste
kvinner i USA arbeider nå utenfor hjemmet, og majoriteten av amerikanere som
mottar en bachelor-grad, er kvinner.

Likekjønnede ekteskap kan stiftes lovlig i 16 av USAs delstater, åtte
indianerreservater, District of Columbia, samt i Cook County, Illinois.

De første menneskene som bosatte seg i Nord-Amerika kom antagelig over
Beringstredet fra Sibir i istiden for ca. 10 000 til 30 000 år siden. Disse ble
forfedrene til folkegruppen som senere ble kjent som indianere (eller innfødte
amerikanere). Indianerne var på ingen måte ett ensartet folkeslag, og det var
stor variasjon mellom de forskjellige førkolumbiske indianergruppenes kultur og
levesett. Enkelte indianerfolkegrupper levde som halvnomadiske jegere og
sankere, og inkluderer irokesere, sioux, apasjer, huroner og cherokeer. Andre
grupper var igjen fastboende og levde av jordbruk, slik som Mississippi-kulturen
og puebloindianere.

De eldste påviste europeiske bosetningene i Nord-Amerika er funnet i L'Anse aux
Meadows på Newfoundland og skriver seg fra ca. år 1000 e.Kr., men de norrøne
bosetterne lykkes ikke i å skape levedyktige samfunn. Den første dokumenterte
ekspedisjonen til det som senere ble Fastlands-USA var ved den spanske
conquistadoren Juan Ponce de Leóns landgang i Florida i 1513. Spanjolene
etablerte også kolonier i områdene som i dag utgjør det sydvestlige USA. Senere
kom Frankrike på banen, og ekspanderte kolonien Ny-Frankrike fra området ved De
store sjøer via Mississippi og helt ned til Louisiana og Mexicogolfen.

Den første vellykkede engelske bosetningen var ved Jamestown i Virginia-kolonien
i 1607. I 1620 kom de første pilegrimene til Plymouth-kolonien, og ettersom
flere religiøse emigranter kom til utviklet den større Massachusetts
Bay-kolonien seg. Fra midten av 1600-tallet ble også store mengder britiske
straffanger sendt til koloniene i Amerika, og frem til uavhengigheten kan så
mange som 50 000 ha blitt sendt over Atlanterhavet. Nederlenderne var også
tidlig ute med kolonier i Nord-Amerika, men i 1664 ble Ny Amsterdam erobret av
England og omdøpt til New York. I 1682 grunnla kvekeren William Penn
Pennsylvania, og Georgia-kolonien ble grunnlagt i 1732 som et filantropisk
alternativ til gjeldsfengsel. Slaveri var også en viktig kilde til arbeidskraft
i de britiske koloniene, og frem til den transatlantiske slavehandelen ble
forbudt i 1808 ble anslagsvis 645 000 afrikanere solgt som slaver i USA.

Storbritannias seier i den franske og indianske krig 1754–1763 gjorde at britene
overtok nye landområder i Nord-Amerika langt utover De opprinnelige tretten
koloniene. De nye områdene ble direkte underlagt den britiske kronen, men for å
prøve å få tilbake de store krigskostnadene forsøkte britene å øke skattene i de
allerede eksisterende koloniene. I Boston ble det reist krav om «ingen
skattlegging uten representasjon», og motstanden mot det britiske styret økte.
Uroen i de tretten koloniene førte til den amerikanske uavhengighetskrigen
(eller «revolusjonskrigen») 1775–1781. Koloniene gikk sammen i Den kontinentale
kongress og etablerte en hær under George Washingtons ledelse, og i 1776
erklærte de tretten koloniene seg som uavhengige. Datoen for
uavhengighetserklæringen, 4. juli 1776, har senere blitt USAs nasjonaldag. I
1777 samlet delstatene seg i et løst forbund gjennom de såkalte
Konføderasjonsartiklene.

Etter nederlaget ved Yorktown gav Storbritannia opp krigen og anerkjente USAs
uavhengighet. Den nye konføderasjonen fikk samtidig kontroll over alt land øst
for Mississippi. I 1787 kom en grunnlovsforsamling sammen i Philadelphia, og
samme høst ble USAs grunnlov undertegnet. Den nye grunnloven førte med seg en
langt sterkere sentralmakt enn i den opprinnelige konføderasjonen, og i 1789 ble
George Washington den nye replikkens første president. Samtidig møttes Senatet
og Representantenes hus for første gang. De første grunnlovstilleggene, kalt
Bill of Rights, ble ratifisert i 1791 og garanterte innbyggerne blant annet
religionsfrihet, ytringsfrihet og rettssikkerhet.

I løpet av 1800-tallet ekspanderte den unge nasjonen vestover, og perioden ble
preget av stadige indianerkriger. Louisiana-kjøpet under president Thomas
Jefferson i 1803 nær doblet USAs størrelse, og i 1819 måtte Spania avstå
Florida. I 1845 annekterte De forente stater Republikken Texas, og året etter
ble Oregonterritoriet amerikansk etter en avtale med britene. USAs seier i den
meksikansk-amerikanske krigen endte med at Mexico måtte avstå California og det
som ble det sydvestlige USA. Gullrushet i California 1848–1849 i kombinasjon med
jernbaneutbygging bidro til en storstilt folkeforflytning vestover, noe som
ledet til nye konflikter med indianerne. Sentral i konflikten var nybyggernes
nedslakting av store mengder bison, noe som ødela prærieindianernes
livsgrunnlag.

Inn på 1850-tallet økte motsetningene mellom de forskjellige delstatene og
mellom nord og syd. De to delene av landet hadde grunnleggende forskjellige
økonomiske systemer, med en plantasjeøkonomi basert på slavearbeid i syd og en
mer moderne industriell kapitalisme i nord. Det var også strid om hvorvidt
slaveriet skulle innføres i de nye delstatene som ble tatt opp i unionen, samt
en prinsipiell uenighet om maktfordelingen mellom den føderale regjeringen og
delstatsregjeringene. Det republikanske partiet var blitt grunnlagt i 1854, og
var i stor grad basert på motstand mot slaveriet. Da republikaneren Abraham
Lincoln ble valgt til president i 1860 svarte syv av sydstatene med å forlate
unionen og danne Amerikas konfødererte stater. Bombardementet av Fort Sumter
utløste den amerikanske borgerkrigen, og snart gikk fire nye slavedelstater over
på Konføderasjonens side. Etter fire år med blodig krigføring vant nordstatene
krigen i 1865. Allerede i 1863 hadde Lincoln opphevet slaveriet i
utbryterdelstatene, og nordstatenes seier gav fire millioner
afrikansk-amerikanske slaver sin frihet.

Etter borgerkrigen nådde tilstrømmingen av immigranter til landet nye høyder,
noe som var med på å fremskynde industrialiseringen. Sammen med høye tollmurer,
investeringer i infrastrukturen og statlige reguleringer av bankvesenet la dette
grunnlaget for USAs utvikling til en industriell og politisk stormakt. I
25-årsperioden frem mot 1890 ble USA det landet i verden med størst produksjon
av industrivarer, etter å ha gått forbi både Storbritannia, Frankrike og
Tyskland i industriell størrelse. Landets voksende makt gjorde det også mulig å
overta nye terriotorier, slik som anneksjonen av Puerto Rico og Filippinene
etter den spansk-amerikanske krig i 1898.

Årene fra ca. 1890 til ca. 1920 kalles ofte «den progressive epoken». En
oppblomstring i journalistikken satte korrupsjon i det offentlige på
dagsordenen, samtidig som mange nye sosiale og politiske bevegelser ble dannet.
Dette førte blant annet frem til kvinnelig stemmerett (1920), reformer av
skolesystemet, innføring av direkte valg på senatorer (1913), de første
primærvalgene (Oregon var først i 1910), en profesjonalisering av helsevesenet
og forbud mot tilvirkning, omsetning og konsumpsjon av alkoholholdig drikke (The
Volstead act, 1919). Forbudstiden kom til å vare frem til 1933, og førte til en
kraftig oppblomstring av mafiavirksomhet og annen organisert kriminalitet.

USA valgte å forholde seg nøytrale da første verdenskrig brøt ut i 1914. I 1917
gikk imidlertid landet med på ententemaktenes side, blant annet på grunn av den
tyske senkingen av passasjerskipet «Lusitania». På tross av at den amerikanske
presidenten Woodrow Wilson søkte en aktiv rolle i internasjonal politikk (blant
annet med sine 14 punkter) etter krigens slutt gikk USA raskt i isolasjonistisk
retning, og da det amerikanske senatet ikke ratifiserte Versaillestraktaten ble
USA stående utenfor Folkeforbundet.

1920-tallet var preget av økonomisk fremgang, med et stadig økende overskudd i
industrien. På tross av dette falt imidlertid inntjeningen i landbruket. Et
opphetet aksjemarked gikk over ende på «Black Tuesday» i 1929, noe som ble
startskuddet til den store depresjonen. Hoover-administrasjonen lyktes ikke å
snu den økonomiske trenden, og i 1933 ble Franklin D. Roosevelt valgt til
president. Roosevelt innførte snart sin «New Deal»-politikk for å hanskes med
depresjonen, noe som medførte en kraftig økning i den offentlige styringen av
økonomien.

Landet var ennå ikke kommet ut av depresjonen da det ble tvunget med i andre
verdenskrig etter det japanske angrepet på Pearl Harbor i 1941. Kort tid etter
ble også USA involvert i krigen i Europa, da Hitler erklærte USA krig. USAs
enorme industrikapasitet og tilgang på råvarer skulle vise seg å bli sentrale
brikker i de alliertes seier over aksemaktene, og med Manhattanprosjektet ble
landet verdens første atommakt. Fra og med invasjonen av Normandie i 1944 deltok
USA for fullt i krigen på det europeiske fastlandet, og sammen med Storbritannia
og Sovjetunionen lykkes man å vinne over Nazi-Tyskland i mai 1945. En fire år
lang kampanje i Stillehavet kulminerte med atombombene over Hiroshima og
Nagasaki i august, og den 15. august 1945 kapitulerte også Japan.

Ved den andre verdenskrigs slutt i 1945 ble Europa delt mellom en vestlig,
demokratisk del og en østlig sovjetiskkontrollert, kommunistisk del. Denne
situasjonen ble kjent som den kalde krigen. Fra 1947 finansierte USA
gjenoppbygningen av Vest-Europa gjennom Marshallplanen, og to år senere gikk USA
og de fleste demokratiske landene i Europa sammen i forsvarsalliansen NATO.
Under Koreakrigen fra 1950 til 1953 intervenerte USA på Sør-Koreas side, og i
1962 var verden på randen av atomkrig under Cubakrisen. Perioden var også preget
av antikommunisme internt i USA, blant annet gjennom den såkalte McCarthyismen.

Den massive industrioppbygningen under andre verdenskrig fikk også USA ut av
depresjonen, og de første tiårene i etterkrigstiden var preget av stor økonomisk
fremgang. Privatbilismen eksploderte, samtidig som folk fikk økt tilgang på
forbruksvarer og husholdningsartikler slik som kjøleskap, vaskemaskiner og
fjernsynsapparater. Folketallet i USA økte også kraftig i perioden, og de store
barnekullene gav navn til «Babyboom-generasjonen». Etterkrigstiden bar også preg
av at barnefamilier i stor grad flyttet fra sentrumsnære strøk i byene og ut i
forstedene.

Den nyvunnede rikdommen var imidlertid ikke jevnt fordelt, og spesielt
afrikansk-amerikanerne slet med å komme ut av fattigdom. Samtidig ble svarte
nektet politisk deltagelse igjennom såkalte Jim Crow-lover, noe som bidro til
fremveksten av Borgerrettighetsbevegelsen. Sentralt for
Borgerrettighetsbevegelsen var politiske rettigheter for den svarte
befolkningen, en slutt på diskriminering i boligmarkedet, og desegregering av
skoler og offentlig transport i Sydstatene (se artiklene Brown mot skolestyret,
de ni fra Little Rock og bussboikotten i Montgomery). Etter attentatet mot John
F. Kennedy i 1963 overtok Lyndon B. Johnson som president, og i henholdsvis
1964, 1965 og 1968 fikk Johnson igjennom the Civil Rights Act, the Voting Rights
Act og the Fair Housing Act. Disse lovene forbød raseskiller og diskriminerende
valgordninger og boliglover. Blant de mest sentrale svarte
borgerrettighetsforkjemperne var W. E. B. DuBois, Malcolm X, Rosa Parks og
Martin Luther King jr.

Romkappløpet begynte i 1957 da sovjeterne skjøt opp verdens første kunstige
satellitt Sputnik 1. I 1961, 57 dager etter russeren Jurij Gagarin, ble Alan
Shepard den første amerikaneren i verdensrommet. Samme år lovet president John
F. Kennedy at USA «skulle forplikte seg til, innen utgangen av tiåret, å sende
en mann til månen og hente ham trygt tilbake til jorden». Kennedys løfte ledet
til Apollo-programmet, som med Apollo 11 i 1969 sendte de første menneskene til
månen. Romteknologien fikk også militære anvendelser, og både USA og
Sovjetunionen utviklet Interkontinentale ballistiske missiler til å bære
kjernefysiske våpen. Det kjernefysiske kappløpet roet seg noe etter
SALT-avtalene, men begge sider i den kalde krigen hadde uansett nok våpen til å
utrydde mennesker og mange dyrearter (livet under havet og noen dyr på land
hadde overlevd).

Fra midten av 1960-tallet deltok USA på Sør-Vietnams side under Vietnamkrigen.
På tross av en massiv militærkampanje lyktes ikke amerikanerne å vinne krigen,
og i 1973 trakk de seg ut av landet. USAs involvering i Vietnam hadde ført til
sterk motstand både i opinionen innenriks og fra andre land, og den manglende
evnen til å vinne krigen ble et stort prestisjenederlag i den kalde krigen.

I 1974 måtte president Richard Nixon gå av etter Watergate-skandalen. Etter
presidentperiodene til Gerald Ford og Jimmy Carter overtok Ronald Reagan
presidentposten i 1981. Reagan sørget for massive kutt i skatter og offentlige
reguleringer (såkalt Reaganomi/Reaganomics), samtidig som han eskalerte den
kalde krigen. Mot slutten av 1980-tallet ble det klart at Sovjetunionen ikke
klarte å henge med hverken militært eller økonomisk, og i 1989 falt Berlinmuren.
I 1991 gikk Sovjetunionen i oppløsning, og USA stod igjen som verdens eneste
supermakt.

I 1993 ble Bill Clinton valgt til president. 1990-tallet var preget av økonomisk
fremgang, mens Dot com-boblen ved årtusenskiftet førte til noen år med dårlige
økonomiske tider. På 2000-tallet merket amerikansk økonomi effektene av
globaliseringen, idet mange ufaglærte arbeidsplasser forsvant til land med
lavere lønninger. De siste årene av George W. Bushs tid som president
(2000–2008) ble preget av nye økonomiske problemer med den såkalte finanskrisen,
med fallende boligpriser, økende arbeidsledighet, uro i bank- og finanssektoren
og dårlige tider i aksjemarkedet.

Sikkerhetspolitisk ble de to første tiårene etter den kalde krigens slutt preget
av økt fokus på Midtøsten. Under Gulfkrigen 1990–1991 ledet USA koalisjonen som
kjempet mot Saddam Husseins Irak, og også i 1996 og 1998 gikk USA til
militæraksjoner mot Hussein-regimet. USA ble i løpet av 1990-tallet i stadig
større grad mål for internasjonal terrorisme, blant annet med bombingen av
Verdens Handelssenter i 1993 og terrorangrepene i Kenya og Tanzania i 1998.
Etter terrorangrepene den 11. september 2001 ble USA involvert i krigen i
Afghanistan, og i 2003 ledet USA en ny invasjon av Irak.

Perioden fra ca. 1990 til i dag har også vært preget av en markant nedgang i
kriminaliteten. I 2009 registrerte FBI ca. 1 318 000 tilfeller av
voldskriminalitet, noe som er en nedgang på 31 % fra 1991. Likevel har USA i
perioden sett en rekke grove voldsepisoder som har sjokkert nasjonen, slik som
raseopptøyene i Los Angeles i 1992 etter Rodney King-saken, Columbine-massakren
i 1999 og Virginia Tech-massakren i 2007.

De forente stater er verdens eldste fortsatt eksisterende føderasjon, og er et
representativt demokrati basert på USAs grunnlov. Grunnloven ble vedtatt i 1789,
da den erstattet Konføderasjonsartiklene.

Det er tre eller fire forvaltningsnivåer i USA. Det føderale nivået står øverst,
men delstatene har svært stor makt. Delstatene er inndelt i fylker (i de fleste
delstater kalt «counties»; kalt «boroughs» i Alaska og «parishes» i Louisiana).
Fylkenes oppgaver varierer fra delstat til delstat. Mange steder har en også
kommune- og/eller bystyre som et fjerde nivå, mens enkelte tettsteder ikke har
noe slikt nivå og ligger direkte under fylket.

På alle nivåer velges politikere direkte av velgerne i hemmelige flertallsvalg,
med unntak av ordningen med valgmenn som indirekte utpeker presidenten og
visepresidenten. På føderalt nivå og i de aller fleste tilfeller på delstats- og
lokalpolitisk nivå velger velgerne lederen for den utøvende makt (president,
guvernører, byrådsledere o.l.), mens disse igjen utpeker medlemmene av
administrasjonen. Det er ikke parlamentarisme i USA, og regjeringsmedlemmer står
i hovedsak ansvarlig kun overfor presidenten. Mange steder velges også dommere,
men i de fleste delstater utpekes disse av guvernøren. Det er svært mange
embetsmenn og råd/styrer som velges direkte av folket i USA, slik som for
eksempel lokale skolestyrer.

De føderale myndigheter følger maktfordelingsprinsippet, og er inndelt i tre
deler. Denne inndelingen kalles checks and balances på amerikansk, da
inndelingen er ment å sørge for at ingen av delene blir for sterke i forhold til
de andre.

Grunnloven ligger til grunn for det amerikanske systemet, og regulerer de fleste
forhold mellom de de føderale myndigheter og folket. Delstatene har sine egne
grunnlover, som imidlertid ikke kan overstyre den føderale grunnloven. Den
føderale grunnloven kan endres på to måter, og begge måtene krever at tre
fjerdedeler av delstatene godkjenner tillegget. Grunnlovstillegg kalles
amendments i USA. Det har vært 27 grunnlovstillegg, der Bill of Rights
(ratifisert i 1791) er det mest kjente. De garanterer grunnleggende demokratiske
rettigheter som ytringsfrihet, religionsfrihet og pressefrihet, i tillegg til
ting som retten til å bære våpen. Andre viktige grunnlovstillegg er det
trettende som opphevet slaveriet, og det nittende som gav kvinner stemmerett.

Amerikansk politikk domineres av to partier, Det republikanske parti og Det
demokratiske parti. Disse to partiene deler de aller fleste posisjoner mellom
seg, selv om uavhengige kandidater er vanligere på lokalt nivå. Generelt sett er
republikanerne konservative og demokratene det som i amerikansk språkbruk
omtales som «liberale» (sentrum-venstreorienterte), men begge partiene rommer et
vidt spekter av ulike politiske oppfatninger. Av mindre føderale partier kan Det
libertarianske parti, Konstitusjonspartiet og Green Party nevnes. Siden det 19.
århundre har det vært totalt 30 senatorer, 111 representanter i Representantenes
hus (USA) og 28 guvernører som ikke har representert Det demokratiske parti
eller Det republikanske parti.

USA består av 50 delstater, samt forbundsdistriktet District of Columbia
(Washington, D.C.), som er landets hovedstad. 48 av disse ligger i det som
kalles «det kontinentale USA», i tillegg kommer Alaska, som skilles fra resten
av USA av Canada, og Hawaii, som ligger i Stillehavet. Rent formelt heter
Massachusetts, Pennsylvania, Kentucky og Virginia «Commonwealth» i stedet for
delstater ("state"), men dette har ingen juridisk eller praktisk betydning -- i
motsetning til Puerto Rico, som er definert som Commonwealth og derfor ikke har
status som delstat. Kun "states" har rett til full representasjon i den føderale
Kongressen.

USA har også flere oversjøiske besittelser. Av disse er øyen Puerto Rico i Det
karibiske hav den største. Andre områder tilhørende USA er De amerikanske
Jomfruøyer, Amerikansk Samoa, Guam, Nord-Marianene og enkelte småøyer som ikke
er bebodd. Siden 1898 har også USA hatt en marinebase på Cuba, Guantanamo Bay
Naval Station. Denne har en spesiell status, og styres av det amerikanske
forsvaret.

De væpnede styrkene i USA er underlagt politisk kontroll, og
Forsvarsdepartementet styrer de fire grenene hæren, marinen, marinekorpset og
flyvåpenet. I tillegg finnes den femte grenen kystvakten, som ligger under
Sikkerhetsdepartementet. I krigstid blir imidlertid kystvakten overført til
Marinedepartementet.

Det amerikanske forsvaret har en mannskapsstyrke på 1,4 millioner i aktiv
tjeneste, i tillegg til flere hundre tusen i Nasjonalgarden og i
reservestyrkene. USA har en profesjonell hær, men verneplikt kan innføres i
krigstid.

USAs forsvar er verdens sterkeste, og landet er verdens eneste supermakt.
Forsvarsbudsjetter er på relativt beskjedne fire prosent av BNP, men dette
utgjør hele 48 % av verdens forsvarsutgifter. Det amerikanske forsvaret har mer
enn 700 baser rundt om i verden, og er operative verden rundt. USA har elleve
aktive hangarskip samt en stor flåte strategiske ubåter, noe som gjør landets
forsvarsevne svært fleksibel.

USA var med på å grunnlegge NATO i 1949, alliansen har siden vært en hjørnestein
i amerikansk sikkerhets- og utenrikspolitikk. Ved siden av landene i NATO er
andre viktige allierte Japan, Australia og Israel. Blant NATO-landene er båndene
til Tyrkia og Storbritannia av de sterkeste, og landene har et tett
forsvarssamarbeid.

Pr. 2010 leder USA den verdensomspennende krigen mot terror og er spesielt
engasjert i krigen i Afghanistan og krigen i Irak.

Økonomien i De forente stater er basert på kapitalisme, med trekk av
blandingsøkonomi. USA er den ledende økonomiske stormakten i verden, og
amerikanere har en gjennomgående høy levestandard. Medianinntekten for
husholdninger er på cirka 280 000 kroner (ikke justert for kjøpekraft).
Rikdommen er imidlertid noe ujevnt fordelt; de øverste 20 % har en
husholdningsmedianinntekt på ca. 550 000 kroner, mens de fattigste 20 % har en
medianinntekt på 120 000 kroner pr. husholdning (alle tall fra 2005).

Privat sektor står for hoveddelen av den amerikanske økonomien, men offentlig
sektor er også stor med 36 %. Statlige reguleringer er noe mindre i USA enn i de
fleste andre vestlige land. Arbeidsmarkedet er fleksibelt, og det sosiale
sikkerhetsnettet er mindre enn i Europa. Offentlige trygde- og pensjonsordninger
har imidlertid økt mye de siste 20 årene, både med utbygging av de føderale
ordningene Medicare og Medicaid, og tvungne forsikringsordninger på
delstatsnivå. Amerikanere jobber ofte svært mye, og har lite ferie sammenlignet
med europeere.

USAs sentralbank kalles Federal Reserve System, og er en blanding av offentlig
og privat eiet. Sentralbanken er politisk uavhengig, og har vide fullmakter når
det gjelder pengepolitikken.

USA var verdens tredje største eksportnasjon i 2009, bak Folkerepublikken Kina
og Tyskland. Den samlede verdien på eksporterte varer var 1,06 billioner dollar.
I perioden august 2009 til juli 2010 hadde landet et underskudd på
handelsbalansen på 604,7 milliarder dollar.

USA er en stor eksportør av landbruksvarer. Selv om landbrukets andel av BNP er
nede i to prosent er landet fortsatt en ledende produsent av kjøtt,
meieriprodukter, soyabønner, mais, havre, hvete, bygg, bomull, sukker og
trelastprodukter.

Over halvparten av USAs landområder brukes til landsbruksformål. Det har vært en
sterk tendens til at landbruket har gått over fra arbeidsintensive småbruk til
større, mekaniserte farmer, og det er derfor kun 834 000 personer som arbeider i
jordbrukssektoren. I 1860 var til sammenligning halvparten av landets befolkning
sysselsatt i landbruket.

Det mest fruktbare området i USA er området mellom Appalachene og Rocky
Mountains. Her dyrkes det hvete på prærien i Midtvesten, og mais i de sentrale
lavlandsområdene. I sydstatene er bomull vanlig, blant annet i Mississippi og
Arkansas. Det dyrkes tobakk i sydøst, der Virginia er det mest kjente
produksjonsstedet. I syd dyrkes det også mye sukkerrør og peanøtter. California
er store på dyrking av frukt og grønnsaker, og nyter godt av billig, meksikansk
arbeidskraft. Også i Florida dyrkes det mye frukt, blant annet appelsiner. USA
har en betydelig meieriproduksjon, sentrert i Wisconsin.

USA er rikt på naturressurser, og har blant annet gull, petroleum, kull og uran.
Landet har likevel et vedvarende handelsunderskudd. Spesielt er landet avhengig
av olje fra blant annet Midtøsten, selv om det produseres mye olje og naturgass
i Texas, Alaska og California. USA har omtrent en tredjedel av verdens
kullreserver, og mesteparten er av svært god kvalitet. Mesteparten av kullet
finnes i delstatene Wyoming, Vest-Virginia, Kentucky, Pennsylvania, Ohio og
Texas.

USA har tradisjonelt vært en sterk industrinasjon, og industrien står for en
stor del av BNP. Imidlertid har det gått nedover med den tradisjonelle
tungindustrien i nordøst, noe som har gjort at regionen har fått tilnavnet
«Rustbeltet». Bilindustrien i Michigan har lange tradisjoner, og oppsto med
Oldsmobile i 1897. Henry Ford var en pioner når det gjaldt moderne
samlebåndsmetoder i bilindustrien, og var grunnleggeren av Ford Motor Company.
Senere oppsto også andre bilgiganter som General Motors og Chrysler, alle i
Michigan. De siste tiårene har bilindustrien i USA slitt tungt, spesielt med
konkurranse fra japanske bilmerker som Toyota og Honda. USA er likevel landet
med størst produksjon av personbiler, og har det siste tiåret tiltrukket seg
flere utenlandskeide bilfabrikker, spesielt i sydstatene. Likevel faller landets
bilproduksjon svakt, mens andre lands produksjon øker. Mens USA i 1970
produserte 28,2% av all verdens biler, er andelen i 2006 nede i 16,0%.

USA har også en sterk forsvars-, romfarts- og flyindustri. Ledende selskaper i
disse sektorene inkluderer Boeing, Lockheed Martin, General Dynamics og Northrop
Grumman. Også innen annen høyteknologi har USA mange av verdens største
selskaper. Amerikanske giganter innenfor programvare, microchips og
telekommunikasjon er blant annet Microsoft, Apple, Google, IBM, Intel, Cisco,
HP, Dell og Motorola. Mye av den høyteknologiske industrien befinner seg i
Silicon Valley i California.

USA hadde i 2008 ca. 6,5 millioner kilometer offentlige veier. Ryggraden i det
amerikanske veinettet har sin opprinnelse i Federal Aid Highway Act fra 1956, da
Eisenhower-administrasjonen skapte Interstate Highway-systemet. Veinettet i USA
eies og vedlikeholdes av de enkelte delstater, selv om en stor del av
finansieringen kommer fra de føderale myndigheter. Landet hadde i 2008 ca. 150
millioner registrerte motorkjøretøyer, noe som utgjør 15 % av verdens samlede
bilpark.

De forente stater hadde totalt 98 flyselskaper i 2006, hvorav 21 hadde en
omsetning på over én milliard dollar. Til samme tid hadde landet 5 233
offentlige flyplasser, hvorav 75 % hadde fast dekke. Et flertall av verdens
største flyselskap målt i antall passasjerer hører hjemme i USA, og de største
er Delta Air Lines, Southwest Airlines, American Airlines, United Airlines,
Continental Airlines, US Airways og Northwest Airlines. Syv av verdens 20
travleste flyplasser ligger i USA: Hartsfield internasjonale flyplass (Atlanta,
verdens travleste med 43 millioner årlige passasjerer), O'Hare internasjonale
lufthavn (Chicago), Los Angeles internasjonale lufthavn, Dallas-Fort Worth
internasjonale lufthavn, Denver internasjonale lufthavn, John F. Kennedy
internasjonale lufthavn (New York) og George Bush interkontinentale lufthavn
(Houston).

Det amerikanske jernbanenettet domineres av det statlige selskapet Amtrak, som
siden 1973 har hatt monopol på langdistansestrakninger. I 2008 opererte Amtrak
524 jernbanestasjoner i 46 forskjellige delstater. I tillegg til Amtraks linjer
kommer ulike former for forstadsbaner i et drøyt dusin storbyer, samt
undergrunnsbaner som New Yorks undergrunnsbane, BART i San-Francisco-området,
MBTAs linjer i Boston, Chicagos 'L'-system og Washingtons metro.

Det var 57 millioner utenlandske feriebesøk til USA i 2008, og turismenæringen i
landet sysselsatte til samme tid 5,9 millioner mennesker og omsatte for 767
milliarder dollar. Flesteparten av de utenlandske turistene kommer fra Europa,
med Storbritannia (4,2 millioner unike reisende), Tyskland (1,3 millioner) og
Frankrike (1 million) som de største avreiselandene (tall for 2007). I 2008
besøkte 214 000 nordmenn USA, en økning på 41 000 fra 2007.

De fem mest besøkte turistattraksjonene i USA i 2008 var Times Square i New
York, Las Vegas Strip i Nevada, National Mall and Memorial Parks i Washington,
D.C., Faneuil Hall i Boston og Magic Kingdom i Disneyworld i Florida. Andre
kjente steder på listen over de mest besøkte stedene er Niagara Falls, Grand
Canyon, Fisherman's Wharf i San Francisco, Great Smoky Mountains nasjonalpark i
Tennessee og Nord-Carolina og Universal Studios i Hollywood i Los Angeles.

Det er skoleplikt i USA, men alderstrinnene der skolegang er obligatorisk
varierer fra delstat til delstat. Barn begynner typisk på skolen en gang mellom
de er fem og syv år gamle, og går til de er seksten til atten. Grunnskolen
(«elementary school») består av de første seks til åtte årene. Her har elevene
ofte samme læreren i alle fag, de fleste lærere er derfor utdannet
allmennlærere.

Mellomskolen («middle school», tidligere også kalt «junior high school») er fra
to til fire år, avhengig av delstat. Her introduseres ofte (men ikke alltid)
elevene for fremmedspråk, og kan typisk ta ett eller to valgfag. De siste fire
årene av skolegangen er på videregående nivå («high school»). I mange delstater
kan elevene slutte når de er 16, men de fleste delstatene krever at alle
fullfører skolegangen helt ut. I motsetning til i de fleste andre land er det en
liten grad av spesialisering på videregående skole-nivå, og de fleste skoler
krever at alle elever tar naturvitenskap, matematikk og samfunnsfag alle årene.

Høyere utdannelse i USA kalles som regel for «college». De fleste grader er
fireårige, men det første året tar man som regel et bredt spekter av fag (det er
ikke vanlig å søke seg inn på bestemte linjer rett fra videregående). Enkelte
typer utdannelser, som medisinstudier og jusstudier, begynner man først på etter
at man har en bachelorgrad i noe annet.

USA er kjent for sine mange gode universiteter, og studenter fra hele verden
reiser til USA for å utdanne seg. De beste universitetene er som regel private
og svært kostbare, men det finnes også svært mange offentlige universiteter av
høy kvalitet. Skolepengene for et privat universitet er typisk på godt over
100 000 kroner i året, mens de på offentlige universiteter er i
størrelsesordenen 30 000 kroner.

USAs største massemedium er fjernsynet, og i 1999 hadde 98 % av alle amerikanske
husholdninger TV. De tre store nettverkene ABC, CBS og NBC dominerte eteren fra
1950-tallet til 1970-tallet, men fra 1980-tallet har disse møtte stadig sterkere
konkurranse fra kabel-TV. I 1975 ble Home Box Office det første TV-nettverket
som distribuerte over satellitt, og i 1980 kom verdens første 24-timers
nyhetskanal, CNN. Senere kom musikkanalen MTV, som i 1993 hadde 46 millioner
seere i USA og 32 andre land. USA har også et offentlig finansiert system med
TV- og radiokanaler i PBS, grunnlagt 1969. Fox Broadcasting Company (grunnlagt
1986) har også hatt stor suksess, og utgjør sammen med ABC, CBS og NBC de fire
ledende nasjonale fjernsynsnettverkene.

De eldste avisene i USA kom allerede i kolonitiden, men dagsavisen som
massemedium skriver seg i hovedsak fra midten av 1800-tallet. Viktige tidlige
aviser var New York Tribune (1841) og The New York Times, Baltimore Sun og
Chicago Tribune (alle grunnlagt på 1850-tallet). Etter den amerikanske
borgerkrigen (1861–1865) fikk USA to store konkurrerende avisimperier under
Joseph Pulitzer og William Randolph Hearst, og de harde konkurransen førte til
utbredt sensasjonsjournalistikk – såkalt yellow journalism. På tross av hard
konkurranse fra TV klarte avisene seg relativt bra i etterkrigstiden, og i 1999
leste fortsatt mer enn 66 % av voksne amerikanere en avis på en gjennomsnittlig
hverdag. Pr. 2010 er de største amerikanske dagsavisene The Wall Street Journal
(2,1 millioner), USA Today (1,8 millioner), The New York Times (950 000), Los
Angeles Times (740 000) og The Washington Post (580 000) (avrundede
gjennomsnittlige daglige opplagstall hentet fra Audit Bureau of Circulations).
Det amerikanske avismarkedet er langt mer lokalisert enn i mange andre land, og
lokal- og regionalaviser står for mesteparten av de samlede daglige
opplagstallene. Med unntak av i store byer som New York, Boston og Chicago har
lokalavisene i stor grad lokale monopoler.

Konkurransen fra Internett har også rammet avisene hardt, og i perioden
2000–2008 ble inntektene fra annonsesalg halvert. 69 % av amerikanske
husholdninger hadde i 2009 Internett-tilgang, men variasjonene er store mellom
ulike demografiske grupper.

Helsevesenet i USA er i hovedsak privat drevet og finansiert. Det er derfor
nødvendig med helseforsikring for de fleste typer behandlinger, og omtrent 85 %
av amerikanere har en eller annen form for slike forsikringer. Det vanligste er
at helseforsikring dekkes av arbeidsgiver, dette gjelder for omtrent 60 % av
befolkningen. Det finnes også offentlige helseforsikringer, slike omfatter
Medicare, Medicaid og diverse militær helsehjelp, og omtrent 27 % av
befolkningen dekkes av disse ordningene. Ca. 15 % av befolkningen hadde per 2007
ingen form for helseforsikring.

Sent i 2009 ble det igangsatt en helsereform i USA hvor 45 millioner amerikanere
uten forsikring ble omfattet av en offentlig sykeforsikring. Reformen ble
vedtatt i mars 2010, og fases gradvis inn frem mot 2014.

USA har noe høyere kriminalitet enn de fleste andre i-land. Spesielt er dødsfall
i forbindelse med bruk av skytevåpen svært mye høyere i USA enn i blant annet
Europa. For 2009 registrerte FBI omtrent 1,3 millioner tilfeller av
voldskriminalitet, noe som tilsvarer 429 tilfeller pr. 100 000 innbyggere.
Kriminaliteten har falt kraftig den siste tyveårsperioden, og i 1991 var det til
sammenligning 758 tilfeller pr. 100 000 innbyggere. Fengselsbefolkningen i USA
var ved utgangen av 2008 på ca. 1,6 millioner, hvorav omtrent 200 000 sonet i
føderale fengsler. Det tilsvarer at 1 av 198 amerikanere til en hver tid sitter
i fengsel. 1. januar 2008 satt mer enn 1 av 100 personer over 18 år fengslet i
USA.

De forente stater har en rekke forskjellige etterforskningsorganer og
politietater på flere nivåer. På føderalt nivå finnes Federal Bureau of
Investigation, Bureau of Alcohol, Tobacco, Firearms and Explosives, U.S.
Marshals Service og Drug Enforcement Administration (alle underlagt
Justisdepartementet), samt blant annet U.S. Customs and Border Protection, U.S.
Immigration and Customs Enforcement, U.S. Secret Service, United States Coast
Guard og Transportation Security Administration underlagt
Sikkerhetsdepartementet. Alle delstater har også egne politistyrker, og i
storbyområder har også fylker og kommuner eget politi. I en særstilling kommer
sheriff-vervet, som de fleste steder er den høyest rangerte politimyndighet på
fylkesnivå. Sheriffer blir valgt (som regel for fireårsperioder), og kan ha alt
fra en ren seremoniell rolle til en aktiv og operativ rolle med tusenvis av
sheriffbetjenter under seg (som i Los Angeles County Sheriff's Department).

De helt dominerende verdensbyene i USA er New York på østkysten og Los Angeles
på vestkysten. Andre viktige byer er San Francisco i vest, Boston i øst,
hovedstaden Washington og Chicago, den største innlandsbyen.

Fordi amerikanske byer har vokst svært langt utover de etablerte bygrensene,
opererer statistikkbyrået United States Census Bureau med en romsligere
definisjon kalt primærstatistikkområde, for å rangere storbyområdene. 55
byområder har over én million innbyggere, mens ytterligere 45 har over en halv
million.

Blues oppsto som arbeidssanger (såkalte shouts) for svarte slaver. Musikkformen
bygger på mønstre fra afrikansk musikk, og forteller gjerne om sangerens motgang
og ulykke. Etter andre verdenskrig spredde bluesen seg nordover fra
Mississippideltaet, og Chicago ble bluesens hovedstad. Kjente amerikanske
bluesartister er blant annet John Lee Hooker og Muddy Waters.

Også Rock and roll startet i afrikansk-amerikanske miljøer. Rocken ble en
kommersiell verdenssuksess med Elvis Presleys gjennombrudd i 1956, og førte til
at foreldregenerasjonen ble sjokkert av ungdommens (etter datidens standarder)
seksualiserte dansing. Eksporten av rock var en viktig faktor i
amerikaniseringen av store deler av Vest-Europas kulturliv etter andre
verdenskrig. Rocken har holdt seg populær i den vestlige verden helt siden
femtitallet, og hver generasjon har utviklet musikkformen videre. Sekstiåtterne
hadde Jimi Hendrix og Bob Dylan med sine politiske antikrigsbudskap, mens
slutten av syttitallet så fremveksten av arbeiderklasserock med blant annet Tom
Petty og Bruce Springsteen. Med nittitallet kom grungen, med band som Nirvana og
Soundgarden.

Country oppstod i immigrantgrupper syd og øst i USA, spesielt fra De britiske
øyer. De viktigste artistene i den tidlige countrybevegelsen var Jimmie Rodgers
og The Carter Family. Senere countrystjerner inkluderer Hank Williams og Johnny
Cash. Country er svært populært i rurale deler av De forente stater, og
Nashville i Tennessee regnes som countryens vugge.

Jazzen oppstod i New Orleans på slutten av attenhundretallet. Musikksjangeren
var en blanding av afrikanske rytmer og europeisk musikktradisjon. Sjangeren
«ragtime» oppstod først i New Orleans på 1890-tallet, og ble senere popularisert
av Irving Berlin og Scott Joplin. Fra bydelen Storyville i New Orleans kom også
undersjangeren Dixieland. På tyvetallet flyttet jazzmiljøet nordover til
Chicago, der artister som Joe «King» Oliver og Louis Armstrong blomstret.
Samtidig vokste det frem et spennende musikkmiljø i New York, der den såkalte
Harlem Renaissance førte med seg kulturell nyskapning med basis i de svarte
delene av byen. Viktige jazzmusikere med base i Harlem var Count Basie, Fletcher
Henderson og Duke Ellington.

I tiden rundt den britisk-amerikanske krig 1812–1815 oppsto det økt behov for å
markere en særegen amerikansk litteratur og kultur. En antall nye litterære navn
markerte seg, kanskje mest framtredende var Washington Irving, William Cullen
Bryant, James Fenimore Cooper, og Edgar Allan Poe. USAs to fremste poeter på
1800-tallet var Walt Whitman og Emily Dickinson.

Mark Twain var den første betydelig amerikanske forfatteren som ble født et godt
stykke unna Østkysten. Hans regionale mesterstykker var den biografiske Livet på
Mississippi og romanen Huckleberry Finn. F. Scott Fitzgerald (Den store Gatsby)
og Ernest Hemingway (Og solen går sin gang, Farvel til våpnene) regnes som de
største amerikanske forfatterne på begynnelsen av 1900-tallet, mens John
Steinbeck skrev om fattige og arbeidsfolk i forbindelse med den store
depresjonen. Både Hemingway og Steinbeck vant Nobelprisen i litteratur, i
henholdsvis 1954 og 1962.

Kjente amerikanske samtidsforfattere omfatter blant annet Thomas Pynchon, Tim
O'Brien, Robert Stone, Don DeLillo, Paul Auster, Toni Morrison, Philip Roth,
Cormac McCarthy, Raymond Carver, John Cheever, Joyce Carol Oates og Annie
Dillard.

Tidlig amerikansk kunst (syttenhundretallet og første halvdel av
attenhundretallet) fokuserte på historie, da den unge nasjonen søkte etter en
nasjonal identitet. Artister som John Trumbull malte motiver fra den amerikanske
uavhengighetskrigen. Fra 1820 oppsto Hudson River School, en retning innenfor
malekunsten som fokuserte på landskapsmalerier. Hudson River-kunstnerne
inspirerte senere kunstnere som Winslow Homer og Thomas Eakins.

Ekteparet Georgia O'Keeffe og Alfred Stieglitz var svært viktig for amerikansk
kunst. Stieglitz var en pioner når det gjaldt fotografi som kunstform. O'Keeffe
var en viktig modernistisk maler, og oppnådde rekordsummer for verkene sine på
tyvetallet.

Abstrakt ekspresjonisme oppsto i New York på førtitallet. Viktige amerikanske
kunstnere innenfor denne retningen var Barnett Newman og Jackson Pollock. Som en
reaksjon på den abstrakte ekspresjonismen utviklet popkunsten seg. Denne lånte
elementer fra populærkultur, slik som reklame og tegneserier. Kjente amerikanske
popkunstnere var Andy Warhol og Roy Lichtenstein.

Det har vært produsert filmer i USA helt siden slutten av 1800-tallet, og helt
siden tiden rundt første verdenskrig har Hollywood vært symbolet på amerikansk
filmindustri. Hollywoods gullalder var fra slutten av 1920-tallet (da lydfilmen
kom med The Jazz Singer i 1927) til begynnelsen på 1960-tallet da industrien
fikk økonomiske problemer.

Kjente tidlige filmer fra USA er En nasjons fødsel (1915), King Kong (1933),
Tatt av vinden (1939) og Citizen Kane (1941). I tiden rundt og etter andre
verdenskrig var Hollywood dominert av westernfilmer (med blant annet John
Wayne), mens 1950- og 60-tallet var tiden for historisk/episke storproduksjoner
(Ben-Hur, Cleopatra, Den lengste dagen).

På slutten av 1960-tallet ble amerikansk filmindustri inspirert av europeisk
film, og Bonnie and Clyde (1967) ble den første i en ny generasjon av
amerikanske filmer. Regissører som Francis Ford Coppola (Gudfaren, Apokalypse
nå!), George Lucas (Star Wars, Indiana Jones), Martin Scorsese (Taxi Driver),
Roman Polanski (Chinatown) og William Friedkin (Exorcisten) fornyet eksisterende
sjangere og filmteknikker, og fra slutten av 1970-tallet ble Steven Spielberg
(Haisommer, Nærkontakt av tredje grad, E.T.) en av verdens mest innflytelsesrike
filmskapere.

1980-tallet var tiden for actionfilmer med muskelbunter som Sylvester Stallone,
Arnold Schwarzenegger og Bruce Willis, mens på nittitallet ble såkalt «uavhengig
film» igjen mer populært. Kjente eksempler på sistnevnte er filmskaperne Quentin
Tarantino og Michael Moore.

De forente staters multikulturelle arv gjør landets kjøkken svært variert. Mange
av matrettene som i dag oppfattes som typisk amerikanske er egentlig bragt til
landet av innvandrere, og senere tilpasset amerikansk kultur.

Typiske amerikanske matretter omfatter smultringer, eplepai, pølse i brød,
hamburger og pizza. Hamburgere og pizza kommer henholdsvis fra Tyskland og
Italia, men har fått endret formen i USA. Typisk så endres gjerne størrelsen på
rettene når mat blir «amerikanisert», da amerikanske porsjoner er kjent for å
være relativt store.

I de senere år har mat inspirert fra Mexico, såkalt Tex-Mex, blitt svært
populært i USA. Matretter fra Mexico inkluderer blant annet taco og burrito.

Det er fire store idretter i USA. «De fire store» er amerikansk fotball (NFL),
baseball (MLB), basketball (NBA) og ishockey (NHL). Dessuten får collegeidrett
svært mye oppmerksomhet, med NCAA-systemet. Super Bowl er det største og mest
sette sportsarrangementet i USA. Motorsport er også populært i USA. NASCAR-løp
trekker store tilskuermengder, og er spesielt populært i sydstatene.

De olympiske leker har blitt holdt åtte ganger i USA, det seneste i Salt Lake
City i 2002. Siste sommer-OL var i Atlanta i 1996. USA har hatt stor suksess i
OL, og har vunnet flest medaljer under sommer-OL med 929 gull. I vinter-OL er
USA på andreplass etter Norge, med 87 gull.

Siteringsfeil: <ref>-taggen med navnet «estimat» definert i <references> brukes
ikke i teksten.



https://no.wikipedia.org/wiki/Telefonsalg

Telefonsalg betegner en form for salg hvor en selger tar kontakt med en
potensiell kunde over telefon. Telefonsalg er en videreutvikling av dørsalg, som
også er oppsøkende, og hvor det er selgeren og ikke kunden som tar initiativ til
kontakt.

Telefonsalg drives ofte gjennom spesialiserte selskaper som konsentrerer
virksomheten om denne salgsformen. En del av disse virksomhetene er organisert i
interesseorganisasjonen Norsk Forening for Direkte Markedsføring (NORDMA).

Blant de som ringes opp, er reaksjonene blandet[trenger referanse], og mange
opplever telefonsalg som aggressivt, forstyrrende og uønsket. Antallet
klagesaker til Forbrukerkontorer, Forbrukerrådet og Forbrukerombudet har vært og
er relativt høyt for denne typen virksomheter. Prospektenes negative erfaringer
har en rekke forskjellige årsaker, og kan blant annet skyldes dårlig
selgerveiledning, mangelfull informasjon om pris og produkt og også at avslag er
registrert som salg.

På grunn av massiv misnøye blant de som kontaktes, er det i Norge mulig å
reservere seg mot telefonsalg (og uadressert direktereklame) gjennom et eget
Reservasjonsregister som er samlokalisert med Brønnøysundregistrene.

For å mestre salg over telefon må selgeren mestre de tre elementene:
Salgsteknikk, produktkunnskap og PMI (Positiv mental innstilling).



https://no.wikipedia.org/wiki/Bruce_Springsteen

Bruce Springsteen (født 23. september 1949) er en amerikansk rockemusiker,
gitarist, sanger og låtskriver. Springsteen er kjent for sin blanding av musikk,
poetiske sangtekster og innslag av Americana sentrert rundt hjemstaten New
Jersey. Springsteen har turnert og innspilt plater, hovedsakelig sammen med sin
gruppe E Street Band, men også alene og sammen med andre musikere.

Springsteens innspillinger har bestått av både kommersielt tilgjengelige
rockealbum og mer melankolske folkemusikkorienterte verker. Da han debuterte med
den folkrockaktige Greetings from Asbury Park, N.J. (1973) ble han sammenlignet
med Bob Dylan og Van Morrison. Albumet Born to Run (1975) var mer rock-preget.
Med The River (1980) fortsatte han å skildre den amerikanske arbeiderklassens
dagligliv, mens den lavmælte, akustiske Nebraska (1982) knyttet seg mere til
folk music-tradisjonen. Hans største kommersielle suksess er Born in the U.S.A.
(1984) med sju singleplater. Med plater som The Ghost of Tom Joad (1995) og We
Shall Overcome: The Seeger Sessions (2006) har han markert sin tilknytning til
den politisk engasjerte amerikanske folkemusikken, mens The Rising (2002) utkom
i kjøvannet av terrorangrepet 11. september 2001. Han har engasjert seg politisk
i flere saker, som kjernekraftmotstand og støtte til Amnesty International, og
har støttet de demokratiske presidentkandidatene John Kerry og Barack Obama.

Han har solgt mer enn 65 millioner album i USA, og 200 millioner på
verdensbasis, og han har mottatt en rekke priser, blant annet tyve Grammypriser,
to Golden Globe-priser og én Oscarpris. Den 23. november 2016 ble han tildelt
USAs høyeste sivile utmerkelse, Presidentens frihetsmedalje av president Barack
Obama. Springsteen ble i 2004 rangert av magasinet Rolling Stone som den 23.
største musikeren gjennom alle tider på bladets liste over de 100 største
artister. I 2013 ble Springsteen av Rolling Stone rangert som verdens beste
konsertartist.

Springsteen ble født i Long Branch, New Jersey og vokste opp i Freehold, i New
Jersey. Faren Douglas Frederick Springsteen (1925–1998), var av nederlandsk og
irsk avstamning og arbeidet stort sett som bussjåfør. Moren Adele Ann Zirilli
(født 1925), var advokatsekretær og av italiensk avstamning. Hans morfar var
født i Vico Equense i nærheten av Napoli. Han har to yngre søsken, Virginia og
Pamela. Pamela Springsteen hadde en kortvarig filmkarriere, men sluttet som
skuespiller for å bli fotograf på fulltid. Hun var fotograf på hans album Human
Touch og Lucky Town.

Springsteen fikk en katolsk oppdragelse, og gikk på den katolske skolen St. Rose
of Lima i Freehold hvor han kom på kant med nonnene og protesterte mot de
strenge reglene. En del av hans senere musikk viser imidlertid en katolsk etos
og omfatter også noen få tradisjonelle irsk-katolske salmer i en mer rocket
utgave.

I niende klasse ble han overført til den offentlige Freehold Regional High
School, men passet ikke inn der heller. Gamle lærere har sagt at han var en
«loner», en ensom gutt, som ikke ønsket noe annet enn å spille på gitar. Han
fullførte videregående skole i 1967, men følte seg såpass ubekvem at han uteble
fra sin egen eksamensseremoni. Han avsluttet skolegangen med ett år på Ocean
County College fra 1967 til 1968.

Springsteen ble inspirert til å begynne med musikk da han var syv år gammel
etter å ha sett Elvis Presley i The Ed Sullivan Show på fjernsynet. Da han var
tretten år gammel kjøpte moren hans en gitar til ham for atten dollar; senere
tok hun opp et lån for å kjøpe en Kent-gitar til 60 dollar da han var blitt 16
år, noe han minnes i sangen «The Wish».

I 1965 tok han kontakt med Tex og Marion Vinyard som støttet unge band i byen.
De hjalp Springsteen til å bli førstegitarist og deretter førstevokalist i
gruppen The Castiles. Denne gruppen spilte inn to egenkomponerte sanger ved et
offentlig innspillingstudio i Brick Township, og de hadde spillejobber en rekke
steder, blant annet på Cafe Wha? i Greenwich Village. Marion Vinyard sa siden at
hun trodde på den unge Springsteen da han hevdet at han ville gjøre det stort.

Da Springsteen var atten, ble han innkalt for å utføre verneplikt, men han
klarte ikke den fysiske undersøkelsen og ble således ikke innkalt til tjeneste i
Vietnamkrigen. I et intervju i magasinet Rolling Stone i 1984 sa han «Da jeg
gikk på bussen for ta den fysiske undersøkelsen, tenkte jeg bare én ting: Jeg
vil ikke dra». En hjernerystelse i en motorsykkelulykke da han var sytten år og
«sprø» oppførsel på sesjonen var nok til å gi ham en «klasse 4F»: «ikke
akseptabel for militærtjeneste... under etablerte fysiske, mentale eller
moralske standarder.»

På slutten av 1960-tallet opptrådte Springsteen kortvarig i powertrioen Earth
som spilte i klubber i New Jersey. Det var i denne perioden han fikk oppnavnet
«The Boss». Springsteen hadde oppgaven med å samle inn gruppas betaling etter
opptredener og fordele pengene rettferdig blant gruppas medlemmer. Springsteen
selv var mindre begeistret for oppnavnet da han mislikte sjefer, men han synes å
ha gitt det en stilltiende godkjennelse. Tidligere hadde han blitt kalt for
«Doctor». Fra 1969 til tidlig i 1971 spilte Springsteen i gruppa Steel Mill
sammen med Danny Federici, Vini Lopez, Vinnie Roslin og senere også Steve Van
Zandt og Robbin Thompson. De turnerte på colleger i Mid-Atlantic-regionen, og de
var også såvidt innom California. I januar 1970 ga musikkritikeren Philip Elwood
i avisen San Francisco Examiner gruppen denne anmeldelsen: «Jeg har aldri blitt
så overveldet av et totalt ukjent talent.» Elwood lovpriste også deres
«bindekraftige musikalitet», og i særdeleshet pekte han ut Springsteen som «en
meget imponerende komponist».

I løpet av denne tiden spilte Springsteen jevnlig på små klubber i Canton,
Massachusetts; Richmond, Virginia, Asbury Park og langs Jersey Shore, og fikk
raskt en trofast tilhørerskare. Andre opptredener fulgte i de neste to årene
mens Springsteen søkte å forme en særegen og ekte musikalsk og lyrisk stil: «Dr
Zoom & the Sonic Boom» (tidlig-til midten av 1971), «Sundance Blues Band»
(midten av 1971), og «The Bruce Springsteen Band» (midten av 1971–midten av
1972). Med tillegg av pianisten David Sancious, var dette kjernen av hva som
senere skulle bli E Street Band, med tidvis tillegg av en blåseseksjon,«The
Zoomettes» (en gruppe av kvinnelige korister for «Dr. Zoom») og Southside Johnny
Lyon på munnspill.

De musikalske sjangrene som ble utforsket var blues, R&B, jazz, kirkemusikk,
tidlig rock'n'roll, og soul. Springsteens frodige evne til sangskriving ble av
hans plateselskap beskrevet som «Flere ord i en del sanger enn andre musikere
hadde på et helt album». Hans musikalske og lyriske dyktighet førte til at han
tiltrakk seg oppmerksomhet av folk som managerne Mike Appel og Jim Cretecos, og
den legendariske talentjegeren fra Columbia Records, John H. Hammond, som under
påtrykk fra Appel, lot Springsteen prøvespille i mai 1972.

Selv etter at Springsteen hadde oppnådd internasjonal anerkjennelse, var røttene
fra New Jersey tydelige i hans musikk, og han hyllet ofte «den fantastiske
staten New Jersey» på sine konserter. Ved å trekke på sin omfattende lokale
appell solgte han rutinemessing ut påfølgende kvelder i store konserter i New
Jersey og Philadelphia. Han gjorde også mange overraskende opptredener på The
Stone Pony og andre nattklubber langs New Jersey-kysten i årenes løp, og ble
selv den fremste eksponenten for hva som ble karakterisert som «Jersey
Shore-lyden».

I 1972 signerte Springsteen ved hjelp av John Hammond en platekontrakt med
Columbia Records, Hammond hadde fått Bob Dylan og Leonard Cohen til samme
plateselskap tidligere.. Springsteen tok med seg mange av sine kolleger fra New
Jersey inn i innspillingstudioet og dannet gruppa som senere skulle bli kjent
som E Street Band. Hans debutalbum, Greetings from Asbury Park, N.J., ble gitt
ut i januar 1973, og etablerte ham som en kritikerfavoritt, men salget tok
derimot ikke av. På grunn av Springsteens lyriske tekster og musikk forankret i
folkrocken, for eksempel i sanger som «Blinded by the Light» – som senere skulle
bli en stor hit med Manfred Mann's Earth Band, og «For You», ble Springsteen i
begynnelsen sammenlignet med Bob Dylan.

Sammenligningen med Dylan skyldtes også forbindelsen til Columbia og Hammond.
«Han synger med en friskhet og en heftighet som jeg ikke har hørt siden jeg ble
rystet av [Dylans] ‘Like a Rolling Stone’,» skrev Peter Knobler, redaktør for
magasinet Crawdaddy i Springsteens første store intervju i mars 1973. Crawdaddy
var det første større musikkbladet som oppdaget Springsteen og var hans
tidligste forkjemper. Springsteen og E Street Band anerkjente dette ved å gi en
privat framføring ved Crawdaddys 10-årsfest i New York City i juni 1976.

Musikkritikeren Lester Bangs skrev om Springsteens første album i
musikkmagasinet Creem to år senere: «...mange av oss avskrev det: han skrev som
Bob Dylan og Van Morrison, sang som Van Morrison og Robbie Robertson, ledet et
band som lød som Van Morrisons.» Sangen «Spirit in the Night» var den som særlig
viste Morrisons innflytelse, mens «Lost in the Flood» var det første av mange
portretter av Vietnam-veteraner og en forbausende moden sang, var «Growin' Up»
hans forsøk på å behandle det tilbakevendende temaet oppveksttid.

I september 1973 kom hans andre album, The Wild, the Innocent & the E Street
Shuffle, det ble godt mottatt av kritikerne, men ble ingen kommersiell suksess
da det kom ut. Som Greetings handlet også dette albumet om gatene i New York og
New Jersey, med en blanding av romantikk og realisme: «And the boys from the
casino dance with their shirts open like Latin lovers on the shore,/Chasin' all
those silly New York virgins by the score.» Springsteens sanger var blitt større
i form, format og omfang; E Street Band dempet folkrockpreget og lente seg mer
mot R&B. Sangtekstene tenderte til å romantisere tenåringenes gateliv. «4th of
July, Asbury Park (Sandy)» og «Incident on 57th Street» ble favoritter hos
fansen, og den lange, ekstatiske «Rosalita (Come Out Tonight)» var inntil 1984
fast innslag på Springsteens konserter, og har også vært spilt sporadisk de
senere år.

Den 22. mai 1974 skrev musikkritikeren Jon Landau i Bostons The Real Paper etter
å ha vært på en konsert med Springsteen i Harvard Square Theater: «Jeg så
rockens framtid og dens navn er Bruce Springsteen. Og på en kveld da jeg trengte
å føle meg ung, fikk han meg til føle som om jeg hørte musikk for den aller
første gangen.» Etter denne skjellsettende opplevelsen ble Landau senere
Springsteens manager og plateprodusent og bidro til å fullføre det nye albumet
Born to Run. Springsteen hadde fått et stort budsjett til disposisjon for å
gjøre albumet kommersielt tilgjengelig. Han brukte svært lang tid i studio,
blant annet på jakt etter et Wall of Sounduttrykk. Publikums forventinger ble
bygget opp gjennom en tidlig versjon av tittelsangen «Born to Run» på radio, men
det kom til å ta mer enn 14 måneder å spille inn albumet, hvor seks måneder gikk
på sangen «Born to Run» alene.

I løpet av denne tiden hadde Springsteen kjempet med raseri og frustrasjon over
albumet og sa at han «hørte lyden i hodet» men ikke lyktes med å forklare den
for de andre i studioet. Det var i løpet av disse sesjonene at Steven Van Zandt
ble hentet inn i studioet for å hjelpe Springsteen å organisere blåseseksjonen
på «Tenth Avenue Freeze-Out». Dette første til at Van Zandt ble med i bandet;
han hadde lenge vært Springsteens venn og musikalske partner på tidligere
prosjekter. Da Springsteen hørte det ferdige albumet første gang slengte han
plata fra seg og sa til Jon Landau at han heller ville gjøre plata helt på ny
som et konsertopptak.

Den 13. august 1975 begynte Springsteen og E Street Band en serie på ti
konserter, fem dager på rad ved New Yorks Bottom Line club. Spilleoppdraget
tiltrakk seg betydelig oppmerksomhet fra media, ble sendt direkte på radioen
WNEW-FM, og overbeviste mange skeptikere om at Springsteen var en begavelse.
Noen tiår senere kalte magasinet Rolling Stone disse konsertene for ett av 50
øyeblikk som endret rock'n'roll. Med utgivelsen av Born to Run den 25. august
1975 fikk Springsteen sin første kommersielle suksess. Albumet nådde tredjeplass
på Billboard 200, og selv om ingen singler gikk topps, fikk «Born to Run»
(Billboard #23), «Thunder Road», «Tenth Avenue Freeze-Out» (Billboard #83), og
«Jungleland» alle omfattende spilling på radiostasjoner som var orientert mot
rockealbum, og forble flerårige favoritter på radiostasjoner som spilte klassisk
rock.

Born to Run ble møtt med meget velvillige pomtaler. «While parts of the album
have dated, it's impossible to dismiss the effect Born to run had at the time of
its release; its impact was like seeing James Dean in Rebel without a cause».
Springsteen kom på omslaget av både Time og Newsweek den samme uken, den 27.
oktober 1975.

En juridisk tvist med tidligere manager Mike Appel holdt Springsteen borte fra
platestudio i bortimot ett år, men i løpet av denne tiden holdt han en
omfattende konsertturné i USA. Etter å ha oppnådd en avtale med Appel i 1977
vendte han tilbake til studioet og produserte Darkness on the Edge of Town
(1978). Dette albumet gjenspeilet et voksende politisk engasjement.

På slutten av 1970-tallet ble flere av Springsteens sanger gjenbrukt av andre
band. Manfred Mann's Earth Band fikk en førsteplass på de amerikanske hitlistene
med en omarrangert utgave av «Blinded by the Light» fra debutalbumet tidlig i
1977. Patti Smith nådde 13.-plass med sin versjon av Springsteens da uutgitte
«Because the Night» i 1978, mens The Pointer Sisters fikk en andreplass i 1979
med «Fire», som han på det tidspunktet heller ikke hadde spilt inn selv.

I september 1979 deltok Springsteen og E Street Band i et konsertprogram for
«Musicians United for Safe Energy», en kampanje mot kjernekraftverk, på Madison
Square Garden to konserter på rad. Han han spilte da en forkortet utgave av sitt
vanlige konsertopplegg, foruten to sanger fra sitt kommende album.
Konsertalbumet No Nukes og den påfølgende dokumentarfilmen er de første
offisielle konsertopptakene med ham. Konserten markerte også hans første
politiske ytring som musiker.

Springsteen fortsatte sin skildring av arbeiderklassens liv med dobbelalbumet
The River med 20 sanger i 1980. Albumet veksler fra lettere rock til intense
emosjonelle ballader. Han fikk sin første listetopplassering med singelen
«Hungry Heart». Dette albumet markerte en endring i Springsteens musikk i
retning av en pop-rock-orientert lyd som ikke fantes på hans tidligste plater.
Karakteristisk er blant annet noen 1980-tallsaktige poprock-kjennetegn som
tenortrommer med reverb, grunnleggende perkusjon og gitar og gjentagelser i
tekstene. I intervjuer har han fortalt at han søkte tilbake til den perfekte
rockelåten på et par minutter fra sin ungdom. Tittelsangen kan sees som et
uttrykk for Springsteens intellektuelle ambisjoner, mens lydbildet i andre spor
varslet den musikalsk stilretningen hans kom til å følge. Albumet solgte godt,
og ble det første av hans album som toppet Billboards albumliste. En lang
konsertturné fulgte i 1980 og 1981 hvor Springsteen for første gang dekket det
meste av Europa, blant annet med opptreden i Drammenshallen i Norge den 5. mai
1981. Det var ved denne anledningen at Springsteen trakk opp den da 17 år gamle
Nini Stoltenberg på scenen og danset med henne. Turnen ble avsluttet med flere
opptredener i de store byene i USA.

The River ble fulgt av hans første soloalbum i 1982, den lavmælte, akustiske og
intense Nebraska. Opprinnelig gikk bandet i studio for å lage et ordinært
studioalbum med utgangspunkt i en demotape som Springsteen hadde spilt inn
hjemme med enkel firespors båndopptaker. Etterhvert innså både Springsteen og
produsenten Landau at sangene fungerte bedre som akustiske numre spilt av
Springsteen alene enn i en utgave med fullt band. De opprinnelige demotapene ble
derfor utgitt som et soloalbum. Selv om innspillingene med E Street Band ikke
ble brukt, ble andre sanger fra disse innspillingssesjonene senere utgitt, blant
annet «Born in the U.S.A.» og «Glory Days».

Biografen Dave Marsh skriver at Springsteen var deprimert da han skrev dette
materialet, og resultatet er en dyster skildring av det amerikanske samfunnet.
Nebraska solgte mindre enn Springsteens to foregående album, men fikk ros fra
mange musikkritikere. Det ble kåret til «Årets album» av magasinet Rolling Stone
og skal ha vært en inspirasjon for andre, senere musikere, blant annet U2s album
The Joshua Tree. Plata var også en inspirasjonskilde for sjangeren kjent som
«lo-fi-musikk», musikk med lavere teknisk kvalitet på innspillingen.

Albumet Born in the U.S.A. kom ut i 1984 og solgte 15 millioner eksemplarer i
USA og ble et av de bestselgende album gjennom alle tider. Albumet hadde syv
singler som nådde topp 10. Tittelsangen var en bitter og kraftfull kommentar til
behandlingen av Vietnam-veteranene. «Born in the U.S.A.» ble av mange feiltolket
som kraftpatriotisme, og under presidentkampanjen i 1984 ble ulike tolkninger
diskutert. I senere år, for å gjøre sangens opprinnelige mening mer tydelig, har
Springsteen framført den med kun en akustisk gitar som akkompagnement. En
akustisk versjon er også tilgjengelig på Tracks (1998).

Med Born in the U.S.A. fikk Springsteen sitt bredeste gjennomslag noensinne hos
det amerikanske publikumet. «Dancing in the Dark» var den største av de syv
hitsinglene som kom fra Born in the U.S.A., og den fikk andreplass på Billboards
musikklister. Sangens musikkvideo hadde en ung Courteney Cox dansende på scenen
med Springsteen, en opptreden som hjalp til med å sette skuespillerkarrieren
hennes i gang. Sangen «Cover Me» ble skrevet av Springsteen for Donna Summer,
men plateselskapet overtalte ham til å beholde den selv for sitt eget album.
Ettersom Springsteen var en stor fan av Summer, skrev han en annen sang for
henne, «Protection». Videoer for albumet ble gjort av filmregissørene Brian De
Palma og John Sayles. Springsteen var med på sangen «We Are the World» og på
albumet i 1985. Hans konsertsingel «Trapped» fra dette albumet oppnådde moderat
spilling i amerikansk radio og kom på førsteplass på Billboards liste over Top
Rock Tracks.

I løpet av turneen Born in the U.S.A. møtte Springsteen den tidligere modellen
og skuespilleren Julianne Phillips, som han giftet seg med i 1985.

Bokssettet Live 1975–85 med fem LP-plater (eller tre CD-er) med konsertopptak
som ble utgitt i slutten av 1986 og ble det første bokssettet som debuterte på
førsteplass på de amerikanske albumlistene. Det er et av de mestselgende
konsertalbum gjennom alle tider, med over 13 millioner solgt i USA. Live 1975–85
oppsummerte Springsteens karriere til da og viste fram en del av det som gjorde
konsertene populære: skiftene fra melankolske sanger til festrock og tilbake, de
lange personlige fortellingene før enkelte sanger – blant dem også noen som
beskrev Springsteens vanskelige forhold til faren, og den instrumentale
djervheten og dyktigheten i E Street Band som eksempelvis den lange kodaen
(avsluttende del) på «Racing in the Street».

I løpet av 1980-tallet ble det startet flere fanziner omkring Springsteen, blant
annet Backstreets i Seattle som fortsatt eksisterer, nå som en profesjonell
utgivelse i samarbeid med Springsteens management.

Etter dette kommersielle toppunktet utga Springsteen det langt mer lavmælte og
innadvendte albumet Tunnel of Love (1987), en refleksjon over kjærlighet som
blir funnet, tapt og sløst bort. Her medvirket E Street Band bare på deler av
plata. Albumet skildret et ulykkelig forhold, og sees som et forvarsel om
bruddet med ektefellen Julianne Phillips. Kjærlighetens utfordringer ble
skildret i sangen «Brilliant Disguise»: «I heard somebody call your name, from
underneath our willow. I saw something tucked in shame, underneath your pillow.
Well I've tried so hard baby, but I just can't see. What a woman like you is
doing with me.»

Under den påfølgende turneen Tunnel of Love Express gjorde Springsteen flere
endringer i sceneopplegget, han hoppet over flere gamle favorittsanger og
introduserte en blåserrekke. Under den europeiske turnen ble Springsteens nære
forhold til korsangeren Patti Scialfa offentlig, og Phillips og Springsteen ba
om skilsmisse i 1988. Senere i 1988 ble Springsteen hovedtrekkplasteret i den
verdensomspennende turnen Human Rights Now! for Amnesty International. I slutten
av 1989 oppløste han E Street Band, og sammen med Scialfa flyttet han til
California hvor de giftet seg i 1991.

Mens han bodde i Los Angeles arbeidet Springsteen med studiomusikere og utga i
1992 to album: Human Touch og Lucky Town samtidig. De er mer innadvendte enn
hans tidligere album, og vitner om en fornyet selvtillit. I motsetningen til
hans to første album, som drømte om lykke, og i hans neste fire album som viste
en voksende frykt for det, kan man hevde at i Lucky Town krever Springsteen
lykke for seg og sine.

Han opptrådte på MTVs TV-serie Unplugged som i utgangspunktet skulle inneholde
akustisk musikk, men det varte ikke lenge før bandet «plugget inn», og opptaket
ble senere utgitt på plate som In Concert/MTV Plugged. Etter en rekke
Grammy-priser vant Springsteen i 1994 også en Oscar for sangen «Streets of
Philadelphia», fra soundtracket til filmen Philadelphia med Tom Hanks og Denzel
Washington i hovedrollene. Filmen, og sangen, fikk ros for sitt sympatiske
portrett av en homofil mann som er i ferd med å dø av AIDS. Musikkvideoen til
sangen viste Springsteens faktiske vokalframføring, som ble innspilt med en
skjult mikrofon til forhåndsinnspilt musikk. Denne teknikken ble først utviklet
for videoen til sangen «Brilliant Disguise».

I 1995 samlet han igjen E Street Band en kort periode for å spille inn noen nye
sanger til sitt første samlealbum. Innspillingen ble også skildret i
dokumentarfilmen Blood Brothers. I 1995 utga han også sitt andre soloalbum, The
Ghost of Tom Joad, hvor tittelsporet og plata som helhet er inspirert av
hovedpersonen Tom Joad i John Steinbecks roman Vredens druer og av boka Journey
to Nowhere: The Saga of the New Underclass, skrevet av Dale Maharidge og med
fotografier av Michael Williamson.

Dette albumet fikk generelt sett en dårligere mottagelse enn hva Nebraska hadde
fått. Skepsisen kan skyldes enkle melodier, nasal sang eller det politiske
innholdet i sangene. Han fikk imidlertid også anerkjennelse for å ha gitt stemme
til innvandrere og andre usynlige deler av amerikansk historie. Under den
påfølgende verdensturneen, hvor han gjennomgående spilte i mindre lokaler,
framførte Springsteen materialet fra Ghost of Tom Joad sammen med sine gamle
sanger, som hadde fått nye akustiske arrangement, som for fleres vedkommende
betød store endringer i uttrykket.

Etter den turnen flyttet Springsteen tilbake til New Jersey med familien. I 1998
utga han den ujevne samlingen Tracks på 4 cd, med sanger som hadde blitt til
overs fra andre innspillinger. Springsteen innrømmet i intervju at 1990-tallet
hadde vært en «tapt periode» for ham: «Jeg arbeidet ikke så mye. Mange vil si at
jeg ikke gjorde mine beste ting.»

Springsteen ble innvalgt i Rock and Roll Hall of Fame i 1999; talen ved
introduksjonsarrangementet ble holdt av Bono fra U2, og Springsteen gjengjeldte
tjenesten med å holde den tilsvarende introduksjonstalen for Bono i 2005.

I 1999 kom Springsteen og E Street Band offisielt sammen igjen og dro på en
omfattende Reunion Tour som varte i et år. Turneen omfattet blant annet 15
utsolgte hus på Continental Airlines Arena i East Rutherford i New Jersey og ti
kvelder, også utsolgt, på New York Citys Madison Square Garden som avsluttet
turnen. De siste to konsertene ble filmet for visning på HBO, og med en
tilhørende DVD- og albumutgivelse kalt Bruce Springsteen & the E Street Band:
Live in New York City.

I 2002 utga Springsteen The Rising, som var hans første studioalbum med fullt
band på 18 år. Tekstene var for det meste tanker omkring terrorangrepet 11.
september 2001, og mange av sangene var inspirert av telefonsamtaler som
Springsteen hadde hatt med pårørende etter tragedien som i nekrologer hadde
nevnt hvordan hans musikk hadde berørt deres liv. Albumet ble Springsteens
mestselgende album med nytt materiale på femten år, og var populært både hos
musikkritikerne og hos publikum. Lanseringen skjedde med en opptreden i Asbury
Park på The Today Show, og deretter gikk The Rising-turnen gjennom USA og
Europa, og tilbake til USA for et storstilt show over flere kvelder i 2003.
Turneen ble avsluttet med tre kvelder på Shea Stadium i New York, hvor
kontroversene omkring sangen «American Skin» ble gjentatt, men hvor det også kom
en gjesteopptreden med Bob Dylan.

Tidlig på 2000-tallet engasjerte Springsteen seg for revitalisering av Asbury
Park, og spilte årlig flere veldedighetskonserter. Disse konsertene var ment for
hengivne fans og inneholdt blant annet framføring av en overskuddssang fra
andrealbumet E Street Shuffle kalt «Thundercrack». Sangen «My City of Ruins» ble
opprinnelig skrevet om Asbury Park for å støtte arbeidet med å revitalisere
byen, men Springsteen valgte å bruke den på en støttekonsert etter 11.
september, og sangen fungerte godt i denne situasjonen med sitt gospelpreg og
formaninger om å «Rise up!» Han valgte senere sangen som avslutningssang på The
Rising og som ekstranummer på den påfølgende turneen.

Ved Grammyutdelingen i 2003 framførte Springsteen The Clashs kjente sang «London
Calling» sammen med Elvis Costello, Dave Grohl, og bandkollega Steven Van Zandt
fra E Street Band og No Doubts bassist Tony Kanal, som en hyllest til den nylig
avdøde Clah-vokalisten Joe Strummer.

I 2004 deltok Springsteen og E Street Band på turnen «Vote for Change» (Stem for
endring) sammen med John Mellencamp, John Fogerty, Dixie Chicks, Pearl Jam,
R.E.M., Bright Eyes, Dave Matthews Band, Jackson Browne, og andre musikere. Alle
konsertene ble holdt i de såkalte «swing states», de delstatene hvor
valgresultatet kunne gå begge veger, og håpet var å påvirke til fordel for den
liberale politiske organisasjonen America Coming Together og å oppmuntre folk
til å registrere seg slik at de kunne stemme ved valget. En avslutningskonsert
med mange artister ble satt opp i Washington, D.C.. Flere dager senere holdt
Springsteen ytterligere en valgkampkonsert i New Jersey, ettersom
meningsmålinger viste jevnt løp mellom de to partiene.

Tidligere hadde Springsteen spilt på veldighetskonserter for saker han trodde på
– mot kjernekraft, for Vietnam-veteranene, Amnesty International, og advokatene
i Christic Institute – men han hadde alltid vegret seg for å støtte en politisk
kandidat framfor en annen. Han avvist henvendelser fra Walter Mondale i 1984 da
Mondale stilte mot Reagan som forsøkte å dra veksle på «Born in the U.S.A.». Når
Springsteen nå i 2004 valgte side for den ene politiske kandidaten fikk han som
ventet både kritikk og ros fra de respektive sidene. Springsteens sang «No
Surrender» (Ingen overgivelse) ble kampanjesangen for John Kerrys
presidentkandidatur. I de siste dagene av kampanjen gikk Springsteen opp på
podiet sammen med Kerry og spilte akustiske versjoner av denne og andre sanger.

Albumet Devils & Dust ble utgitt den 26. april 2005 og var blitt innspilt uten E
Street Band. Det var et lavmælt og hovedsakelig akustisk album i samme leie som
Nebraska og The Ghost of Tom Joad, men med noe mer instrumentering. En del av
sangene hadde vært skrevet bortimot ti år tidligere, eller kort tid etter turnen
med Ghost of Tom Joad, og et par av dem hadde blitt framført på scenen
tidligere, men aldri utgitt. Tittelsporet handlet om vanlige soldaters følelser
og frykt under Irakkrigen. Albumet nådde førsteplass på albumlistene i ti land:
USA, Østerrike, Sveits, Sverige, Danmark, Italia, Tyskland, Nederland,
Storbritannia og Irland. Etter utgivelsen la han ut på en soloturne med
materialet fra plata. I motsetning til hans akustiske turne på midten av
1990-tallet, spilte han nå også piano, elektrisk piano, pumpeorgel, autoharpe,
ukulele, banjo, elektrisk gitar, akustisk gitar og munnspill.

I april 2006 utga Springsteen albumet We Shall Overcome: The Seeger Sessions,
hvor han brukte sanger fra den sosialt og politisk engasjerte folkemusikken som
Pete Seeger (1919–) hadde levendegjort. De femten sangene ble innspilt med et
stort ensemble av musikere, blant annet Patti Scialfa, Soozie Tyrell, og The
Miami Horns. I kontrast til tidligere studioalbum ble dette innspilt på kun tre
dager. Turneen Bruce Springsteen with The Seeger Sessions Band begynte den samme
måneden med et stort band på 18 personer. På turneen spilte han både sanger fra
den nye plata, og noen av sine egne, eldre sanger, gjerne tungt omarbeidet, på
en måte som Dagbladet kalte for «Villskap fra folkedypet: Rufsete, ydmykt, vilt
og vakkert». Turnen var særlig populær i Europa. Mens han var i Oslo spilte han
inn ytterligere en sang, «Bring 'Em Home» som Pete Seeger skrev i forbindelse
med Vietnamkrigen. Turneen fikk derimot mindre publikum i USA. Ved slutten av
2006 hadde Seeger Sessions turnert to ganger over Europa og i mindre grad i USA.
Et konsertalbum og DVD kom ut i 2007, Bruce Springsteen with The Sessions Band:
Live in Dublin som inneholdt et sammendrag fra tre konserter i november 2006 på
The Point Theatre i Dublin.

Springsteens neste album, Magic, ble utgitt den 2. oktober 2007. Det var
innspilt sammen med E Street Band og hadde ti nye Springsteen-sanger pluss «Long
Walk Home», som han hadde framført en gang med The Sessions Band, og et skjult
spor (dette var første gang Springsteen benyttet dette salgstrikset), «Terry's
Song», som var Springsteens hyllest til sin assistent over mange år, Terry
Magovern, som døde 30. juli 2007. Den første singelen fra albumet, «Radio
Nowhere», ble gjort tilgjengelig for fri nedlasting den 28. august. Den 7.
oktober debuterte Magic på førsteplass i Irland og i Storbritannia. Samtidig
gikk hans tidligere Greatest Hits inn på de irske listene på nytt på plass 57,
og Live in Dublin føk nesten til topp av listen i Norge.

Springsteen og E Street Band begynte sin turne med Magic på Hartford Civic
Center, og tok ruten gjennom Nord-Amerika og til Europa. Bandets organist Danny
Federici forlot turneen i november 2007 for å få behandling for føflekkreft, og
han døde av sykdommen i 2008.

Springsteen erklærte sin støtte til Barack Obamas presidentkandidatur i april
2008 og opptrådte med akustisk gitar på flere av Obamas valgmøter. Det
kulminerte den 2. november hvor han opptrådte for første gang med sangen
«Working On A Dream» i duett med Scialfa. På et valgmøte i Ohio sa Springsteen
at det er viktig med «sannhet, gjennomsiktighet og rettskaffenhet i regjeringen,
retten for enhver amerikaner til å ha en jobb, en lønn til å leve av, å bli
utdannet på en anstendig skole, og et liv fylt med arbeidets verdighet, og et
trygt hjem … Men i dag har disse friheter blitt skadet og innskrenket av åtte år
med tankeløs, skjødesløs og umoralsk politisk ledelse».

Etter Obamas valgseier 4. november 2008 sang Springsteen sangen «The Rising» på
valgfeiringen i Chicagos Grant Park. Han opptrådte også på Obamas
innsettelsesfest 18. januar 2009 med sangen «The Rising» sammen med et damekor
og Woody Guthries alternative nasjonalsang «This Land Is Your Land» sammen med
en aldrende Pete Seeger.

Under den 66. Golden Globe-utdelingen 11. januar 2009 vant Springsteen prisen
for beste sang med «The Wrestler» fra filmen The Wrestler med Mickey Rourke i
hovedrollen.

Springsteen opptrådte i pausehowet ved Super Bowl XLIII den 1. februar 2009,
etter at han mange ganger tidligere var blitt invitert til dette. Hans show på
12 minutter og 45 sekunder med E Street Band og Miami Horns inneholdt
kortversjoner av «Tenth Avenue Freeze-Out», «Born to Run», «Working on a Dream»
og «Glory Days», den sistnevnte fylt med referanser til amerikansk fotball.

Springsteens album Working on a Dream ble utgitt i januar 2009 og den påfølgende
konsertturneen begynte i april 2009 og gikk fram til november samme år. Han
spilte noen få sanger fra det nye albumet, men sanglisten var dominert av
klassikere og han spilte også sanger på oppfordring fra publikum. En DVD fra
turneen Working of a Dream med tittelen London Calling: Live in Hyde Park ble
utgitt i 2010.

I tillegg til sin egen turné deltok Springsteen på flere veldighetsarrangement i
2009, blant annet Clearwater Concert, en feiring av Pete Seegers 90-årsdag, Rock
and Roll Hall of Fames 25-årsjubileum,, Autism Speaks ved Carnegie Hall til
støtte for autisme, og i januar 2010 på Hope for Haiti Now, for ofrene etter
jordskjelvet i Haiti 2010.

Springsteen mottok Kennedy Center Honors i desember 2009, en årlig pris til
utøvere i ulike kunstarter for deres bidrag til amerikansk kultur. President
Obama holdt en tale hvor han sa at Springsteen på en beundringsverdig måte hadde
synliggjort livene til vanlige amerikanere med sine sanger og at hans konserter
er mer enn den typiske rock'n'roll-konserten – i tillegg til stor energi gir de
også en følelse av fellesskap. Obama avsluttet med at «mens jeg er president, er
han The Boss». Springsteen ble hedret av flere, blant annet av Jon Stewart som
beskrev Springsteens «uovertruffne kombinasjon av lyrisk veltalenhet, musikalsk
mesterskap, og ren uhemmet, barnslig glede». En musikalsk hyllest ble framført
av John Mellencamp, Ben Harper og Jennifer Nettles, Melissa Etheridge, Eddie
Vedder og Sting.

2000-tallet endte med at Springsteen ble karakterisert som en av åtte «Tiårets
artister» av magasinet Rolling Stone og med sin konsertvirksomhet ble han
rangert som den fjerde blant tiårets konsertmusikere.

Dokumentarfilmen The Promise: The Making of Darkness on the Edge of Town hadde i
september 2010 premiere på Toronto internasjonale filmfestival. Filmen skildrer
arbeidet med Springsteens album fra 1978, Darkness on the Edge of Town, og ble
også vist på fjernsynskanalen HBO. Utgivelsen ble fulgt av en boks med en
nyutgivelse av albumet kalt The Promise: The Darkness on the Edge of Town Story.

Albumet Wrecking Ball ble utgitt 6. mars 2012. Albumet ble produsert sammen med
Ron Aniello, som også samproduserte albumet Play It As It Lays fra 2007 med
Springsteens ektefelle Patti Scialfa. Ron Aniello har også produsert «Children's
Song» tidlig i 2011, en duett med Bruce og Patti som ble gjort for et
veldedighetsprosjekt.

På Wrecking Ball-turneen i 2012 spilte Springsteen 17. juni sin til da lengste
konsert på tre timer og 48 minutter på Santiago Bernabéu Stadion i Madrid.
Turneens europeiske del ble avsluttet med et show på fire timer og seks minutter
i Helsingfors 31. juli.

Springsteens attende studioalbum, High Hopes, ble sluppet 14. januar 2014.
Albumet nådde første uke nummer én på Billboard 200. Det var ellevte gang
Springsteen hadde en nummer en-hit, og det plasserer Springsteen som nummer tre
i antall topplasseringer, etter The Beatles (19) og Jay-Z (13).

Springsteen debuterte som skuespiller i episode åtte i sesong tre av Lilyhammer.

Bruce Springsteen har hentet impulser fra mange deler av amerikansk
populærmusikk som rock'n'roll, folkemusikk, blues og country. Han nevner selv at
Elvis' opptreden på Ed Sullivan Show i 1956 var det store øyeblikket da han
opplevde magi. Videre nevner han Roy Orbison som ved siden av Johnny Cash var
den andre «Man in black». Phil Spectors «wall of sound» og de kule Beatles var
også viktig lærdom for den unge Springsteen. Han var betatt både av de «rå»
Animals og «silkelyden» fra Motown, men det var Bob Dylan som «gav oss orda» om
alt som betydde noe. Som voksen fant Springsteen også veien til countrymusikken
og Hank Williams «gjekk frå museumsgjenstand til levande». «Countryen var
provinsiell, det var eg og. Eg var ikkje downtown,» skriver Springsteen selv.
Til slutt oppdaget han gjennom Woody Guthrie også poesi som fantes før Dylan.

Springsteens musikalske fortellinger og uttrykk har gjennomgått flere endringer
i løpet av hans karriere; men han har likevel beholdt et særlig uttrykk og en
integritet, uten at det har gått på bekostning av publikumsinteressen.
Arrangement og instrumentering har blitt tilpasset budskapet i tekstene. Helt
fra begynnelsen av karrieren har rock'n'roll vært det dominerende uttrykket, og
dette har understreket at Springsteen ønsker å gå inn i en eksisterende
musikalsk tradisjon og samtidig markere sin egen posisjon i den og i forlengelse
av tradisjonen.

På debutalbumet Greetings from Asbury Park, N. J. er røttene i amerikansk
folkemusikk åpenbare. I sangen «This Hard Hand» finnes en åpenbar påvirkning fra
Woody Guthrie. På det andre albumet, The Wild, the Innocent and the E Street
Shuffle, er hans maniske frodighet et uttrykk for at han står i gjeld til
forgjengerne Bob Dylan, Van Morrison og The Band. På det andre albumet utvider
han samtidig sitt musikalske repertoar ved å trekke inn elementer fra
latinamerikansk musikk, jazz, soul og funk. Sangen «New York City Serenade» har
i tillegg minner om musikken til George Gershwin. På disse to første albumene
var også pianisten David Sancious framtredende i lydbildet, men han forlot
gruppa underveis i innspillingen av Springsteens tredje album Born to Run. Dette
albumet framhever også pianoets betydning, selv om ansvaret nå hvilte på Roy
Bittan. Tidlig i sin karriere fokuserte Springsteen mer på rockeelementene i sin
musikk. Han komprimerte innledningsvis lyden og utviklet albumet Darkness On The
Edge Of Town, rettfram som et kortfattet og presist musikalsk formspråk med
enkle riff og klart gjenkjennelige sangstrukturer.

Springsteens musikk har blitt karakterisert som «Heartland Rock», en form for
emosjonell, ektefølt rock som blir beskrevet som typisk ikke bare for ham, men
også for andre amerikanske musikere som John Fogerty, Tom Petty, Bob Seger, og
John Mellencamp. Denne musikken har tekstmessige referanser til det amerikanske
hverdagsliv og musikken er bevisst holdt enkel og rettfram, uten komplekse
musikalske referanser. Denne utviklingen kulminerte med Springsteens album Born
in the U.S.A. hvor tittelsangen har en konstant gjentagelse, fanfarelignende
pianoriff og en dundrende trommerytme. Disse musikalske grepene ble utfylt av
Springsteens stemme, som skriker ut en sint, desillusjonert fortelling. Selv
sanger som tematisk sett er i ytterkanten av denne tematikken hadde suksess som
singler, blant annet «My Hometown» og «I'm on Fire», hvor trommingen er bygd opp
med finurlig hi-hat og rim-clicks-shock med shock framført på kanten av
skarptrommen.

I senere år har Springsteen tatt opp flere elementer fra den sangbare
folkemusikken og den sosiale protestsangen, særlig i We Shall Overcome: The
Seeger Sessions, hvor det også er innslag av gospel. På We Shall Overcome
framførte han klassikere fra bluegrass, country og rhythm and blues sammen med
tolv folkemusikere med en besetning av gitar, munnspill, tuba, fiolin, orgel,
bass, banjo, piano, trekkspill og blåsere, i stedet for å bruke det rockbaserte
E Street Band. På den påfølgende konsertturneen framførte han også en del av
sine egne rockesanger med denne folkemusikkbesetningen. I kontrast til Pete
Seeger, opphavsmannen til de fleste av sangene, høres Springsteen ut som en Tom
Waits eller en sen, aldrende Bob Dylan med sin grove, rustne og sterke røst,
eksempelvis på sangen «Erie Canal».

Springsteens sanger er en totalformidling av musikk, tekst og framføring.
Sangtekstene er knyttet til det musikalske uttrykket, likevel kan de studeres
som poesi, noe som også gjøres på amerikanske universitet. Fra Springsteen
dekket begge forsidene av Time og Newsweek i 1977 har han blitt oppfattet som
noe langt mer enn en musiker, og som Bob Dylan før ham, har også Springsteen
blitt anerkjent som en særegen stemme, en poet og historieforteller hvis medium
er populærmusikk. Som Dylan står Springsteen stødig i den amerikanske
sanger-låtskriver-tradisjonen. Hans sanger har blitt beskrevet som filmatiske i
sitt omfang, og hans sangtekster, lest som lyrikk, undersøker ofte tema som
personlige forpliktelser, misnøye og uro over livet generelt i en hverdagslig
kontekst.

Det kom en endring i tekstene hans fra albumet Darkness on the Edge of Town hvor
han fokuserte på kampen for tilværelsen for den jevne kvinne og mann. Fra å
skrive om seg selv i første person benyttet han sin egen bakgrunn for å beskrive
en allmenn tilstand mellom håp og håpløshet, eksemplifisert i sangen «The River»
(1980) hvor inspirasjonen var hans svoger og søster. Sangen beskriver en hverdag
med forelskelse, ekteskap, økonomiske vanskeligheter og småbyliv. Springsteen
har selv sammenfattet det i et intervju: «Jeg har tilbrakte det meste av mitt
liv som musiker ved å måle avstanden mellom den amerikanske drøm og den
amerikanske virkelighet.» Samtidig viser den også at som lyriker fungerer
Springsteen ikke først og fremst i forlengelsen av andre lyrikere, men i den
amerikanske sangtradisjonen da sangen også er inspirert av tekstlinjer fra Hank
Williams' «Long Gone Lonesome Blues» (1950).

Springsteens musikk har ofte hatt en sosial og politisk tematikk. Flere av
sangene hans kan bare forstås hvis de sees i lys av hans politiske oppfatninger.
I tillegg har han stilt seg selv i tradisjonen av protestsangere som Woody
Guthrie og Pete Seeger. Guthries sang «This Land is Your Land» har han gjort til
en del av sitt eget repertoar, og spiller den ofte på konserter. Sangens
budskapet er at nasjonen ikke bare er til for de rike, men for alle; også de
fattige og arbeidsledige.

Sangen «American Skin (41 Shots)» er basert på en hendelse i New York hvor den
sorte og ubevæpnete Amadou Diallo ble skutt av fire politifolk med hele 41
skudd. Sangen ble først framført på en konsert den 4. juni 2000 i Atlanta, og
førte til skarpe reaksjoner fra politiet som oppfordret til boikott av
Springsteen. Ved å ta slike standpunkter fremmedgjorde Springsteen seg fra deler
av det amerikanske publikumet. At han samtidig støttet først John Kerrys
presidentkandidatur i 2004 (Kerry tapte) og deretter Barack Obamas
presidentkandidatur i 2008, viser at Springsteen var villig til å tape
tilhengere og platesalg for sin overbevisnings skyld. For å beskytte sin egen og
sangenes integritet har han også avslått han et tilbud fra bilfabrikanten
Chrysler på flere millioner dollar for å bruke sangen «Born in The U.S.A.» i
reklamekampanjer.

Springsteen har stilt opp for en rekke veldedige saker som blant annet kampen
mot kjernekraft og for ren energi i 1979. Han har gjentatte ganger stilt seg på
Vietnamveteranenes side, blant annet med en støttekonsert i 1981, og sangen
«Born in The U.S.A.» ble skrevet som støtte for dem, skjønt dette budskapet
hadde en tendens til å bli misforstått.

Mindre kontroversielt har det vært å stille opp i 1985 for de sultrammede i
Afrika på sangen «We Are the World» og den påfølgende konserten og albumet. I
1988 var han et av de fremste navnene på en verdensomspennende konsertturne,
Human Rights Now!, for Amnesty International og menneskerettigheter. Han stilte
også opp for jordskjelvofrene på Haiti med støttekonserten Hope for Haiti Now
den 22. januar 2010.

Springsteen har i tillegg samarbeidet med veldedighetsorganisasjoner som
fordeler mat til trengende. Særlig har han støttet matbanken i New Jersey i
mange år. I løpet av konserter har han ofte stoppet opp og annonsert sin støtte
og ofte selv gitt like mye penger som lokalt har blitt samlet inn. Under en
konsert i Charlotte i Nord-Carolina den 3. november 2009 ga han 10 000 dollar
til den lokale matbanken for å starte en innsamlingskampanje, og ga deretter på
nytt like mye som totalt ble samlet inn.

Han har også bidratt med betydelige beløp til fagforeninger og
arbeiderbevegelsen, både i USA og i Europa.

I 2016, etter å ha avlyst en konsert skrev han at «Noen ting er viktigere enn en
rockekonsert, og én av de tingene er kampen mot fordommer og intoleranse». Han
avlyste konserten etter at North Carolina «innførte en lov som blant annet
tvinger transpersoner til å velge toalett etter [eget] biologisk kjønn».

Springsteen og Julianne Phillips (født 1960) var gift fra 13. mai 1985 og til
mai 1988 da de ble separert. De to hadde ulik bakgrunn og hans turneer skapte
slitasje i forholdet. Det endelige tilbakeslaget skjedde da Springsteen startet
et forhold til Patti Scialfa (født 1953) som han faktisk hadde vært sammen med
kortvarig i 1984 etter at hun begynte i bandet. Phillips og Springsteen ble
separert våren 1988 uten at det ble gitt noen meddelelse til presse og media, og
den 30. august 1988 tok Phillips ut skilsmisse, som ble endelig den 1. mars
1989.

Etter separasjonen i 1988 begynte Springsteen å bo sammen med Scialfa. I pressen
ble han kritisert for å ha innledet et nytt forhold for raskt. I et intervju med
magasinet The Advocate i 1995 snakket han ut om den negative omtalen som paret
fikk: «Det er et merkelig samfunn som forventer at det har rett til å fortelle
folk hvem de skal elske og hvem de ikke skal. Men sannheten er at jeg i grunnen
overså hele greia så mye som jeg kunne. Jeg sa, ‘Vel, alt jeg vet er at dette
føles virkelig’, og kanskje har jeg rotet ting til ved å gå hit på det viset,
men det er livet.» Han gjorde også bekjent at «Jeg gikk igjennom en skilsmisse,
og det var virkelig vanskelig og smertefullt og jeg var meget redd for å bli
gift igjen. Så en del av meg sa ‘Hei, det betyr ingenting’. Men det betyr noe.
Det er meget annerledes enn bare å leve sammen. Først av alt, å stå fram
offentlig, det er hva du gjør: du får din lisens, du gjør alle de sosiale
ritualene, det er en del av din plass i samfunnet og på ett vis en del av
samfunnets godkjennelse av deg… Patti og jeg fant ut at det betydde noe.»

Den 25. juli 1990 fødte Scialfa deres første barn, Evan James Springsteen. Den
8. juni 1991 giftet Springsteen og Scialfa seg i sitt hjem i Beverly Hills.
Deres andre barn, Jessica Rae Springsteen, ble født den 30. desember 1991, og
deres tredje barn, Samuel Ryan Springsteen, ble født den 5. januar 1994.
Familien eier og lever på en gård med hester i Colts Neck i New Jersey. De har
også et hus i Wellington i Florida, et rikt hestesamfunn i nærheten av West Palm
Beach i Los Angeles, og Rumson i New Jersey. Deres eldste sønn studerer ved
Boston College. Deres datter Jessica er en nasjonalt rangert rytter, og studerer
ved Duke University.

Siden 1991 har Springsteen ført et tilbaketrukket liv. Han flyttet fra Los
Angeles og tilbake til New Jersey tidlig på 1990-tallet for særlig å kunne
oppdra sine barn i et miljø uten nærgående paparazzier. Det har blitt sagt at
pressekonferansen angående Super Bowl XLIII 2009 var hans første
pressekonferanse på mer enn 25 år. Det betyr ikke at han ikke har stilt opp for
intervjuer, både med aviser og radio. 60 Minutes sendte hans foreløpig siste
eksklusive intervju på TV før han dro på konsertturne for å promotere albumet
Magic.

Bruce Springsteen har vært medlem av eller støttet opp av en rekke band i løpet
av sin karriere, først og fremst E Street Band, men hans første band var The
Castiles.

Før han signerte sin første platekontrakt i 1972 var Springsteen medlem av flere
band, inkludert Steel Mill. I oktober 1972 dannet han en ny gruppe for å spille
inn sin debutplate Greetings from Asbury Park, N.J., og de ble kjent som E
Street Band, skjønt dette navnet ble ikke offisielt introdusert før i september
1974. Blant de navnene på hans tidligere band, mange av dem i svært kort tid i
hans første, prøvende tid, er: The Castiles, Earth, Child, Steel Mill, Sundance
Blues Band, Dr Zoom and the Sonic Boom, og Bruce Springsteen Band.

E Street Band spilte på alle Springsteens plater fra debutplaten og fram til
Nebraska i 1982, et soloalbum hvor han selv spilte alle instrumentene. E Street
Band kom sammen igjen for det neste albumet Born in the U.S.A., men deretter
fulgte en periode fra 1988 og til 1999 hvor albumene hans ble innspilt med
studiomusikere. E Street Band ble kortvaring gjenforent i 1995 for nye bidrag
til samlealbumet Greatest Hits, og ytterligere en gang på endelig basis fra 1999
hvor de innspilte 3 album sammen: The Rising, Magic og Working on a Dream, og
spilte på en rekke profilerte konsertturner.

Albumet Devils & Dust fra 2005 var hovedsakelig en soloinnspilling, med en del
bidrag fra studiomusikere, og folkrockalbumet We Shall Overcome: The Seeger
Sessions fra 2006 ble innspilt og turnerte med ytterligere et sammensatt band
som ble kalt for The Sessions Band.

¹ Antall forskjellige sanger som Springsteen har spilt på den enkelte turné. ²
Det mangler spillelister for en del konserter, antallet er derfor usikkert.

I tillegg deltok han og Steven Van Zandt på minnemarkeringen i Oslo 22. juli
2012 på Rådhusplassen.



https://no.wikipedia.org/wiki/Norges_fylker

Et fylke i Norge er et undernasjonalt, geografisk område mellom staten og
kommunene. Norge er inndelt i 19 fylker. Det er i hovedsak to typer myndigheter
i fylkene; den folkevalgte ledelsen av fylkeskommunen, og fylkesmannen – som er
statens representant. I tillegg finnes fylkesnemnda for barnevern og sosiale
saker.

Norge var før og i vikingtiden og middelalderen inndelt i fylker. Navnet kommer
av det norrøne ordet fylki, avledet fra ordet folk. Noen fylker hadde navn etter
kongen som grunnla småriket, andre etter folket som bodde der, og atter andre
etter landskapet det lå i.

De fleste av de gamle fylkene og fylkesnavnene eksisterer fortsatt som
distrikter vi kjenner den dag i dag. De senere syssel-, lens- og
fogderiinndelningene som suksessivt fulgte i senmiddelalderen baserte seg i stor
grad på de gamle fylkesenhetene, selv om de fleste fra 1660 også ble deler av
større amter, som var en direkte forløper til dagens fylker. Det var så sent som
i 1919 at de tidligere amtene ble erstattet av betegnelsen fylke, som dermed kom
til å omfatte relativt større enheter enn begrepet gjorde tidligere, selv om
også de gamle fylkene hadde sterkt varierende størrelser. Det var opprinnelig 20
fylker, hvorav 2 byer, Bergen og Oslo var egne fylker. Etter at Bergen gikk inn
i Hordaland i 1972 har det vært 19 fylker i Norge.

En fylkeskommune er en offentlig, folkestyrt etat som ivaretar enkelte
offentlige forvaltnings- og tjenesteproduserende oppgaver innenfor et fylke.

Hvert fylke unntatt Oslo utgjør en fylkeskommune (kommuneloven § 3). Hvorvidt
Oslo skal anses som en kommune eller fylkeskommune eller begge deler i henhold
til særlovgivning må avgjøres på grunnlag av den enkelte lov.

Fylkestinget velges direkte av fylkets innbyggere ved kommune- og
fylkestingsvalg. Direkte valg til fylkesting ble vedtatt av Stortinget i 1974 og
det ble avholdt direkte valg til fylkesting i Norge første gang i 1975. Neste
valg skal avholdes i 2015.

Fylkeskommunens politisk valgte organer tilsvarer primærkommunenes: fylkesting
(kommunestyre), fylkesutvalg (formannskap) og fylkesordfører (ordfører). Noen
fylkeskommuner har også parlamentarisme på fylkesnivå og har dermed fylkesråd.
Blant fylkeskommunenes oppgaver er anlegg og vedlikehold av fylkesveier,
planlegging av og støtte til kollektivtrafikk, videregående opplæring,
folkehelse, tannpleie, kulturminnevern, kulturarbeid, regional utvikling og
arealforvaltning.

Forgjengeren til fylkeskommunen, amtskommunen, ble opprettet i 1837 da det
kommunale selvstyret ble innført. Siden den gang og frem mot 1945 har
utviklingen av fylkeskommunen beveget seg med små steg, mens det etter 1945 – da
spesielt på 1970-tallet – ble det igangsatt storstilte reformer av fylkesnivået.
Med reformen i 1975 kom det til et skille mellom fylkesmann og fylkeskommune.
Fylkesmannen er statens mann i fylket, med en rekke tilsynsoppgaver overfor
kommunene.

I 1984 fikk fylkeskommunene ansvar for spesialisthelsetjenester utenfor
institusjonene, kommunene fikk et klart ansvar for primære helsetjenster. I 1986
ble sykehjemmene tilbakeført til kommunene fordi sammenhengen til de primære
helse- og sosialtjenester og kommunale botilbud til eldre ble ansett som
viktigere enn sammenhengen til sykehusene. I 1991 ble HVPU-institusjoner
nedlagt, og ansvaret for omsorgen ble overført til kommunene.

Med helsereformen i 2001 ble helsetjenesten (sykehusene, psykiatri og
habiliteringstilbud) flyttet ut av fylkeskommunen og over i nyopprettede,
regionale, statlige drevne helseforetak, og i 2004 ble ansvar innen barnevern,
familievern og rusomsorg ble overført til staten.

I årene 2005–2009 pågikk et reformarbeid med sikte på å vurdere arbeidsdelingen
mellom fylkeskommunene og primærkommunene, mellom fylkeskommune og fylkesmann,
og ved å vurdere sammenslåing av fylker til større regioner. Det ble ingen
sammenslåing av fylker, i stedet ble ansvaret for 17 200 km riksvei og 78
ferjesamband overført til fylkene.

En fylkesmann er en embetsmann utnevnt i statsråd og fungerer som statens
representant i sitt fylke. Fylkesmannen utfører forvaltningsoppgaver på vegne av
departementene og fører tilsyn med kommunenes virksomhet. Fylkesmannen er også
klageinstans for mange typer kommunale vedtak.

I fylkene finnes også fylkesnemnder for barnevern og sosiale saker. Det er tolv
av disse, da flere av disse er felles for to fylker.

Fylkesnemndene for barnevern og sosiale saker er statlige organer som blant
annet fatter vedtak om overtakelse av omsorg for barn, tvangsplassering av barn
med atferdsvansker, tvangsinnleggelse av rusmiddelmisbrukere, og fratakelse av
foreldreansvar.

Fylkeslandbruksstyrene var tidligere statlige myndigheter i hvert fylke. Disse
behandlet saker etter jordloven og konsesjonsloven. Mange av
fylkeslandbruksstyrenes oppgaver ble etter hvert overført til kommunene. De
gjenværende oppgaver ble overført til fylkesmannen fra 1. januar 2010, og
fylkeslandbruksstyrene ble nedlagt.

Hvert fylke fungerer også som et valgdistrikt for Stortinget, hvor fylkets
størrelse (både befolkning og areal) bestemmer hvor mange representanter fylket
har i parlamentet, og hvor representantene blir valgt gjennom
forholdstallsvalg-ordningen. I Stortinget sitter representantene sortert etter
hvilket fylke de representerer, ikke hvilket parti de tilhører. Ordningen om at
fylkene fungerer som valgdistrikter er det nærmest unison enighet om i Norge, og
lignende ordninger er også vanlige internasjonalt: Blant vestlige land som har
parlamentarisme og forholdstallsvalg er det bare Nederland og Israel som har
nasjonale valglister, alle andre land stiller med valgdistrikter som kan
sammenlignes med norsk fylkesnivå.

Den 27.april 2016 vedtok fylkestingene i trøndelagsfylkene å søke Stortinget om
å bli ett fylke (Trøndelag) fra 01.01.2018. Dette ble enstemmig vedtatt av
Stortinget 8. juni 2016. Dermed blir det 18 fylker fra 2018.

I desember 2016 vedtok fylkestingene i agderfylkene å søke om å bli ett fylke
(Agder) fra 01.01.2020. Fylkesmannembetet i de to Agder-fylkene er slått sammen
fra 2016.

I januar 2017 signerte Hordaland og Sogn og Fjordane en intensjonsavtale om å
bli ett fylke (Vestlandet) fra 01.01.2020. Vedtak fattes av fylkestingene i
februar 2017.



https://no.wikipedia.org/wiki/Jim_Morrison

James Douglas Morrison (født 8. desember 1943 i Melbourne, Florida, død 3. juli
1971 i Paris, Frankrike) var vokalist og låtskriver i det amerikanske
rockebandet The Doors. I tillegg produserte han flere diktsamlinger.

Foreldrene Steve og Clara Morrison var begge ansatt i United States Navy, og
dette førte til at oppveksten var preget av stadig flytting. Deler av barndommen
tilbrakte Morrison i San Diego i California. I 1958 gikk han på high school i
Alameda, men han tok eksamen fra George Washington High School i Alexandria i
Virginia i juni 1961.

Morrison bodde deretter hos sin farfar og farmor i Clearwater i Florida, hvor
han fulgte studier ved St. Petersburg Junior College i St. Petersburg. I 1962
flyttet han over til Florida State University (FSU) i Tallahassee.

I januar 1964 flyttet han til Los Angeles, California. Her fullførte han i 1965
første del av utdannelsen ved avdelingen for scenekunst ved filmskolen ved UCLA.
Mens han var ved UCLA laget han to filmer.

Mens han gikk på UCLA, bodde han i Venice. Her levde han et bohemliv og ble
etterhvert kjent med studiekollega Ray Manzarek. Morrison viste Manzarek noen av
diktene han hadde skrevet, og de fant ut at de ville prøve å lage musikk sammen.
Etterhvert fikk de med gitaristen Robby Krieger og trommeslageren John Densmore.
De spilte først på nattklubber, men høsten 1965 fikk de anledning til å spille
inn en plate med seks sanger, blant andre «Moonlight Drive», «Summer's Almost
Gone» og «Break on Through (to the Other Side)».

De kalte seg The Doors. Navnet ble tatt fra boken «The Doors of Perception» av
Aldous Huxley, som igjen hadde hentet uttrykket fra en linje i diktet «The
Marriage of Heaven and Hell» av William Blake: «If the doors of perception were
cleansed every thing would appear to man as it is, infinite.» Morrison uttrykte
dette som «There are things known and there are things unknown. Inbetween are
the doors.»

Fra 1966 spilte de jevnlig på Whisky a Go Go. The Doors utga sin første plate i
januar 1967 og oppnådde etterhvert internasjonal berømmelse.

Den siste konserten The Doors spilte med Morrison i spissen, var på Isle of
Wight-festivalen i 1970 hvor det var over 600 000 besøkende i løpet av hele
festivalen. På Woodstock var det til gjengjeld «bare» 500 000 besøkende.

Jim Morrison forlot The Doors like etter utgivelsen av deres syvende plate, L.A.
Woman. Han flyttet i mars 1971 til Paris i Frankrike for å kunne konsentrere seg
om sitt forfatterskap. Blant annet leste han inn på bånd mange av diktene han
tidligere hadde skrevet, noen utgitt i bøkene The Lords (1967) og The New
Creatures (1967) som den gang bare ble publisert i hundre eksemplarer hver.
Andre dikt var ikke tidligere utgitt. Disse opptakene ble senere oppdaget av
plateselskapet og et utvalg ble musikksatt av The Doors og gitt ut på albumet An
American Prayer.

Morrison ble funnet død natten til 3. juli 1971 i en leilighet i Paris han hadde
lånt av den franske modellen Elizabeth («ZoZo») Lariviere. Han ble funnet død i
badekaret av kjæresten Pamela Curson. Det var i ettertid vært en del
spekulasjoner omkring omstendighetene rundt hans død, men den offisielle
dødsårsaken ble fastslått til hjerteinfarkt.

Han ligger begravet på kirkegården Père Lachaise i Paris og graven blir jevnlig
besøkt av store mengder fans og turister.



https://no.wikipedia.org/wiki/Tyskland

Tyskland (tysk: Deutschland), offisielt Forbundsrepublikken Tyskland (tysk:
Bundesrepublik Deutschland) er et land i Sentral-Europa. Landet er en føderasjon
av 16 delstater samt et av verdens største industriland. Tyskland grenser i nord
mot Nordsjøen, Danmark og Østersjøen, i øst mot Polen og Tsjekkia, i sør mot
Østerrike og Sveits og i vest mot Frankrike, Luxembourg, Belgia og Nederland.
Tyskland er det største medlemslandet i Den europeiske union målt i BNP.

Med over 80 millioner innbyggere er Tyskland Europas mest folkerike land, dersom
man ser bort ifra Russland, som delvis ligger i Asia.

Det tyske landskapet deler seg i tre områder. Den nordlige delen er et flatt
sletteland som sjelden stiger til over 150 moh. Fra en linje mellom Dresden og
Hannover går slettelandet over i Mittelgebirge med større høyder. I Bayern og
til en viss grad i Baden-Württemberg går landskapet over i det mer fjellrike
Alpeforlandet og lengst i sør i selve Alpene.

Tyskland er geologisk svært sammensatt. Det nordtyske slettelandet er dekket av
mektige løssavsetninger fra kvartær. De eldste bergartene finnes i
Mittelgebirge. Her finnes for eksempel i Schwarzwald metamorfe bergarter fra
jordas urtid. I Rheinland-Pfalz finnes skiferbergarter fra silur og devon. Nord
for disse finnes formasjoner fra karbon med blant annet lag av steinkull som har
gitt opphav til tungindustrien i Ruhr-området.

Det sørlige Tyskland har bergarter vesentlig fra jordas mellomalder. Pfalz,
Thüringen, deler av Bayern og Sachsen har sandsteiner fra trias, mens
Schwäbische og Fränkische Alb består av kalksteiner fra jura og tilhører samme
formasjon som Jurafjellene i Sveits/Frankrike.

Tyskland ligger godt inne på den eurasiske litosfæreplata, og har ikke aktive
vulkaner. Imidlertid finnes vulkanske bergarter av eldre dato, for eksempel i
Eifel og Vogelsberg i Hessen. En karakteristisk landformasjon er den mektige
Rheingraben, som ble dannet under tektonisk aktivitet i perm.

Nesten hele Tyskland ligger innenfor nedbørfeltet til en av de seks store elvene
Rhinen, Donau, Elben, Oder, Weser og Ems. Donau er med sine 2845 km fra kilden i
Donaueschingen til utløpet i Svartehavet Europas nest lengste elv (etter Volga).
De fem andre renner ut enten i Nordsjøen eller i Østersjøen; altså går
hovedvannskillet i Europa gjennom Tyskland. Dette vannskillet går fra øst for
Oberrheingraben over Schwarzwald og de schwabiske og frankiske alpene.

Av de nordlige elvene er Rhinen den lengste med sine 1320 km, hvorav 865 km
gjennom Tyskland. Rhinen har spilt en stor rolle for dannelsen av tysk
identitet, og det knytter seg en lang rekke myter og sagn til denne elven.
Elbens kilder ligger i Riesengebirge på grensa mot Tsjekkia og Polen, og munner
ut ved Cuxhaven på nordsjøkysten etter et løp på 1165 km, hvorav 725 km i
Tyskland. Oder kommer fra de tsjekkiske Beskidene, og renner først gjennom
Polen. Nedre del av Oder danner grense mellom Tyskland og Polen, mens utløpet
ligger ved Szczecin på den polske østersjøkysten. Weser dannes ved at elvene
Werra og Fulda løper sammen ved Hann. Münden, og drenerer de sentrale delene av
landet. Weser renner ut i Tyskebukta ved Bremerhaven. Ems renner gjennom det
flate slettelandet i nordvestlige Tyskland, og renner ut i Nordsjøen ved Emden.

De sørtyske innsjøene er et resultat av erosjon under istidene. De er smale og
dype, og ligger i iseroderte dalbekkener. Den største av dem er Bodensjøen. På
slettelandet i Nord-Tyskland finnes et nett av grunne sjøer, blant annet Det
mecklenburgske sjøplatået. Den største av disse innsjøene er Müritz i
Mecklenburg-Vorpommern.

I den tyske delen av Alpene ligger Tysklands høyeste fjell, Zugspitze, med sine
2962 moh. Den høyeste toppen i Mittelgebirge er Feldberg i Schwarzwald som rager
1493 moh. Også i Bayerischer Wald, i Erzgebirge, Fichtelgebirge, Schwabiske
alper og i Harz finnes topper på over 1000 m. Det høyeste punktet på den
nordtyske sletta er Hagelberg i Fläming med 200 m.

Tysklands laveste punkt ligger 3,5 m under havnivå, ved Neuendorf-Sachsenbande i
Wilstermarsken i Schleswig-Holstein.

Klimaet er temperert, bortsett fra at de høyeste fjellene har alpint klima.
Tyskland ligger (som Norge) i vestavindsbeltet, slik at været domineres av
vandrende lavtrykk fra hovedsakelig vestlig kant, med høytrykk eller
høytrykksrygger mellom. Av og til kan imidlertid et høytrykk forsterke seg, bli
liggende og gi tørt, rolig og ofte pent vær i mange dager.

Forskjellen nord–sør er mindre enn breddegradene skulle tilsi fordi landet
gjennomgående hever seg mot sør. De varmeste områdene finner vi i sørvest.
Nord-Tyskland, særlig nordsjøkysten, har et utpreget kystklima, dog ikke så
utpreget som for eksempel på ytre strøk av Vestlandet. Østover blir klimaet mer
kontinentalt, men temperaturforskjellene mellom lavlandsstrøkene i øst og vest
er like fullt moderate.

Hamburg har en middeltemperatur i den kaldeste måneden (januar) på 0,4 °C og i
den varmeste (juli) på 16,6 °C. De tilsvarende temperaturer i München er
henholdsvis -1,7 °C og 17,3 °C, Görlitz helt i sørøst har -1,5 °C og 17,3 °C, og
Geisenheim ved Frankfurt am Main +1,2 og 18,6 oC. Som i mye av Europa for øvrig
kan fremstøt av meget kald luft fra øst, særlig Russland, gi kuldebølger i hele
Tyskland.

Gjennomsnittlig årsnedbør i Hamburg er 744 mm, i München 948 mm, og i de tyske
Alpene betydelig mer. Men ingen steder i lavlandet har tilnærmet slike
nedbørmengder som visse steder på Vestlandet kan oppvise. Om sommeren kommer mye
av nedbøren, særlig i innlandet, som kraftige byger, ofte med torden, av og til
også med tornadoer. De siste er gjerne svært lokale, og generelt er klimaet mest
vindfullt om vinteren fordi lavtrykkene gjerne blir sterkere da. Den tyske
nordsjøkysten er nesten like forblåst som kysten på Vestlandet.

Bygenedbør gir store lokale variasjoner, avhengig av blant annet vindretning i
forhold til åser og fjell. Bygene kommer ofte med kjølig og ustabil luft fra
nord eller nordvest på baksiden av et lavtrykk (baksidevær), dvs. etter
kaldfrontpassasjen – og når denne luften presses opp mot Alpene, forsterkes
bygetendensen, så nordsiden av Alpene kan få flere dager med kraftig nedbør. Til
gjengjeld gir sønnavind på de kanter tørt og varmt vær, ofte med føn. Tyskland
får nedbør hele året, mest om sommeren de fleste steder. München får således ca.
140 mm nedbør i juli, og 50-60 mm månedlig i desember–mars. Berlin får ca. 70 mm
i juli og ca. 30 mm i mars. Global oppvarming har bidratt til at
middeltemperaturene også i Tyskland har steget de siste tiårene.

Tyskland har en befolkning på 82 329 758 innbyggere. Språklig og kulturelt
stammer tyskerne fra de gamle germanske stammer. Friserne er i nordvest,
nedersakserne sørvest for Elben og frankerne, alemannerne og bayerne i sørlige
deler av Tyskland, men også ikke-germanske folk har blitt assimilert i den tyske
kulturen. Allerede tidlig kom gallere inn i de vestlige og sørlige deler av
dagens Tyskland, og gjennom østekspansjonen fra middelalderen ble stadig flere
slavere assimilert. I nyere tid har det kommet mange innvandrere fra Øst-Europa,
særlig det tidligere Jugoslavia, fra Russland, og fra Tyrkia. Det bor mer 3
millioner tyrkere i Tyskland, men alle har ikke statsborgerskap. I 2012 var
Tyskland det landet i verden etter USA som mottok flest innvandrere, med ca. 400
000 som bosatte seg fast i landet.

I 1990 bodde omtrent 62 millioner i de elleve gamle delstatene i den vestlige
del av Tyskland, og omtrent 18 millioner i de fem nye i den delen som tidligere
utgjorde DDR. Der er dog betydelige regionale forskjeller i
befolkningstettheten. Større befolkningskonsentrasjoner finnes i
Nordrhein-Westfalen, Rhein-Main-området omkring Frankfurt, i den nordlige og
sentrale del av Baden-Württemberg og i Sachsen.

Det offisielle språket er tysk. Minoritetsspråk som nedertysk (plattysk),
frisisk, dansk og sorbisk er offisielt anerkjent, men ikke sidestilt med det
nasjonale språket.

Før andre verdenskrig var ca. to tredjedeler av den tyske befolkningen
protestanter og den siste tredjedelen katolikker. Ser man til en viss grad bort
fra storbyene kan man si at befolkningens konfesjonelle tilhørighet har fulgt de
politiske grenser, fordi det var de lokale fyrster som fastslo hvilken religion
befolkningen skulle ha. Det store flertall føyet seg etter hva som ble bestemt,
bare i liten grad førte den politiske overstyring til folkeforflytninger. I dag
er ca. 30 % av befolkningen medlemmer i den romersk-katolske kirke, ca. 30 %
medlemmer av en protestantisk kirke og mellom 30-35 % ikke medlemmer i noe
religiøst samfunn. Protestanter dominerer i nord, mens katolikkene har sitt
tyngdepunkt i de sørlige statene og i de vestligste områdene.

Det bor ca. fire millioner muslimer i Tyskland, hovedsakelig av tyrkisk
opprinnelse. I noen byer som Offenbach i Hessen, eller bydeler som Kreuzberg i
Berlin, er den tyrkiske konsentrasjonen meget sterk.

Jødiske forsamlinger har rundt 110 000 medlemmer. Antallet jøder totalt er
anslått til å være rundt 200 000 personer. Jødene kommer hovedsakelig fra det
tidligere Sovjetunionen.

I løpet av det første århundre etter Kristus begynte germanerne å trekke vest-
og sørover fra det sørlige Skandinavia og det nordlige Tyskland. Man vet
relativt lite om germanernes tidlige historie, og kunnskapen man har stammer i
hovedsak fra romerske kilder og arkeologiske utgravninger.

I keiser Augustus regjeringstid gikk romerne under ledelse av Publius
Quinctilius Varus til angrep på Germania. I år 9 etter Kristus ble romerne slått
tilbake i slaget ved Teutoburgerskogen, da cheruskere under Arminius
tilintetgjorde tre romerske legioner. Dette gjorde at romerne måtte gi opp å
utvide riket øst for Rhinen, slik at mesteparten av det moderne Tyskland falt
utenfor Romerriket. Rundt år 100 e.Kr. ble Tacituss verk Germania nedtegnet. På
denne tiden var germanerne nådd helt bort til Rhinen og til Donau, slik at de
bebodde mesteparten av det moderne Tyskland. I løpet av det tredje århundre ble
de store vestgermanske stammene (slik som alemannerne, frankerne, chatterne,
sakserne, friserne, sugambrerne og thüringerne) stadig sterkere, og fra ca. 260
trakk germanerne over de romerske grensene og inn i selve Romerriket.

Den 25. desember 800 grunnla Karl den store Frankerriket, men allerede ved
Traktaten i Verdun i 843 ble riket delt. Den østlige delen av Frankerriket
utviklet seg til å bli Det tysk-romerske rike, et rike som kom til å eksistere i
forskjellige former frem til 1806. Riket strakte seg opprinnelig fra Eider i
nord til Middelhavet i sør, men fikk fra høymiddelalderen grenser som i større
grad sammenfalt med det moderne Tyskland, Østerrike og Tsjekkia.

Under Hohenstaufen-keiserne (1138–1254) ekspanderte de tyske fyrstene østover,
og i prosessen kjent som Ostsiedlung koloniserte tyske nybyggere store deler av
dagens Polen og Baltikum. I Nord-Tyskland oppstod det mektige Hansaforbundet
omtrent på samme tid. Det gikk imidlertid nedover med riket under Den store
hungersnøden 1315–1317 og senere Svartedøden 1348–50, da folketallet i Tyskland
gikk drastisk ned.

Med Den gyldne bulle i 1356 ble den grunnleggende statsstrukturen i riket
fastlagt. Keiserverdigheten skulle heretter ikke gå i arv, men skulle derimot
utpekes av et valgkollegium av syv kurfyrster fra de mektigste fyrstedømmene og
erkebispedømmene. Fra og med 1400-tallet og frem til rikets oppløsning kom
praktisk talt alle keisere fra de østerrikske habsburgerne.

Martin Luthers 95 teser i 1517 skulle bli startskuddet til den lutherske
reformasjonen. Fra 1530 gikk mange tyske fyrster over til protestantismen, og
religiøse spørsmål ble årsaken til mange kriger i tiden som fulgte. Den største
av disse var tredveårskrigen (1618–1648), da store deler av Tyskland ble lagt i
ruiner. Med freden i Westfalen i 1648 tok urolighetene slutt, samtidig som riket
i praksis ble splittet opp i en mengde mer eller mindre uavhengige fyrstedømmer.
Fra inngangen til 1700-tallet begynte det nye kongedømmet Preussen å utfordre
Østerrikes tradisjonelt dominerende stilling i Tyskland, og tiden frem til
oppløsningen av Det tysk-romerske rike i 1806 var preget av rivaliseringen
mellom prøysserne og østerrikerne.

Etter Napoléon Bonapartes fall i 1814 kom Wienerkongressen sammen for å
gjenopprette status quo. Napoleon hadde oppløst Det tysk-romerske rike, og i
dets sted opprettet kongressen Det tyske forbund, en løs konføderasjon av 39
uavhengige stater. I årene som fulgte oppstod den politiske liberalismen i
Tyskland, en bevegelse som arbeidet for frihet og nasjonal samling. De nasjonale
og liberale bevegelsene ble imidlertid hardt bekjempet av den svært konservative
fyrst Metternich. Trenden gikk imidlertid mot et tettere tysk samarbeid, blant
annet gjennom en tollunion. Mange tyskere var også blitt inspirert av den
franske revolusjon, og det var på denne tiden rødt, svart og gull ble de tyske
nasjonale fargene.

Februarrevolusjonen i Frankrike ble startskuddet til Revolusjonene i 1848.
Gjennom Frankfurtparlamentet ble det forsøkt å skape en tysk grunnlov og en
samlet tysk nasjonalstat, men da kong Fredrik Vilhelm IV av Preussen nektet å la
seg utrope til keiser gikk luften ut av bevegelsen. I 1862 ble den
erkekonservative Otto von Bismarck prøyssisk statsminister. Etter den andre
slesvigske krig og den østerriksk-prøyssiske krig fikk prøysserne dannet Det
nordtyske forbund, noe som satte Østerrike på sidelinjen og etablerte Preussen
som den klart dominerende tyske stormakten.

Tysklands samling ble et faktum etter den tysk-franske krig i 1870-71. Det nye
tyske keiserriket ble ledet av de prøyssiske Hohenzollern-keiserne, med Berlin
som hovedstad. Perioden som fulgte ble kjent som Gründerzeit, og var preget av
en kraftig industrialisering av Tyskland. Under Vilhelm I ble Tyskland en av
Europas sterkeste stormakter, og skaffet seg også flere kolonier andre steder i
verden. Gjennom Berlinkonferansen i 1884 delte de europeiske maktene Afrika seg
imellom, og Tyskland fikk her kontrollen over Tysk Østafrika, Tysk
Sydvest-Afrika, Kamerun og Togo. Internt ble Tyskland preget av den såkalte
Kulturkampf, der de protestantiske prøysserne aktivt bekjempet den katolske
kirkes innflytelse på samfunnsutviklingen.

Skuddene i Sarajevo i 1914 utløste første verdenskrig. Krigen endte i tysk
nederlag, og høsten 1918 måtte keiser Wilhelm II gå av. Versaillestraktaten i
1919 påførte Tyskland store økonomiske problemer, og den nye, demokratiske
Weimarrepublikken (etablert august 1919) fikk en vanskelig start. Tyskland ble i
mellomkrigstiden preget av hyperinflasjon, ustabile regjeringer og et høyt
politisk konfliktnivå. Mange tyskere trodde på den såkalte dolkestøtlegenden,
der «forrædere» som kapitalister og jøder skal ha «dolket» Tyskland i ryggen.

Weimarrepublikken kom under press fra begge sider av det politiske spekteret.
Etableringen av Sovjetunionen gav det tyske kommunistpartiet vind i seilene,
samtidig som ulike høyreradikale grupper – deriblant Adolf Hitlers
nasjonalsosialistiske tyske arbeiderparti – angrep de mer moderate og
sosialdemokratiske makthaverne.

Hitler hadde allerede i ølkjellerkuppet i 1923 forsøkt å gripe makten, men etter
det mislykkede kuppforsøket var nazistene blitt marginalisert på slutten av
20-tallet. Den store depresjonen ved inngangen til 1930-tallet gjorde imidlertid
at det politiske landskapet snudde, og i 1930 var det nasjonalsosialistiske
tyske arbeiderparti blitt landets nest største. I løpet av årene som fulgte var
det svært problematisk å danne en handlekraftig tysk regjering, og i januar 1933
valgte president Paul von Hindenburg å utpekte Hitler til rikskansler.

Kort tid etter Hitlers maktovertagelse gikk Riksdagen opp i flammer. Gjennom
riksdagsbrannforordningen satte nazistene sentrale borgerrettigheter til side,
og Hitler greide på kort tid å omdanne Tyskland fra en demokratisk republikk til
en totalitær stat med ettpartistyre. I årene som fulgte rustet Hitler opp det
tyske forsvaret, og i 1936 gjenokkuperte tyskerne Rhinland. Våren 1938 ble
Østerrike annektert og innlemmet i Tyskland, og med Münchenavtalen i september
tvang Hitler til seg viktige deler av Tsjekkoslovakia.

Sensommeren 1939 kom Hitler med lignende krav overfor Polen, men denne gangen
gikk ikke de vestallierte med på de tyske kravene. Andre verdenskrig begynte med
invasjonen av Polen den 1. september, og i løpet av de første par krigsårene
opplevde Tyskland en enorm suksess. Frankrike ble nedkjempet i løpet av seks
uker våren 1940, og sommeren 1941 var praktisk talt hele kontinentaleuropa på
tyske eller tyskallierte hender. Angrepet på Sovjetunionen i 1941 førte også med
seg stor tysk fremgang de første par årene, men fra og med 1943 ble Tyskland
gradvis slått tilbake på alle fronter. Sovjetunionen i øst og USA og
Storbritannia i vest ble til slutt for sterke, og våren 1945 begikk Hitler
selvmord da krigen var tapt.

Gjennom det som senere ble kjent som Holocaust satte Hitler og nazistene i gang
en industriell utrydding av jøder, sigøynere, homofile og andre «uønskede».
Omtrent seks millioner jøder fra hele Europa døde i nazistenes dødsleirer, og
alt i alt gikk flere titalls millioner menneskeliv tapt under andre verdenskrig.

Tyskland lå i ruiner etter krigens slutt, samtidig som ti millioner tyske
soldater og sivile var blitt drept. Samtidig mistet landet store landområder i
øst, med det resultat at 15 millioner tyskere ble fordrevet. De resterende tyske
områdene ble delt i fire allierte okkupasjonssoner.

Den nye tyske grunnloven, kalt Grundgesetz ble vedtatt av Det parlamentariske
råd og kunngjort 23. mai 1949. Den nye staten kalt Forbundsrepublikken Tyskland,
omfattet de franske, amerikanske og britiske okkupasjonssonene, i dagligtale
gjerne kalt Vest-Tyskland. I oktober samme år fulgte den sovjetiske sonen etter,
og ble basisen for Den tyske demokratiske republikk (DDR, Øst-Tyskland). Den
tidligere tyske hovedstaden Berlin ble delt, mens Øst-Berlin ble gjort til
hovedstad i DDR ble Vest-Berlin liggende som en eksklave langt fra resten av
Forbundsrepublikken. Ny hovedstad i vest ble Bonn.

Vest-Tyskland ble en demokratisk, vestorientert stat med sterke bånd til USA,
Storbritannia og Frankrike. Landet fikk en blandingsøkonomi, og så sterk
økonomisk vekst i etterkrigstiden gjennom det såkalte Wirtschaftswunder. I 1955
ble Vest-Tyskland med i NATO, og i 1957 var de en av grunnleggerne av det som
senere ble Den europeiske union.

Øst-Tyskland ble i praksis en sovjetisk satellittstat, der sovjet-russerne
gjennom Warszawapakten hadde full politisk og militær kontroll over landet og de
andre østeuropeiske kommuniststatene. På papiret var DDR en demokratisk stat,
men i praksis ble alle avgjørelser tatt i lukkede rom i det sosialistiske
enhetspartiet. Samtidig hadde regimet gjennom det hemmelige politiet Stasi full
kontroll over landets innbyggere. Et problem i DDR var «republikkflukt», altså
at velutdannede innbyggere flyktet til vest. I 1961 satte regimet opp
Berlinmuren for å få slutt på problemet.

Forholdet mellom de to tyske statene ble noe bedret på 1970-tallet gjennom Willy
Brandts Ostpolitik. Utover på 1980-tallet begynte problemene å tårne seg opp i
Øst-Tyskland, og da Ungarn sommeren 1989 valgte å åpne grensene mot vest dro
østtyskere i store mengder over grensen. Massedemonstrasjoner fulgte i flere
byer i DDR, og den 9. november valgte regimet å åpne grensene. Store
menneskemengder begav seg over den forhatte Berlinmuren, og i løpet av kort tid
kollapset DDR-regimet. Den 3. oktober 1990 ble Tyskland igjen samlet, da de
østtyske områdene ble tatt opp i Forbundsrepublikken.

Helmut Kohl (CDU) ble den første felles forbundskansleren i Tyskland. I 1998
overtok imidlertid sosialdemokraten Gerhard Schröder makten, før høyresiden
igjen tok over med Angela Merkel fra 2005. Tyskland har etter gjenforeningen
også begynt å spille en mer aktiv rolle i internasjonal politikk, blant annet
med militær deltagelse i Kosovokrigen og i krigen i Afghanistan.

Valg til det føderale parlamentet Forbundsdagen finner sted hvert fjerde år. Det
parlamentariske grunnlaget for landets regjering har siden 2013 vært en
storkoalisjon som består av partiene Christlich Demokratische Union/Christlich
Soziale Union (CDU/CSU) og det sosialdemokratiske SPD. Den konservative Angela
Merkel (CDU) har vært forbundskansler siden 2005 og etablerte i 2013 sin tredje
regjering (Merkel III).

Landets statsoverhode er forbundspresidenten, som velges av Forbundsforsamlingen
for en periode på 5 år. Den tyske presidentens rolle er hovedsakelig av
ikke-politisk og seremoniell art. Det er forbundskansleren som er sjef for
regjeringen og som har den viktigste politiske posisjonen. Presidenten har makt
til å oppløse parlamentet før utløpet av valgperioden. For å felle en tysk
regjering kreves det «konstruktiv mistillit», det vil si at en ny kandidat må
foreslås før regjeringen kan gå av. Joachim Gauck ble valgt som president 18.
mars 2012.

Tyskland er en føderasjon av 16 delstater («Bundesländer») med utstrakt
selvstyre. Forbundslandene er inndelt i kommuner («Landkreise») og selvstendige
byer («Kreisfreie Städte»). Enkelte delstater har amt som regional enhet mellom
landkrets og kommune. Berlin og Hamburg er spesielle ved at de kun består av én
kommune («Stadtstaaten»).

Den tyske interessen og sympatien for Norge går langt tilbake i tid, og Tyskland
og de nordiske landene har alltid (med unntak av andre verdenskrig og et par
kriger under Bismarck) hatt nære og tette bånd. Allerede i middelalderen var det
stor handel mellom Tyskland og Norge, blant annet med det mektige
Hansaforbundet. Reformasjonen spilte også en viktig rolle i den tysk-norske
kulturutvekslingen, da tyske salmer og religiøst litteratur kom til Norge via
oversettelse til dansk. Tyskere var også viktige som offiserer i den
dansk-norske hæren og som spesialister innenfor bergverk og byggekunst. På
1700-tallet gikk det norske fokuset noe bort fra Tyskland og i retning
Storbritannia på grunn av felles sjøfartsinteresser, men fra andre halvdel av
1800-tallet fikk igjen Tyskland stor prestisje etter den tyske samlingen. Både
den voksende arbeiderklassen og den borgerlige siden så til Tyskland for
inspirasjon, og mot slutten av århundret var spesielt akademiske miljøer i Norge
svært rettet mot Tyskland.

Norske forfattere og komponister som Ibsen, Bjørnson, Kielland, Garborg og Grieg
fikk alle et stort publikum i Tyskland ved inngangen til 1900-tallet. Den tyske
kulturen var samtidig svært rettet mot Tyskland, og den norske
utenriksministeren Jørgen Løvland skrev i 1906 at «våre jurister, filosofer,
teologer og teknikere er nesten alle tysk oppdragne. […] Den tyske innflytelse
er videre forgrenet og dypere i vårt land enn noen annen». Den norske høyere
skolen la samtidig stor vekt på undervisning i det tyske språket. Første
verdenskrig førte Norge mer i retning av Storbritannia, men på 1930-tallet ble
Tyskland igjen forbildet for mange norske reaksjonære. Andre verdenskrig ble
likevel et definitivt vendepunkt for Norges utenrikspolitiske og kulturelle
tilknytning, og etter 1945 overtok engelsk som det ledende fremmedspråket i
skolen.

Etter krigen deltok Norge i den allierte okkupasjonen av Tyskland med
Tysklandsbrigaden, og det var ikke før 12. januar 1952 at Kong Haakon erklærte
at krigstilstanden mellom Norge og Tyskland var opphevet. Året før hadde Norge
opprettet diplomatiske forbindelser med Vest-Tyskland. På denne tiden var
imidlertid holdningene til Tyskland fortsatt svært lunkne i Norge, og under OL i
Oslo i 1952 var det uaktuelt for de norske arrangørene å spille Deutschlandlied
for de tyske medaljevinnerne. I 1957 demonstrerte 1500 personer mot den tyske
NATO-generalen Hans Speidel under et besøk i Oslo, og i mange bedrifter ble det
gjennomført 15 minutters politisk streik. Statsminister Einar Gerhardsen hadde
sitt første offisielle besøk i Tyskland i 1965, og med Willy Brandts besøk i
Norge i 1970 ble det tysk-norske forholdet endelig normalisert. Senere har
Forbundsrepublikken og Norge vært viktige samarbeidspartnere, noe som blant
annet kom til uttrykk i at Kong Harald og Dronning Sonja la sitt første
offisielle utenlandsbesøk utenfor Norden til Tyskland.

Tyskland er en av Norges viktigste handelspartnere, og samhandelen mellom Norge
og Tyskland var i 2006 på omtrent 150 milliarder norske kroner. Norge
eksporterte det året varer og tjenester til Tyskland for 94 milliarder kroner,
mens importen til samme tid var på 55 milliarder kroner. Olje og gass utgjør
69 % av den totale norske eksporten til Tyskland, mens Norge i hovedsak
importerer kjøretøy, maskiner og utstyr, metaller og kjemiske produkter fra
Tyskland.

Tyskland var et av de første landene som opprettet diplomatiske forbindelser med
Norge etter unionsoppløsningen i 1905, og hadde opprinnelig ambassade i
Drammensveien 74 i bygningen som nå huser Russlands ambassade. Den nåværende
tyske ambassaden ligger i Oscars gate 45. Den norske ambassaden i Berlin holder
hus i et felles anlegg sammen med de andre nordiske ambassadene. De to lands
konsulatavdelinger befinner seg på de samme adresser som ambassadene.

Tyskland utgjør sammen med USA, Kina og Japan de fire største industriland i
verden. Den sosiale markedsøkonomi er grunnlaget for den økonomiske politikken.
Tyskland er en av de viktigste handelspartnere for de fleste europeiske land,
herunder Norge. Norsk-Tysk Handelskammer i Oslo hjelper norske bedrifter som vil
inn på det tyske markedet.

Sysselsettingen i 2011 var rekordhøy med 41,6 millioner mennesker i arbeid.
Arbeidsledigheten var ved årsskiftet 2011/2012 2,976 millioner, det laveste på
20 år. De såkalte Mittelstand, små og mellomstore bedrifter, står for 70 % av
sysselsettingen, minst halvparten av verdiskapningen og bidrar til at nesten
halvparten av markedsledende bedrifter i verden er tyske.

Viktige eksportvarer er biler, maskiner, transportutstyr, elektrisk utstyr,
metaller og tekstiler. Viktige importvarer er brenselstoffer, maskiner, matvarer
og drikkevarer. Viktige handelspartnere er Frankrike, Storbritannia, USA,
Nederland, Italia og Belgia. Landet var lenge verdens største eksportnasjon, men
ble i 2009 forbigått av Kina.

Tysklands jernbaner (inkl. S-baner, men ikke tunnelbaner) utfører årlig et
transportarbeid på ca. 75 milliarder passasjerkilometer, dvs. at hver tysker
gjennomsnittlig kjører ca. 900 km årlig med tog. Markedsandelen var 7,7 % i
2006. Det er i overkant av gjennomsnittet i Vest-Europa, men lavere enn i blant
annet Sveits, Frankrike, Danmark og Sverige.

Lokaltrafikken med tog (S-baner, av tysk S-Bahn, Stadtschnellbahn) er stort sett
godt utbygd rundt de største byene. Dette gjelder særlig forbindelsene til og
fra sentrum, mens tverrforbindelser ofte mangler selv i de største byene.
S-togene fungerer i praksis mest som pendlertog og utgjør en viktig del av det
tyskerne kaller Öffentlich Personennahverkehr (ÖPNV), dvs. kollektiv nærtrafikk.

Tidlig på 1900-tallet var tyskerne pionerer innen datidens høyhastighetstog,
både med verdensrekorder for forsøkstog og raske tog i vanlig trafikk (for
eksempel Fliegender Hamburger). Slik er det ikke i dag, hvor blant annet
Frankrike, Japan og Kina ligger foran i sporet. Disse landene har lange
høyhastighetsbaner med hastigheter på 300-350 km/t, mens de tilsvarende i
Tyskland foreløpig er korte og fåtallige. Tysklands jernbanene ble forsømt i
nazitiden (1933–45) og i øst også i DDR-tiden (1945–90) – i tillegg til at de
viktigste trafikkstrømmene i Vest-Tyskland etter delingen i 1945 ble omstilt fra
øst–vest (for eksempel Hamburg–Berlin) til nord–sør; etter Tyskland samling fikk
så igjen øst–vest-forbindelse stor betydning. Mye av jernbaneinvesteringene
måtte derfor brukes på gjenoppbygging og elektrifisering; for eksempel tok det
over 60 år å få kjøretiden Hamburg–Berlin under det Fliegender Hamburger
presterte tidlig i 1930-årene.

Siemens' høyhastighetstog ICE 3 er mye brukt på tyske hovedlinjer og
internasjonale forbindelser, i tillegg til at varianter av dette toget brukes
blant annet i Spania, Russland og Kina.

I tiårene etter 1945 beholdt tyske byer (både i Øst- og Vest-) sporveissystemene
i større grad enn i for eksempel Frankrike og Storbritannia. Det var tyskerne
som i 1970-årene lanserte den forbedrede trikk, den moderne bybane (ordet
’’bybane’’ er et lån fra tysk ’’Stadtbahn’’). Tyskerne har også eksportert
bybanevogner, bybaneteknologi og –ideologi. De eldre leddtrikkene i Oslo (SL-79)
er således produsert av Siemens/Düwag, likeså trikkene i for eksempel San Diego.
Også Tram-Train-konseptet, dvs. trikker som har flere strømsystemer så de også
kan gå på ordinære jernbaner, stammer fra Tyskland og finnes blant annet i
Karlsruhe og Kassel. Det var også tyskerne som gjenopptok utviklingen av lavgulv
(tysk Niederflur) i 1980-årene (jf. universell utforming).

Bussen er et viktig transportmiddel i alle europeiske land, og Tyskland er intet
unntak. Medlemmene av Verband Deutsche Verkehrsunternehmen (VDV), som står for
95 % av landets kollektive nærtrafikk, transporterer på en vanlig arbeidsdag 28
mill. passasjerer i busser og 9,8 mill. i skinnegående transportmidler; i 2009
disponerte selskapene 37 000 busser, 7300 sporvogner og T-banevogner, og 19 000
jernbanevogner.

Karl Benz fremstilte den første (motor)bussen i 1895, og hans selskap gikk
senere inn i det som etter ytterligere oppkjøp og fusjoner er blitt til MAN SE.
En annen betydelig bussprodusent er Daimler AG. I bytrafikken brukes busser
særlig til de mindre trafikkstrømmene, for eksempel i de mindre byene, og
tverrforbindelser mellom S-banelinjene i større byer. I tillegg er mange av
jernbanens sidelinjer erstattet med busser. Bussene brukes også på en del lengre
strekninger.

De fleste bussene er dieseldrevne, men noen få byer har også trolleybusser,
batteridrevne busser og/eller gassdrevne busser.

Mer enn andre europeiske land omtales Tyskland som «billandet». Biltettheten i
Tyskland er da også høy (556 biler pr. 1000 innbyggere i 2006, 450 i Norge), noe
som sammen med den store befolkningstettheten gjør trafikkavviklingen ytterst
krevende. Tyskland var tidlig ute med å produsere biler, og folk som Gottlieb
Daimler, Karl Benz og Rudolf Diesel hører med blant bilismens pionerer. Tyskland
begynte også tidlig å produsere motorveier. Den første parsellen ble åpnet av
Konrad Adenauer i 1932 (også oppgitt til 1929), men Adolf Hitler var den første
som (i 1933–1941) lot bygge motorveier i stor stil, nemlig 2128 km. I 1992 var
en oppe i nesten 11 000 km motorvei, men deretter har utbyggingen pga. voksende
miljøinteressegått langsommere, til 12 532 km i 2007. Det var også Hitler som
grunnla Volkswagenwerke og byen Wolfsburg. Da byen ble grunnlagt, understreket
arbeidsminister Robert Ley at byen skulle oppkalles etter ham.

Tyskland er blant de få europeiske land som fortsatt har motorveier uten
fartsgrenser. Dette gjelder ca. 2/3 av motorveinettet (også oppgitt til 53 %),
som i stedet har en anbefalt fartsgrense (vanligvis 130 km/t), og enkelte har
fartsgrenser under visse forhold som våt veibane. Miljøvernere og andre har gått
inn for fartsgrenser. 120 km/t på motorveiene er beregnet å redusere
biltrafikkens CO2-utslipp med 9–30 %. En slik fartsgrense vil også gi mindre
lokale luftforurensninger, og betydelig mindre støy (når hastigheten øker fra
for eksempel 100 til 200, firedobles bilstøyen). Men dette oppfattes som
politisk ukorrekt (PUK) i Tyskland, hvor fri fart-lobbyen er meget sterk. Et
utvalg i regi av regjeringen beregnet i 2005 dessuten at det ikke skjedde flere
ulykker på motorveiene uten fartsgrenser enn på motorveier med fartsgrenser. Det
kan skyldes blant annet at fartsgrensen for tunge kjøretøy og kjøretøy med
tilhenger er 80 km/t, at det i rettssaker og forsikringsoppgjør etter ulykker
regnes som skjerpende om en har overskredet den anbefalte fartsgrensen – og at
stadige bilkøer reduserer hastighetene. For øvrig er de generelle fartsgrensene
henholdsvis 100 km/t og 50 km/t på landeveier og i byer.

I 2006 omkom 5094 mennesker i trafikken, mot 11 300 i 1991. Nedgangen i denne
perioden, da det ble åpnet få nye motorveier, var sterkere enn i de fleste
vesteuropeiske land, og i forhold til folketallet hadde Tyskland i 2006 færre
trafikkdrepte enn gjennomsnittet i EU.

Enkelte byer, for eksempel München og Berlin, har innført lavutslippssoner, hvor
bare biler med lave eller ingen utslipp slipper inn. Freiburgs bydel Vauban er
tilnærmet bilfri.

Tyskland har en betydelig kystlinje, selv om østersjøkysten ble forkortet etter
nederlagene i verdenskrigene. Alle tyske storbyer unntatt München ligger ved
sjøen eller ved seilbare elver. Hamburg ligger ca. 100 km fra sjøen, men er like
fullt Europas største havn etter Rotterdam. Containerhavnen kan håndtere mer enn
25 000 TEU'er pr. døgn, og havnen håndterer 36 mill. tonn gods pr. år og er
verdens største importhavn for blant annet kaffe.

Vannveiene spiller en viktig rolle for godstransporten – unntatt i sørøst, hvor
vassdragene egner seg bedre til vannkraftproduksjon enn til transport. Rhinen er
seilbar for mindre skip gjennom hele Tyskland til Basel. Donau har offentlig
skipstrafikk med større fartøyer opp til Kelheim (like ovenfor Regensburg). Fra
Kelheim går Main-Donau-kanalen via Main til Rhinen, så kanalen muliggjør en
gjennomgående vannvei fra Nordsjøen til Svartehavet (og, via
Kalatsj-na-Donu–Volgograd-kanalen, til Kaspihavet). Svært viktig er Kielkanalen,
som forbinder Nordsjøen og Østersjøen.

Tyskland har et til dels godt utbygd sykkelveinett, også i storbyene, hvorav for
eksempel München har 1200 km sykkelveier. I delstaten Nordrhein-Westfalen alene
ble det i 2000-2004 bygget 801 km sykkelveier, og i 2005-2009 ytterligere 944 km
sykkelveier. Sykkelandelene i for eksempel Münster og Freiburg, målt i antall
reiser, er henholdsvis 35 % og 26 % (sammenlignet med 9 % i Trondheim, 6 % i
Stavanger og 3 % i Bergen). Det finnes også et stort nett av
langdistansesykkelveier (Radfernwege) mellom ulike landsdeler og disse er stort
sett godt skiltet med spesielle sykkelskilt.

Den tyske nasjonaldagen kalles Tag der Deutschen Einheit, og feires den 3.
oktober til minne om den tyske gjenforeningen på denne datoen i 1990.

Med unntak av nasjonaldagen bestemmes alle andre helligdager på delstatsnivå. Ni
andre helligdager feires i alle 16 delstater. Disse er langfredag, første og
andre påskedag, 1. mai, Kristi himmelfartsdag, første og andre pinsedag, og
første og andre juledag.

De andre tyske helligdagene avgjøres i hovedsak av delstatenes tradisjonelle,
religiøse tilknytning. For eksempel feires reformasjonsdagen (31. oktober) i de
protestantiske delstatene i nord, mens allehelgensdag (1. november) er helligdag
i det katolske Sør-Tyskland.

Skoleplikten i Tyskland begynner det året barnet fyller seks år, og varer fra ni
til tolv år. De første fire eller seks årene (avhengig av delstaten) går eleven
i grunnskolen (tysk: Grundschule). Dette nivået kalles Primarstufe. Etter
grunnskolen er det tre hovedløp eleven kan ta: Hauptschule, Realschule og
Gymnasium. Hauptschule er et yrkesfaglig løp, ofte i kombinasjon med praksis i
en bedrift. Gymnasium er et teoretisk løp der man ved fullført Abitur kan søke
opptak ved universiteter. Realschule er et sted i mellom Hauptschule og
Gymnasium, og brukes ofte som utgangspunkt for en teknisk utdannelse.

Tyskland har en rekke universiteter som har vært i drift siden middelalderen.
Eldst er Ruprecht-Karls-Universität Heidelberg, grunnlagt i 1386. Det mest
innflytelsesrike tyske universitetet har kanskje vært Humboldt-Universität zu
Berlin, som er opphavet til Den humboldtske universitetsmodellen.

Tilsammen hadde Tyskland i studieåret 2008/09 394 offentlig godkjente
universiteter og høyskoler. Av disse hadde 104 status som universiteter, 6 var
lærerhøyskoler, 14 teologiske høyskoler, 51 kunsthøyskoler, 189 faghøyskoler og
30 såkalte faghøyskoler for offentlig forvaltning.

Mediene i Vest-Tyskland utviklet seg etter den andre verdenskrigen i et tosporet
system, bestående av en privatfinansiert presse og en lisensfinansiert
allmennkringkasting. Da konsesjonslovene for pressen ble opphevet i 1949, ble
det etablert et stort antall aviser. Antallet er siden (per 2008) omtrent
halvert til 135 aviser med fullskala dagsaviser. Inkludert spesialredaksjonene
utkommer daglig 354 forskjellige aviser i landet. Disse når omtrent 75 % av
befolkningen. Etter Tysklands gjenforening ble kampen om avismarkedet i det
tidligere DDR, i det vesentlige vunnet av vesttyske forleggere.

Antallet nasjonale aviser er relativt lite, og omfatter Bild, Süddeutsche
Zeitung, Frankfurter Allgemeine Zeitung, Die Welt, Frankfurter Rundschau og die
tageszeitung. Det er imidlertid et sterkt marked for lokale og regionale aviser.
I 2008 var det totale daglige opplagstallet for tyske aviser på 20,2 millioner,
hvorav 14,3 millioner var abonnementsaviser. Nyhetsmagasiner som kommer ukentlig
er Der Spiegel, Stern og FOCUS.

Det tyske radio- og TV-markedet består av en blanding av allmennkringkasting og
private kanaler. Allmennkringkastingen organiseres på delstatsnivå, og
finansieres av lisensavgifter. De tyske allmennkringkasterne er sammensluttet i
ARD, og består av Westdeutscher Rundfunk, Bayerischer Rundfunk, Südwestrundfunk,
Mitteldeutscher Rundfunk, Norddeutscher Rundfunk, Rundfunk Berlin-Brandenburg,
Hessischer Rundfunk, Saarländischer Rundfunk og Radio Bremen. Disse organiserer
også den landsomfattende kanalen Das Erste. En annen landsdekkende kanal er ZDF.
Deutsche Welle kringkaster også radio og fjernsyn, primært rettet mot et
internasjonalt, tyskspråklig publikum.

I mer enn halvparten av landkretsene og de kretsfrie byene utkommer kun en avis
med lokalt stoff.

Det finnes ingen klart dominerende by i Tyskland, og landet har en polysentrisk
urban struktur. Enkelte tyske byer har de seneste årene gjennomgått stor vekst,
mens andre igjen har gått mye tilbake. Dette skyldes en svært ujevn økonomisk
utvikling i landet, der enkelte regioner har slitt med store økonomiske
problemer. I det nordlige Tyskland har byer som Hamburg, Bremen og Hannover
slitt med stagnasjon, mens byene lenger sør og vest – som München, Frankfurt am
Main og Freiburg im Breisgau med omliggende områder – stadig er i vekst. I øst
går innbyggertallene i byene stadig ned, blant annet i Magdeburg og Frankfurt an
der Oder. Fraflytting har gjort at mange av byene i det tidligere DDR har fått
store demografiske problemer, med en aldrende befolkning og en stor del av
bygningsmassen ubebodd. Dette har igjen ført til økonomiske problemer for disse
byene, da skattegrunnlaget forsvinner.

I 2007 bodde 75 % av den tyske befolkningen i urbane strøk, og i perioden
1990–2007 hadde denne andelen en årlig vekstrate på 0,4 %.

Hovedstaden Berlin er Tysklands største by med 3 416 255 innbyggere (2007), og
ligger øst i landet. Det vestlige delen av Tyskland har langt flere større byer
enn den østlige delen, og av landets ti største byer ligger fire i delstaten
Nordrhein-Westfalen i vest.

Kjente tyskere komponister omfatter blant annet Johann Sebastian Bach, Georg
Philipp Telemann, Johann Pachelbel, Georg Friedrich Händel, Johannes Brahms,
Richard Wagner, Gustav Mahler, Robert Schumann og Ludwig van Beethoven.

I mellomkrigstiden ble kabareten den første tyske formen for populærmusikk,
blant annet med sangerinner som Marlene Dietrich og Margo Lion. I
etterkrigstiden har mye av den tyske rock- og popmusikken vært engelskspråklig
(slik som Scorpions), men tyskspråklige band som Rammstein, Die Toten Hosen og
Tokio Hotel har også opplevd internasjonal suksess. Neue Deutsche Welle er en
annen sjanger som har satt sitt preg på det tyske musikklivet, med artister som
Nena og Kraftwerk. Sjangeren Schlager er også populær blant mange tyskere.

Berlin er en av Europas kulturelle hovedsteder. Her finnes prestisjetunge
tradisjonsrike institusjoner som Deutsche Staatsoper, Komische Oper Berlin og
Akademie für alte Musik Berlin. Flere tyske byer har ballettensembler og
symfoniorkestre av høy internasjonal klasse, disse omfatter blant annet
Bayerisches Staatsballett, Staatsballett Berlin, Berliner Philharmoniker,
Hamburger Symphoniker, Dresdner Philharmonie og Bamberger Symphoniker.

Tysklands mest kjente dramatiker er Bertolt Brecht, og den tyske teatermannen
Claus Peymann omtalte Brecht som «den eneste tyske dramatiker med virkelig
verdensomspennende berømmelse».. Andre tyske dramatikere er Jakob Michael
Reinhold Lenz og Friedrich Maximilian von Klinger (fra Sturm und Drang-perioden)
og Ernst Toller, Georg Kaiser, Ernst Barlach, Frank Wedekind og
nobelprisvinneren Gerhart Hauptmann. Blant de tyske kjente teatrene er Deutsches
Theater Berlin, Deutsches Schauspielhaus, Münchner Kammerspiele og Schaubühne am
Lehniner Platz.

Kjente tyske diktere og forfattere omfatter Johann Wolfgang von Goethe,
Friedrich Schiller, Theodor Storm, Heinrich Heine, Theodor Fontane, Hermann
Hesse, Thomas Mann, Wolfram von Eschenbach og Günter Grass.

Blant tyske filosofer finnes Karl Marx, Immanuel Kant, Georg Wilhelm Friedrich
Hegel, Friedrich Nietzsche og Johann Gottlieb Fichte.

Blant de tyske malerne kan nevnes Lucas Cranach den eldre, Albrecht Dürer,
Caspar David Friedrich, Philipp Otto Runge og Franz Marc.

Den tyske filmindustrien kom i gang allerede på 1920-tallet med stilarten tysk
ekspresjonisme, der blant annet Fritz Lang laget filmhistoriske milepæler som
Metropolis, Dr. Mabuses testament og M. I Hitler-Tyskland var Leni Riefenstahl
stor, blant annet med propagandafilmen Viljens triumf. I etterkrigstiden har
regissører som Volker Schlöndorff (Blikktrommen m.fl.) og Rainer Werner
Fassbinder (Berlin Alexanderplatz, Lili Marleen, Lola) bidratt til filmstilen
«Ny tysk film». En annen kjent tysk regissør er Wolfgang Petersen, som fikk sitt
store gjennombrudd med Das Boot i 1981 og siden har stått bak flere
Hollywood-storfilmer som blant annet Troy.

Berlinalen, en av verdens viktigste filmfestivaler, finner årlig sted i Berlin.
Her deles den prestisjefylte Gullbjørnen ut.

Tysklands mest populære lagidrett er fotball, og mer enn seks millioner tyskere
deltar i organisert fotball fordelt på 170 000 idrettslag. Herrefotballens
øverste divisjon kalles Bundesliga, og har blant verdens høyeste tilskuertall.
Tysklands største fotballklubb er Bayern München med 20 nasjonale mesterskap og
fire europacuptitler. Det tyske herrelandslaget er helt i verdenstoppen, og vant
verdensmesterskapet i 2014. Også det tyske kvinnelandslaget har opplevd stor
suksess, og tok samtlige EM- og VM-titler fra 2001 til 2009. Mesterskapet på
hjemmebane i 2011 ble et tilbakeslag, men laget vant senere EM i 2013.

Motorsport er en stor idrett i Tyskland, og landet har blant annet fostret den
syvdoble Formel 1-verdensmesteren Michael Schumacher. Tysklands Grand Prix har
blitt arrangert siden 1951, og bilsportserien Deutsche Tourenwagen Masters har
også base i Tyskland.

Blant vintersportene er skihopping populært, og Tyskland arrangerer sammen med
nabolandet Østerrike den årlige Hoppuka. Kjente tyske skihoppere omfatter blant
annet Martin Schmitt og Georg Späth, mens Sven Hannawald, Dieter Thoma og Jens
Weißflog er gamle helter. Skiskyting er også stort i Tyskland både på dame- og
herresiden, og kjente tyske skiskyttere er Magdalena Neuner, Frank Luck, Andrea
Henkel, Daniel Graf, Ricco Groß, Sven Fischer og Uschi Disl.

Men den største og mest populære vinteridretten, som også er landets
nasjonalidrett på lik linje med langrenn i Norge, er aking. Aking er en svært
liten sport i Norge, men den største i Tyskland. I mange år har tyskerne regjert
topplista i kunstbaneaking med utøvere som Natalie Geisenberger, Felix Loch,
Tatjana Hüfner, Tobias Arlt og Tobias Wendl. Under OL i Sotchi vant Tyskland alt
som var, både lagstafetten, dame-, herre-, og doubleklassen.

Tyskland har vært vertskap for tre olympiske leker – Garmisch-Partenkirchen og
Berlin i 1936, og München i 1972. Til og med 2014 har tyske olympiadeltagere
vunnet totalt 824 medaljer, hvorav 269 gull. Samlet sett ville dette ha gitt en
andreplass på den totale medaljestatistikken, men siden de tyske medaljene på
denne statistikken er fordelt mellom Vest-Tyskland, Øst-Tyskland, Tyskland og
Det fellestyske laget fra 1950- og 60-tallet er Forbundsrepublikken Tyskland
«bare» på femteplass på medaljestatistikken.



https://no.wikipedia.org/wiki/Bergen

Bergen er en by og kommune i Hordaland på Norges vestkyst, omgitt av «De syv
fjell», og omtalt som «Vestlandets hovedstad». Bergen ble grunnlagt av Olav
Kyrre i 1070 med navnet Bjørgvin, som betyr «den grønne engen mellom fjellene».

Bergen har i hele sin historie vært en ledende internasjonal handels- og
sjøfartsby, og var Norges hovedstad i Norges storhetstid, i ettertiden omtalt
som Norgesveldet. Bergen ble sete for Gulatinget fra år 1300. Fra ca. 1360 hadde
Hansaforbundet et av sine hovedkontorer i Bergen, en handelsvirksomhet som ble
videreført på Bryggen helt til 1899. Bergen var sete for Bergenhus len og senere
Bergen stiftamt. Bergen by ble eget fylke (amt) i 1831 og innlemmet i Hordaland
fylke i 1972. Bergen var Nordens største by frem til 1600-tallet og Norges
største by til innpå 1830-tallet, og har siden vært Norges nest største by.

Bergen kommune passerte 275 000 innbyggere i slutten av 2014. Storbyregionen
Bergen og omland har om lag 420.000 innbyggere som utgjør 81 % av innbyggerne i
Hordaland og 31 % av innbyggerne på Vestlandet.

Bergen er residensby for en rekke tunge aktører og institusjoner innen kultur,
finans, helse, forskning og utdanning. Byen er sete for Hordaland fylkeskommune,
Gulating lagdømme og Bjørgvin bispedømme. Av nasjonale statlige virksomheter er
Fiskeridirektoratet, Konkurransetilsynet, Norsk Internasjonalt Skipsregister og
Sjøforsvarets hovedbase lokalisert i Bergen.

Bergen er sentrum for marine, maritime og petroleumsrelaterte forskningsmiljøer
og næringsklynger som er blant de mest komplette og avanserte i verden. Bergen
har et sterkt og allsidig næringsliv også innen særlig bank og forsikring, bygg
og anlegg, handel og tjenesteyting, høyteknologi, massemedier,
næringsmiddelindustri, reiseliv og transport. Bergen har en av Nordens mest
trafikkerte flyplasser og en av Europas største og travleste havner, og er
utgangspunktet for Hurtigruten og Bergensbanen.

Bryggen i Bergen står oppført på UNESCOs verdensarvsliste og minner om byens
historiske tilknytning til Hansaforbundet. Bergens byvåpen med en tretårnet borg
i sølv stående på syv fjell i gull bygger på byens gamle segl, som regnes som
Norges eldste. Bergens bysang heter «Udsigter fra Ulriken».

Bergen ligger på Bergenshalvøen i Midthordland, som sammen med Nordhordland
utgjør regionen Bergen og omland i Hordaland fylke. Kommunen har sjøgrenser mot
Austevoll, Sund, Fjell, Askøy, Meland, Lindås og Osterøy, og landgrenser mot
Vaksdal, Samnanger og Os. Kommunen strekker seg 34 km fra Tellevik fort ved
Hordvik i nord til Korsneset fort ved Krokeide i syd, og 25 km fra Trengereid i
øst til Drotningsvik i vest. Bykjernen ligger omtrent midt i kommunen, ved
Byfjorden i Bergensdalens nordlige del.

Landskapet er svært kupert med lite sammenhengende lavland, og både bykjernen og
bydelene er omgitt av fjell og sjø. 50 % av arealet ligger høyere enn 160 meter
over havet. 40 % av arealet er dekket av skog, 23,3 % av tettbebyggelse, 4,4 %
av ferskvann og 3,5 % av dyrket mark. Kommunens høyeste punkt er Gullfjelltoppen
987 moh. på grensen mot Samnanger i øst. Berggrunnen består for det meste av
kaledonske skyvedekker med prekambriske bergarter og enkelte skyvedekker med
kambrosilurske grønnsteiner.

Kommunearealet kan grovt inndeles på følgende måte: I øst ligger fjellmassivet
Gullfjellet. Vest for dette ligger Arnadalen, og vest for Arnadalen ligger de
østlige Byfjellene, som strekker seg fra halvøyen Åsane i nord til Fana i syd.
Vest for disse ligger Bergensdalen, og vest for denne igjen ligger de vestlige
byfjellene. Alle disse formasjonene er orientert i nordvestlig retning. I
Bergensdalens sydlige del ligger Nordåsvannet, som er forbundet med Sælenvannet
og med Grimstadfjorden i vest. Nord for Grimstadfjorden ligger områdene
Fyllingsdalen og Loddefjord, avgrenset av de vestlige byfjellene i øst, av
Raunefjorden i vest, og av Byfjorden i nord. Syd for Grimstadfjorden ligger
Ytrebygda som avgrenses av Fanafjorden i syd, og øst for denne ligger
Kalandsvannet. Mellom Fanafjorden og Lysefjorden lenger syd ligger Fanafjellet,
alle i øst-vestlig retning. Byens sentrum ligger i den nordvestlige enden av
Bergensdalen, ved Byfjorden og fjordarmene Vågen og Puddefjorden, nord for Store
Lungegårdsvannet. Kommunen har kystlinje fra nordøst til sydvest, og
landegrenser kun i sydøst.

Bergen Turlag arrangerer årlig en 7-fjellstur for dem som vil bestige alle de
syv fjellene, og samtidig en kortere 4-fjellstur for dem som nøyer seg med
Ulriken, Rundemanen, Fløyfjellet og Sandviksfjellet.

Bergen har et mildt og fuktig kystklima preget av forholdsvis små
temperaturendringer gjennom året. Årsmiddeltemperaturen på 7,7 °C er en av de
høyeste i Norge. På grunn av beliggenheten mellom kysten og byfjellene har
Bergen i gjennomsnitt 213 døgn med registrert nedbør årlig, hvilket kvalifiserer
til en 22.-plass blant 357 undersøkte europeiske storbyer. 21. januar 2007 ble
det satt ny rekord da det hadde vært registrert nedbør i 84 påfølgende døgn. Den
gamle rekorden fra 1975 var på 59 døgn. Gjennomsnittlig årlig nedbørsmengde er 2
250 mm. Til sammenligning er Brekke i Gulen kommune i Sogn og Fjordane våtest av
værstasjonene i Norge med 3 575 mm.

Byen vokste frem rundt Bryggen i Vågsbunnen, og den eldste delen av byen lå
mellom Mariakirken i nord og Korskirken i syd. Bergen fikk Magnus Lagabøtes
bylov i 1276 og der ble jurisdiksjonsområdet for første gang definert. Byens
grense over land gikk i nord ved Storemølleelven, mot øst over Rundemannen og
ned til Svartediket og mot syd over Fløen ned til Store Lungegårdsvann. Over sjø
gikk grensen mot syd videre gjennom Strømmen og Puddefjorden, mot vest rundt
Sydnes og Nordnes til Nordnespynten og i rett synslinje tilbake til
Storemølleelven, slik at Kristiansholm lå innenfor bygrensen. At grenselinjen
gikk fra Svartediket til Store Lungegårdsvann, tyder på at kongsgården Alrekstad
lå utenfor byens jurisdiksjon.

Byterritoriet ble kraftig beskåret ved makeskiftet mellom kronen og Erik
Rosenkrantz etter bybrannen 1561. Det ble besluttet å anlegge en allmenning som
branngate mot Nordnes, hvilket medførte at Erik Rosenkrantz måtte avgi sin
lysthage til det som ble Murallmenning, og til vederlag fikk han området mellom
Storemølleelven og Mulelven, et område byen først fikk tilbake ved byen første
utvidelse i 1877. I folketellingen 1769 hadde byen 13735 innbyggere, hvilket var
nesten det dobbelte av Christiania. Ved grensereguleringen i 1789 ble
Korskirkens landsogn i nord og Domkirkens landsogn i syd skilt ut fra byen, slik
at denne omfattet kun datidens bymessige bosetningen. Dette var bare deler av
det som i dag er Bergen sentrum, og omfattet strøkene Ladegården, Skuteviken,
Bergenhus, Bryggen, Stølen, Eidemarken, Skansen, Fjellet, Marken, Vågsbunnen,
Sentrum, Strandsiden, Nordnes, Verftet, Nøstet, Engen og Sydnes, et landareal
som i dag utgjør 2,91 km², men som den gang var mindre fordi utfyllinger i sjøen
er blitt gjort senere. Byen hadde 18127 innbyggere i 1801 og 34 388 innbyggere i
1877, den ble forbigått av Christiania som Norges største by på 1830-tallet.

Bergen ble et eget amt i 1831 og fylke fra 1919, men det var felles amtmann med
Søndre Bergenhus amt frem til 1907.

1. januar 1877 ble Bergen landsogn (Her inngikk Domkirkens og Korskirkens
landsogn, utskilt fra Bergen i 1789) med strøkene Møhlenpris, Nygård, Kalfaret,
Sandviken og Ytre Sandviken innlemmet i Bergen, med et landareal på 4,74 km² og
4 875 innbyggere. Byutvidelsen medførte at kommunens landareal økte til
7,65 km², og folketallet økte til 39 263. Utbyggingen av de nye strøkene i årene
som fulgte, bidro til at folketallet steg. I 1910 hadde byen 76 867 innbyggere.

1. juli 1915 ble Årstad kommune med strøkene Årstad, Kronstad, Landås,
Slettebakken, Fridalen og Solheim innlemmet i Bergen, med et landareal på
6,58 km² og 7 463 innbyggere. Bakgrunnen for byutvidelsen var at utflyttede
bergensere i urbaniserte deler av Årstad lenge hadde ønsket å tilhøre Bergen, og
at byen trengte byggeland. Ved innlemmelsen hadde Bergen kommune omfattende
reguleringsplaner for utbygging av hele Årstad, og kjøpte opp grunn etter hvert
som arbeidet skred frem. Kommunen motsatte seg forslag fra stiftsamtmannen om å
nøye seg med nordlige deler av Årstad og isteden legge til allerede urbaniserte
deler av Laksevåg. (Resten av Årstad skulle eventuelt legges til Fana).

1. juli 1921 ble Gyldenpris avstått fra Laksevåg til Bergen, med et landareal på
0,27 km² og 1 734 innbyggere. Bergen kommune kjøpte eiendommene Gyldenpris og
Stranden i 1912, og planla utbygging av næringsområder på stedet. Isteden ble
det anlagt barakker for hjemløse etter Bergensbrannen 1916, noe som førte til at
området måtte innlemmes i Bergen. Bergen motsatte seg fortsatt innlemmelse av
øvrige deler av Laksevåg, til tross for at Laksevåg kommune lenge hadde anmodet
om dette.

12. august 1955 ble Fyllingsdalen (utenom Bønes) solgt av Fana kommune til
Bergen, med et landareal på 11,40 km² og 1 590 innbyggere. Puddefjordsbroen
mellom Møhlenpris og Gyldenpris ble åpnet i 1956, og Løvstakktunnelen mellom
Gyldenpris og Fyllingsdalen ble åpnet i 1968. Det ble anlagt en moderne
drabantby i dalen, som hadde 18 539 innbyggere 1. januar 2010.

Utbyggingen av Fyllingsdalen viste seg å være utilstrekkelig. Byens vekst i
årene mellom 1951 og 1971 skjedde nesten utelukkende utenfor bygrensene, i
nabokommunene Åsane, Fana og Laksevåg, og i mindre grad Arna. Her økte
folketallet i perioden med hele 45 537 personer, mens det innenfor bygrensen kun
økte med 441 personer. Byen led av akutt plassmangel og boligmangel, manglende
sanitære forhold og tendenser til forslumming, som ble forverret av den sterkt
økende biltrafikken som pendlingen fra den voksende befolkningen i
omlandskommunene medførte.

1. januar 1972 ble disse fire kommunene i sin helhet innlemmet i Bergen, og
samtidig ble Bergen innlemmet i Hordaland fylke. Ved kommunesammenslåingen hadde
Bergen by 111 925 innbyggere, Arna 11 766, Åsane 19 205, Laksevåg 24 672, og
Fana 44 402 innbyggere. Den nye storkommunen fikk 211 970 innbyggere, og et
landareal på hele 445,13 km². Selv om store deler riktignok er fjellområder, er
kontrasten til de opprinnelige 2,91 km² som utgjorde kommunens utbredelse hundre
år tidligere enorm.

I årene som fulgte gikk folketallet drastisk ned i sentrumsområdene, der det ble
gjennomført omfattende saneringsarbeid og oppgradering av bygningsmassens
standard. Til gjengjeld økte folketallet sterkt i de nye bydelene, der det ble
gjennomført massiv utbygging. Unntaket er Arna, som har hatt stagnasjon helt
siden innlemmelsen i Bergen. Utviklingen de ti siste årene er at veksten i de
nyere bydelene med unntak for Fana (og Ytrebygda som er utskilt fra denne) er
avtagende, mens den øker i de eldre bydelene og i omlandskommunene.

Sammenligner man det som var Bergen kommune i 1954 (før innlemmelsen av
Fyllingsdalen) og det samme området i 2016, er folketallet redusert med 38 455
personer, fra 112 982 innbyggere i 1954 til 74 527 i 2016 (fordelt på Bergenhus
bydel 41 775, Laksevåg bydel 164 og Årstad bydel 32 588). Til sammenligning har
det som var Fana kommune i 1954 økt folketallet med 81 120 personer, fra 26 042
i 1954 til 107 162 i 2016 (fordelt på Fana bydel 41 975, Fyllingsdalen bydel 29
493, Ytrebygda bydel 27 619 og Årstad bydel 8 075).

Samtidig har folketallet i de nærmeste omlandskommunene Askøy, Fjell, Sund,
Øygarden, Meland, Lindås og Os økt med 61 572 personer. Folketallet i Bergen og
disse syv kommunene tilsammen har økt med 126 993 personer, fra 258 636 i 1972
til 385 629 i 2016. Bergen har dermed gått fra å ha vært en ekstremt kompakt by
til å bli en by som er spredt ut over et stort område.

I forbindelse med kommunereformen har Bergen kommet til enighet med sine
nordøstlige kommunenaboer, Osterøy, Samnanger og Vaksdal om en intensjonsavtale
om sammenslåing fra 1. januar 2020. Kommunen skal hete Bergen. Det skal
etableres en ny bydel Oster bestående av kommunene Vaksdal, Osterøy og
Samnanger, samt Arna bydel i Bergen. Denne bydelen skal ha nynorsk som
skriftspråk, selv om 74 % av grunnskoleelevene i Arna har bokmål som målform.
Resten av kommunen forblir språknøytral. Det er uvisst om det er tillatt med
ulik offisiell språkform i samme kommune.

Fra Bergens ståsted får byutvidelsen relativt lite å si for folketallet,
ettersom det bare medfører 5% befolkningsøkning ved en kommuneutvidelse. Det vil
imidlertid bety en stor økning av arealet, som vil øke til det firedobbelte, fra
464 til 1704 km2.

Hvis kommunesammenslåingen finner sted, vil det si at de to delene av gamle Haus
kommune på hver sin side av Sørfjorden, som ble delt mellom nye Arna og Osterøy
kommuner i 1964, blir gjenforent. Det samme gjelder de to delene av tidligere
Bruvik kommune på hver sin side av Veafjorden, som også ble delt mellom nye
Vaksdal og Osterøy kommuner i 1964. Arna ble som kjent innlemmet i Bergen
kommune i 1972. I en folkeavstemning i Arna i 1980 stemte 80 % for å bli en
selvstendig kommune igjen, men dette ble overstyrt av Stortinget.

Innbyggerne i Arna (og Bergen for øvrig) og Osterøy har hittil ikke vært hørt,
men Vaksdal skal avholde folkeavstemning om kommunesammenslåingen 30. mai 2016.
Et eventuelt nei der kan bli kroken på døren for prosjektet. 77,8 % av velgerne
i Vaksdal stemte nei til kommunesammenslåingen, og valgdeltagelsen var 58,9 %.
16. juni 2016 ble det holdt folkeavstemning om kommunesammenslåing også i
Samnanger. 63,2 % av velgerne stemte her nei til kommunesammenslåing,
valgdeltagelsen var 55 %.

1Gyldenpris i 1921, resten i 1972. 2Fyllingsdalen utenom Bønes i 1955, resten i
1972. Merk: Ikke alle grunnkretser følger de gamle kommunegrensene helt
nøyaktig, så et lite avvik må påregnes.

Se også artikkelen Grunnkretser i Bergen kommune for en detaljert oversikt over
grunnkretser, delområder, levekårsoner, bydeler, areal, folketall, tidligere
kommunetilhørighet osv.

Bergen er delt inn i åtte administrative bydeler. Bydelenes folketall angitt per
1. januar og areal.

De nåværende bydelene har hovedsakelig sine røtter i de tidligere kommunene som
ble innlemmet i tidens løp. To av bydelene, Arna og Åsane, har identiske grenser
med de tidligere kommunene med samme navn. Det samme gjelder nesten for
Laksevåg, men med unntak av Gyldenpris som ble overført til Bergen i 1921 og nå
er delt mellom Laksevåg bydel og Årstad bydel, og Samdalen og Tjønnen som
tilhørte Fana før 1955 og nå er tillagt Laksevåg bydel.

Bergenhus omfatter Bergen by før 1915, samt de nordligste delene av Årstad
kommune (strøket Årstad). Bydelen Årstad omfatter resten av gamle Årstad kommune
som ble innlemmet i 1915, og områdene Minde, Fantoft og deler av Nattland som
opprinnelig hørte til Fana kommune. Bydelen Ytrebygda hørte også opprinnelig til
Fana. Bydelen Fyllingsdalen som ble kjøpt fra Fana i 1955, er utvidet med
området Bønes som opprinnelig tilhørte Fana. Fana bydel av i dag omfatter
resterende deler av gamle Fana kommune.

Ifølge SSB ligger det syv tettsteder i Bergen kommune – rangert etter
innbyggertall 1. januar 2015:

Største forsteder utenfor kommunens grenser – tettstedets folketall 1. januar
2015:

Bergen kommune hadde 252 051 innbyggere den 1. januar 2009, en økning med 11,0 %
på ti år. Halve befolkningsveksten kom av fødselsoverskudd, resten av
nettoinnflytting. Samtidig vokste forstadskommunene langt raskere. Til
sammenligning var befolkningsveksten i Norge som helhet på 8,0 % i perioden, og
9,6 % i Hordaland som helhet.

I 2008 hadde kommunen 566,0 innbyggere per km², og av disse bodde 96 % i
tettsteder. Andelen sysselsatte og arbeidsledige var identisk med
landsgjennomsnittet på henholdsvis 72 % og 1,7 %. Andelen med høyere utdanning
var 31,6 % i Bergen mot 24,8 % i landet som helhet. Bergen hadde også en noe
høyere andel sysselsatte i privat sektor og i tertiærnæringer og en noe høyere
gjennomsnittlig bruttoinntekt enn landsgjennomsnittet.

Tabellen viser befolkningsutviklingen i Bergen i årene 1769-2001 basert på
kommunegrensene i 2002 og prognose for anslått folketall i 2040.

Bergen kommune har 277 391 innbyggere (1. januar 2016). Bergen tettsted har
252 772 innbyggere og storbyregionen Bergen og omland har 414 863 innbyggere (1.
januar 2016).

Tabellen viser samlet levekårsindeks for hver levekårsone i Bergen kommune i
2011, folketall i 2011 og 2015 og prosentvis befolkningsendring, og andel
ikke-vestlige innvandrere i hver sone i 2011. Lav verdi på levekårsindeksen
indikerer gode levekår. Indeksen baseres på følgende 11 indikatorer: 1.
Sosialhjelp til unge 2. Barnevernstilfeller 3. Utdanningsnivå 4. Bruttoinntekt
5. Barnefattigdom 6. Barneflytting ut av området 7. Kommunale boliger 8.
Kriminalitet 9. Uførepensjon 10. Sykefravær og 11. Dødelighet.

Tabell: Historisk utvikling av antall innvandrere og norskfødte med to
utenlandskfødte foreldre bosatt i Bergen etter landbakgrunn og andel av
befolkningen totalt i prosent.

Tabell: De største innvandrergruppene i Bergen etter landbakgrunn 1. januar
2015:

Innvandrerbefolkningen i Bergen består stort sett av personer som selv har
innvandret til Norge (førstegenerasjonsinnvandrere), andre omfatter en stor
andel etterkommere. I alt var det 16 560 førstegenerasjons innvandrere bosatt i
Bergen pr. 1. januar 2006. Det betyr at 85 prosent av alle bosatte i Bergen med
innvandrerbakgrunn var førstegenerasjonsinnvandrere. Dette er omtrent samme
andel som for landsgjennomsnittet hvor 83 prosent er
førstegenerasjonsinnvandrere. Blant de største innvandrergruppene i Bergen var
det høyest andel førstegenerasjonsinnvandrere blant russere og amerikanere
(begge 97 prosent) briter, svensker, tyskere, polakker og personer med bakgrunn
fra Thailand (alle 96 prosent).

For innvandrerbefolkningen totalt sett er det i Bergen, som for hele landet,
omtrent like mange menn som kvinner. Ved inngangen til 2006 var 50,7 prosent av
innvandrerbefolkningen i Bergen menn og 49,3 prosent kvinner. Ser man på grupper
med mer enn 100 bosatte i Bergen, var andelen kvinner høyest blant personer med
bakgrunn fra Thailand og Filippinene. Nesten fire av fem av personene i disse to
gruppene var kvinner. Også blant de med bakgrunn fra Brasil, Romania, Finland og
Russland var andelen kvinner atskillig høyere enn andelen menn - om lag to av
tre var kvinner. Blant personer med polsk og algerisk bakgrunn var om lag to av
tre menn. Også blant de med marokkansk, britisk, tyrkisk, iransk, irakisk og
etiopisk bakgrunn var mellom 58 og 60 prosent menn.

Andel personer med ikke-vestlig bakgrunn i Bergen er omtrent på nivå for hele
landet, og noe høyere enn for Hordaland fylke. I Bergen utgjør personer med
ikke-vestlig landbakgrunn 6,0 av alle bosatte i kommunen, i Norge som helhet
representerer de 6,1 prosent av befolkningen. Andel personer med ikke-vestlig
bakgrunn i Hordaland ligger på 4,3 prosent. Personer med bakgrunn fra Irak,
Vietnam og Chile er de største gruppene i innvandrerbefolkningen i Bergen. Til
sammen utgjør disse tre gruppene nesten en femtedel av innvandrerbefolkningen i
Bergen. Personer med innvandrerbakgrunn fordeler seg ulikt på de forskjellige
bydelene og noen bydeler har en høyere andel personer med innvandrerbakgrunn enn
andre. Årstad og Bergenhus er bydelene med høyest andel personer med
innvandrerbakgrunn. Innvandrerbefolkningen utgjør henholdsvis 14 og 11 prosent
av befolkningen i disse bydelene. Lavest andel innvandrere finner vi i Arna,
hvor kun 3,5 prosent av befolkningen har innvandrerbakgrunn. Årstad, Laksevåg og
Bergenhus er også bydelene med høyest andel personer med ikke-vestlig bakgrunn.
11 prosent av befolkningen i Årstad har bakgrunn fra ikke-vestlige land, mens
andelen i Laksevåg og Bergenhus er på henholdsvis 8 og 7 prosent. I Laksevåg
utgjør personer med bakgrunn fra Vietnam (420 personer), Sri Lanka (390
personer) og Chile (250) personer de største gruppene i innvandrerbefolkningen.

Det bodde om lag 117 200 personer med flyktningbakgrunn i Norge ved inngangen
til 2006, vel 2,5 prosent av landets befolkning. Per 1. januar 2006 var 5,3
prosent av disse bosatt i Bergen. I absolutte tall hadde rundt 6 200 personer
eller 2,6 prosent av alle bosatte i Bergen flyktningbakgrunn. Det var flest
flyktninger med bakgrunn fra Irak (1 000), Chile (780), og Vietnam (700).

Bergens bykjerne ligger omkring Byfjordens strender i nord og rundt fjordarmene
Vågen i øst, Puddefjorden i vest og Store Lungegårdsvannet i syd, oppover langs
fjellsidene av de omliggende syv fjell, og sydover i Bergensdalen. Svært mye av
kommunearealet er ubebyggelig høytliggende snaufjell. Se også Liste over Bergens
gater og Strøk i Bergen.

Byens historiske hjerte er sentrert rundt Vågen. Ytterst på østsiden ligger
Holmen, nå Bergenhus festning med Håkonshallen og Rosenkrantztårnet, alle fra
middelalderen. På Bergenhus var det tidligere også kongsgård, bispegård,
kloster, katedralskole og flere kirker, blant disse den gamle domkirken
Kristkirken som i 1531 ble revet av militære hensyn. Her lå relikviene av
Bergens skysthelgen, St Sunniva, som nå er hedret med en statue på stedet, og
her ble Norgesveldets konger kronet, viet og gravlagt. Statuen av kong Haakon
VII står ved den vestlige festningsmurens topp.

I sjøkanten nord for festningen ligger Bontelabo og passasjerhavnen
Skoltegrunnskaien. Herfra og sydover langs festningsmuren og Vågens østlige
strand løper Festningskaien og ender ved Bradbenken, som er basen for
skoleskipet Statsraad Lehmkuhl fra 1914, et av verdens best bevarte skværriggede
seilskip. På høyden østenfor festningen ligger middelalderborgen Sverresborg fra
1184, og mellom de to festningene ligger Koengen, som nå ofte benyttes som
konsertområde. Dette strøket kalles for Bergenhus.

Syd for Bergenhus ligger Dreggsallmenningen (se allmenning), med Mariakirken fra
1100-tallet hvor det ble holdt gudstjenester på tysk til 1886, statuen av Snorre
Sturlason, og Bryggens Museum. Videre sydover langs Vågens østside ligger
Bryggen med Det hanseatiske kvarter, Schøtstuene, og Hanseatisk museum.
Kvartalet mellom Dreggsallmenningen i nord og Nikolaikirkeallmenningen i syd
består av trehus gjenreist i gammel hanseaterstil etter bybrannen i 1702, men de
seks nordligste husene er kopier gjenreist etter bybrannen i 1955.

Kvartalene sør for Nikolaikirkeallmenningen består av bygårder i mur i samme
stil som ble reist etter byreguleringen i 1901 etter tegninger av arkitekt Jens
Zetlitz Monrad Kielland. Mellom sistnevnte kvartaler løper Lodin Lepps gate og
Finnegårdsgaten fra kaifronten i vest til byens eldste gate Øvregaten i øst, og
krysser Rosenkrantzgaten som løper fra Nikolaikirkeallmenningen i nord til
Vetrlidsallmenningen med Fløibanen og Kjøttbasaren i sør. Det ligger 61 fredede
bygninger i området, som står oppført på UNESCOs verdensarvliste, og hele
strøket kalles for Bryggen.

Innerst i Vågen ligger Fisketorget og Zachariasbryggen, med statuen av
Shetlands-Larsen, Vågsallmenningen med statuen av Ludvig Holberg, den gamle
Børsbygningen i Bergen som nå rommer turistinformasjonen i byen, samt bygningene
med Norges Banks og Bergens Kreditbanks tidligere lokaler (begge fredet), og
Korskirkeallmenningen med Korskirken fra 1100-tallet og flere banker og
pittoreske gamle bygninger, gateløp og smau. sørover fra Vetrlidsallmenningen
løper Lille Øvregate som en fortsettelse av Øvregaten og Kong Oscars gate som en
fortsettelse fra Bryggen. Begge krysser Korskirkeallmenningen og forenes ved
Bergen Domkirke fra 1150. Herfra fortsetter Kong Oscars gate sørover forbi
Bergen katedralskole med røtter tilbake til 1153, og Domkirkegaten vestover
forbi Hordaland politikammer til Allehelgensgate. Dette strøket kalles for
Vågsbunnen.

Kong Oscars gate fortsetter sørover fra den kryssende Nygaten forbi Seminarium
Fredericianum (Bergen barneasyl) fra 1752, Lepramuseet med Sankt Jørgen hospital
fra 1411 og Sankt Jørgen kirke fra 1706, Danckert Krohns stiftelse fra 1789 og
Zander Kaaes stiftelse fra 1770 (begge i senbarokkstil), Sankt Jacobs kirkegård
fra 1629 og Domkirkehjemmet sykehjem, og ender ved Bergen handelsgymnasium og
Stadsporten (byport fra 1628) som markerer Kalfarveiens begynnelse og grensen
mot strøket Kalfaret. Dette området sør for Nygaten heter Marken og har mange
koselige trehus og smau, avgrenset i vest av Kaigaten langs Lille
Lungegårdsvannets østlige bredd, som krysser Strømgaten som løper langs vannets
sørlige bredd. Her ligger Kunsthøgskolen i Bergen, Grand Hotel Terminus, Bergen
Jernbanestasjon, Bergen Offentlige Bibliotek, Nonneseter kapell fra 1250 og
statuen av byens grunnlegger Olav Kyrre. Dette strøket kalles for Marken.

Strømgaten krysset tidligere en vannstrøm som forbandt Lille Lungegårdsvannet
med Store Lungegårdsvannet lenger sør, men som nå er fylt igjen og erstattet av
Fjøsangerveien, som løper fra Strømgaten i nord til hovedkrysset for
innfartsårene fra bydelene like ved Bergen hovedbrannstasjon i sør. I området
mellom Fjøsangerveien og Kaigaten lenger øst, lå i middelalderen Nonneseter
kloster, som endret navn til Lungegården etter at kong Fredrik I skjenket
anlegget til riksråd Vincens Lunge i 1528. Her lå det inntil nylig en rekke
bygårder kalt Nonneseterkvartalet, som nå er erstattet av Bergen Storsenter med
Bergen Busstasjon og Bygarasjen, samt flere statlige administrasjonsbygg. Noen
mindre rester av klosteranlegget er bevart. På vestsiden av den gamle strømmen
ligger Vestre Strømkaien med legevakt, administrasjonsbygg, næringsbygg og flere
videregående skoler. Denne siden av strømmen het Nygårdstangen, et navn som i
dag også dekker de gjenfylte områdene ved nordenden av Store Lungegårdsvannet.

På østsiden av Nordneshalvøyen langs Vågens vestside løper Strandkaien med
butikker og hurtigbåtterminal fra Fisketorget i sør til Murallmenningen i nord,
og parallelt med Strandkaien løper Strandgaten. På Murallmenningen ligger den
gamle byporten Muren fra 1561, som i dag blant annet rommer Buekorpsmuseet.
Herfra fortsetter C Sundtsgate med en rekke hoteller nordover og krysser
Holbergsallmenningen og Nykirkeallmenningen med Nykirken fra 1763. Parallelt med
denne fortsetter Strandgaten som gågate mellom Muralmenningen og
Holbergsallmenningen omgitt av butikker og mange pittoreske trehus og smau, og
videre nordover forbi Bergen tekniske fagskole og Bjørgvin videregående skole
til Nykirkeallmenningen, men ikke som gågate. Lenger vest ligger Klosteret hvor
gamle Munkeliv kloster fra 1110 en gang lå. Nord for dette ligger parken
Klosterhaugen med statuen av Amalie Skram, og i sør ligger vakttårnet Corps de
Garde fra 1794, som opprinnelig ble bygget for borgervæpningen og senere
benyttet som branntårn. På Holbergsalmenningen ble Ludvig Holberg født i 1684.
Fra Munkebryggen like ved går Beffen i skytteltrafikk over Vågen til Bryggen.
Dette strøket kalles for Strandsiden.

Fra Nykirkeallmenningen fortsetter både C. Sundtsgate og Strandgaten videre
nordover til Tollbodallmenningen med Tollboden fra 1761 i barokkstil.
Strandgaten fortsetter herfra forbi Fiskeridirektoratet og munner ut i
Nordnesgaten som fortsetter til Nordnesparken. I Nordnesparken, som ligger
omgitt av sjø på tre kanter, er det sjøbad (Nordnes sjøbad) og en totempåle som
ble skjenket til byens 900-årsjubileum i 1970 av vennskapsbyen Seattle. Her
ligger også Havforskningsinstituttet og Akvariet i Bergen, samt en rekke
sjøboder langs Vågen. Fra Nordnesgaten løper Nordnesbakken vestover til
Haugeveien, som løper sørover på en høyde med utsikt både mot Vågen og
Puddefjorden. Denne fortsetter forbi avdelinger av Høgskolen i Bergen,
Fredriksberg fort fra 1600-tallet og flere aldershjem og bygårder. Dette strøket
kalles for Nordnes.

På vestsiden av Nordneshalvøyen, mellom Nordnesparken i nord og
Holbergsallmenningen i sør, og mellom Haugeveien i øst og Puddefjorden i vest,
ligger boligområdet Verftet med trehus og smau og en kai, samt kulturhuset USF
Verftet, restauranter, og mer moderne leilighetsanlegg i sjøkanten. Her lå det
tidligere et skipsverft med navn Georgernes Verft. Her ligger også TV 2s lokaler
og Studio Bergen som er base for dansekompaniet Carte Blanche. Hovedgaten i
området heter Verftsgaten, og hele strøket kalles for Verftet.

sørover fra Holbergallmenningen går Haugeveien over i Klosteret, og fortsetter
videre sørover til Murallmenningen som Klostergaten. På begge sider av disse
gatene ligger det skråninger med svært pittoreske hus og smau, på østsiden
tilhørende strøket Strandsiden, på vestsiden strøket Nøstet. Sistnevnte ligger
sønnenfor Verftet og strekker seg fra Holbergsallmenningen i nord til
Kjellersmauet og Baneveien i sør, og fra Klosteret og Klostergaten i øst og
vestover til Jekteviken i Puddefjorden, med Hurtigruteterminalen og sørnes
sjøbad. Langs sjøsiden løper hovedgaten Nøstegaten vestover og nordover med
kaianlegg og næringsbygg i sjøkanten. Østenfor denne løper Skottegaten omgitt av
bygårder, trehus og smau, og ved Klostergaten lengst i øst ligger Stranges
stiftelse fra 1609 (nåværende bygning fra 1751). Ved Murallmenningen i sør er
innkjørselen til det underjordiske parkeringsanlegget Klostergarasjen. Dette
strøket kalles for Nøstet.

Mellom Murallmenningen i nord og Lille Lungegårdsvann i sør ligger strøket
Bergen sentrum. Fra Murallmenningen fortsetter handlegaten Strandgaten sørover
og parallelt med Strandkaien forbi kjøpesenteret Kløverhuset og Svaneapoteket
med røtter fra 1588, til byens hovedgate Torgallmenningen. Lenger vest, og
parallelt med Strandgaten løper Markeveien som via Smørsbroen er forbundet med
Klostergaten og utgjør fortsettelsen av denne ned til Torgallmenningen. Mellom
Strandgaten og Markeveien løper Christian Michelsensgate med blant annet
Bergensavisens lokaler, samt Fortunen og Jon Smørs gate, alle i øst-vestgående
retning. Disse krysser Valkendorfsgaten som løper noenlunde parallelt med
Strandgaten fra Murallmenningen til Torgallmenningen, og denne i sin tur krysser
også Tårnplassen med statuer av de fire kardinaldyder og Bergen tinghus som
rommer Bergen tingrett og Nordhordland tingrett, samt Gulating lagmannsrett.

Den brede Torgallmenningen strekker seg fra Fisketorget i øst til Olav Vs plass
i vest, og er omgitt av staselige handelshus i klassisistisk stil oppført i
1920-årene etter bybrannen i 1916. Her ligger Sjømannsmonumentet og
kjøpesentrene Galleriet og Sundt varemagasin, sistnevnte med statuen av
handelsguden Merkur på taket. På Olav Vs plass ligger Den blå steinen. Vest for
denne løper Torggaten med blant annet mediehuset Bergens Tidendes lokaler, og på
hver side av plassen ligger Ole Bulls plass (øvre og nedre) omgitt av teatre,
hoteller og restauranter, med grøntområde i nord og statuen av Ole Bull i sør
med benker og fontene.

sør for Ole Bulls plass ligger Byparken med Musikkpaviljongen og statuen av
Edvard Grieg, og lenger sør ligger Festplassen og statuen av Christian Michelsen
ved Lille Lungegårdsvannets nordre bredd. Byparken fortsetter rundt hele det
åttekantede vannet som har en springfontene i midten og er omgitt av gressplener
og japanske kirsebærtrær. Vest for byparken ligger Vestlandske
kunstindustrimuseum og statuen av I.C.Dahl, og øst for byparken ligger
Telegrafbygningen som nå er kjøpesenter og hovedkvarter for Konkurransetilsynet.
Området mellom Ole Bulls plass og Festplassen krysser Olav Kyrres gate og
Christiesgate, som begge strekker seg parallelt med hverandre fra
Vågsallmenningen i øst til henholdsvis Håkon Sheteligs plass og Muséplassen i
vest.

I øst krysser de Småstrandgaten som er fortsettelsen av Strandgaten fra
Torgallmenningen forbi Bankbygningen og det gamle Posthuset (nå kjøpesenteret
Xhibition) til Rådhuskvartalet, med Det gamle rådhuset fra 1558, Manufakturhuset
fra 1646, Magistratbygningen fra 1702, Hagerupgården fra 1705, Det gamle
tinghuset fra 1865, Bergen kretsfengsel fra 1867, Gamle Bergen hovedbrannstasjon
fra 1888 og Det nye rådhuset fra 1974. Fra Allehelgensgate i øst løper den
L-formede Rådhusgaten som en fortsettelse av Domkirkegaten gjennom
Rådhuskvartalet. Denne krysser deretter Christiesgate og Olav Kyrres gate og
ender ved Torgallmenningen i nord. Alt dette utgjør strøket Sentrum.

På vestsiden av Øvre Ole Bulls plass ligger Logen Teater fra 1883. Ved nordenden
av plassen ligger Teaterparken fra 1855 med Den Nationale Scenes bygning fra
1909 og statuene av Nordahl Grieg, Henrik Ibsen og Bjørnstjerne Bjørnson, som
alle har vært virksomme ved teateret. Øst for Teaterparken løper Christian
Michelsens gate som her dreier i nordlig retning langs parkens østside, og ender
der Jon Smørsgate fra øst går over i Teatergaten, som løper langs parkens
nordside fra det fredede Kalmarhuset fra 1936 i funksjonalistisk stil og videre
vestover forbi byens Sentralbad. I denne gaten lå også det gamle Komediehuset på
Engen fra år 1800 som ble bombet sønder og sammen i 1944, og som tidligere hadde
rommet Det norske Theater og senere Den Nationale Scene. Mellom Teatergaten i
sør og Murallmenningen lenger nord ligger pittoreske trehus og smau, avgrenset i
vest av den nordgående Jonsvollsgaten som ender ved Murallmenningen og
innkjørselen til henholdsvis Nøstegaten og Klostergarasjen.

Jonsvollsgaten fortsetter fra den kryssende Teatergaten sørover som Engen langs
Teaterparkens vestside og deretter som Vaskerelven og Foreningsgaten, som i sin
tur ender i den kryssende Christiesgate. Lenger vest løper Komediebakken
parallelt med Jonsvollsgaten og fortsetter sørover fra Teatergaten som
Neumannsgate forbi avdelingene Konsertpaléet og Magnus Barfot av Bergen kino, og
ender i sør ved den kryssende Vestre Torggaten. Konsertpaléet fra 1918 var byens
konsertsal før Grieghallen ble oppført i 1978. Vest for Komediebakken og
Neumannsgate løper Håkonsgaten og Rosenbergsgaten parallelt med disse og krysser
på veien Teatergaten, Sigurds gate, Magnus Barfots gate, Sverres gate og Vestre
Torggaten, og ender ved henholdsvis Olav Kyrres gate og Chrities gate i sør.
Området preges av vakre gamle bygninger og bygårder med boliger, butikker, og
restauranter, og strøket kalles for Engen.

Vestenfor Engen ligger Sydnes som ugjør den nordlige delen av et høydedrag som
ligger mellom de hittil beskrevne områdene i øst og Puddefjordens østlige strand
i vest. Den nordligste delen kalles for Dragefjellet, og her ligger Magnus
Lagabøtes plass med Universitetet i Bergens juridiske fakultet. Langs
Sydnesgaten og Sydneskleiven ligger det gamle trehus og smau. Disse forenes ved
Dokkeveien som leder nedover Sydneshaugens vestside, og nedenfor høyden ligger
kontainerhavnen Dokkeskjærskaien og langs denne Torborg Nedreaas gate og
Bredalsmarken med blokkbebyggelse. På høyden løper Ivar Aasens gate,
Sydneshaugen og Øysteins gate parallelt sørover fra Dokkeveien til
Sydnesplassen, med Johanneskirken fra 1894 og universitetets humanistiske
fakultet. Øysteins gate fortsetter herfra nedover langs høydens østside til
Magnus Barfots gate og strøket Engen, og fra Sydnesplassen går det en bred trapp
ned til Vestre Torggate og sentrum. Sør for Sydnesplassen ligger Haakon
Sheteligs plass med Bergen Museums kulturhistoriske avdeling,
Universitetsbiblioteket i Bergen, lyststedet Fastings Minde og Bergens
Sjøfartsmuseum, og herfra løper Møhlenprisbakken nedover til strøket Møhlenpris
i sørvest, og Olav Kyrres gate nedover forbi studentkulturhuset Det Akademiske
Kvarter og videre gjennom sentrum i øst. Det her beskrevne området kalles for
strøket Sydnes.

Sør for sørnes kalles høyden for Nygårdshøyden, et område preget av staselige
herskapshus og bygårder. Spesielt kan nevnes Muséplassen med Bergen Museums
naturhistoriske avdeling, Universitetet i Bergens administrasjon og statuen av
stortingspresident Wilhelm Frimann Koren Christie, som er landets eldste
portrettstatue fra 1868. Herfra løper Christiesgate nedover skråningen i østlig
retning forbi Sankt Paul katolske skole med røtter fra 1873, steinkirken Sankt
Paul katolske kirke fra 1876, og videre gjennom sentrum. Nevnes bør også
Menneskerettighetenes plass som er tilhold for en rekke
menneskerettighetsorganisasjoner, deriblant Raftostiftelsen, beliggende i
området bak den botaniske Muséhagen. Parkveien løper sørover forbi studentenes
servicesenter Studentsenteret til Nygårdsparken, og Olaf Ryes vei løper vestover
forbi det studentdrevne konsertstedet Hulen mot strøket Møhlenpris som ligger
sør og vest for høyden. Fra Muséplassen løper Harald Hårfagres gate som krysses
av Strømgaten og fortsetter videre sørover som Allégaten forbi universitetets
matematisk-naturvitenskapelige fakultet og ender ved Geofysisk Institutt der
høyden slutter. Området herfra og sørover til Store Lungegårdsvannet kalles for
Florida, og her ligger Nygårdsbroen som markerer begynnelsen på Nygårdsgaten, og
fra denne løper Thormøhlensgate vestover gjennom Marineholmen og Møhlenpris,
mens Nygårdsgaten fortsetter nordøstover langs høydens østlige fot forbi Florida
sykehus og avdelinger av Høgskolen i Bergen, til den deler seg i de parallelle
gateløpene Nygårdsgaten og Lars Hillesgate, som begge krysser Strømgaten og
ender ved henholdsvis Olav Kyrres gate og Christiesgate i nord. På østsiden av
Lars Hillesgate er det næringsbygg, tannlegevakt og legevakt, her ligger også
Bergen maritime videregående skole og flere private videregående skoler,
fylkesadministrasjonen i Hordaland, og lenger nord de tre avdelingene til Bergen
Kunstmuseum langs Rasmus Meyers Allé som følger Lille Lungegårdsvannets vestre
bredd. Mellom Lars Hillesgate og Nygårdsgaten ligger Sankt Jakob kirke fra 1921,
Handelshøyskolen BI, Grieghallen fra 1978 og Edvard Griegs plass,
Griegakademiet, Nygård skole og universitetets psykologiske fakultet. I dette
området og i skråningene mot Nygårdshøyden vest for Nygårdsgaten er det forøvrig
mest bygårder og boligområder, og ved John Lunds plass ligger universitetets
samfunnsvitenskapelige fakultet. Alle de her beskrevne områdene utgjør strøket
Nygård.

Sør for Dokkeskjærskaien og vest for Nygårdshøyden ligger boligområdet
Møhlenpris med et kvadratisk gatenett med mange gamle bygårder, og blant disse
kvartalene ligger også den såkalte Trikkebyen. Ved grensen mot strøket sørnes i
nord munner Nygårdstunnelen fra Nygårdstangen ut, og denne vestlige innfartsåren
fortsetter over Puddefjordsbroen til Gyldenpris. Sør for dette langs
Puddefjordens østlige strand løper Thormøhlensgate forbi Bergen Tekniske Museum
og sørover gjennom området som kalles for Marineholmen, og ender ved
Nygårdsbroen. På Marineholmen lå det tidligere en marinebase og
skipsverftsindustri, i dag erstattet av Vitensenteret, Nansensenteret og
Høyteknologisenteret, alle med Nygårdsparken i ryggen oppover mot Nygårdshøyden.
Disse områdene utgjør strøket Møhlenpris.

Den nordlige del av Puddefjordens vestside kalles for Laksevåg, og er den delen
av Laksevåg bydel som ligger innenfor de syv fjell og derfor regnes til
bykjernen. Laksevåg ligger ved foten av byfjellene Lyderhorn, Damsgårdsfjellet
og den nordligste delen av Løvstakken, samt i dalførene mellom disse, og
avgrenses av Byfjorden i nord og av Puddefjorden i øst. I dalføret mellom
Lyderhorn og Damsgårdsfjellet ligger Ytre Laksevåg med boligområdene Lyngbø,
Gravdal og Nygård. Hovedveien gjennom dalen er Lyderhornsveien som fortsetter
sørover til Loddefjord, som er den delen av bydelen Laksevåg som ligger sør og
vest for Lyderhorn. Ved Lyngbø går det en motorvei fra Loddefjord som passerer
mellom Lyngbøvannet og Gravdalsvannet og fortsetter videre østover gjennom
Damsgårdstunnelen til Gyldenpris. På Nygård ligger Laksevåg videregående skole
og Nygård kirke og kirkegård. I Gravdal ligger Sjøkrigsskolen, Kommandantboligen
og Kvarven fort, og over byfjorden ligger Askøy i nord. På Laksevågneset nord
for Damsgårdsfjellet ligger boligområdet Kringsjå med Laksevåg senter og
industri i sjøkanten. Hovedveien herfra og sørover langs Damsgårdsfjellets
østside heter Kringsjåveien, og fortsetter sørover til Damsgård, med
skipsverftet Bergen Mekaniske Verksted (BMV), Laksevåg sentrum, Laksevåg kirke
fra 1875 og Damsgård hovedgård fra 1700-tallet i rokokkostil, som er en av
Nord-Europas best bevarte trebygninger. I hele området er det tett
boligbebyggelse med flott utsikt mot byen, fjorden og byfjellene. Langs sjøsiden
løper Damsgårdsveien, mens Carl Konows gate utgjør fortsettelsen av
Kringsjåveien. Fra denne går Fyllingsveien som en sidevei gjennom dalføret
mellom Damsgårdsfjellet og Løvstakken over boligområdet Melkeplassen og videre
til bydelen Fyllingsdalen. Carl Konows gate ender ved Gyldenpris i Årstad bydel
i sør.

Sør for Damsgård ligger Gyldenpris, med Puddefjordsbroen over til Møhlenpris og
sentrum, Løvstakktunnelen gjennom Løvstakken til Fyllingsdalen bydel, og
Damsgårdstunnelen gjennom Damsgårdsfjellet til Ytre Laksevåg. Her ligger
Gyldenpris studentboliger, Sankt Markus kirke og lyststedet Urdihuset i
senempirestil, samt tett boligbebyggelse i fjellsiden og industri langs vannet,
der Damsgårdsveien fortsetter sørover fra Damsgård til Solheimsviken, mens
Michael Krohns gate utgjør fortsettelsen av Carl Konows gate og ender ved
Danmarksplass. Videre sørover langs Løvstakksiden ligger Solheim, med Solheim
kirke, Solheim kapell, Solheim kirkegård, handlegaten Solheimsgaten og
næringsområdet Solheimsviken med messesenteret Arenum, hvor det tidligere var
omfattende verftsindustri. Solheim avgrenses i øst av Danmarksplass og
Fjøsangerveien, som er hovedveien fra krysset på Nygårdstangen i sentrum via
Nygårdsbroen og sørover gjennom Årstad bydel til Fjøsanger i Fana bydel. Sør for
Solheim krysser den bolig- og næringsområdet Minde, med Tinemeieriet, post- og
godsterminaler og NRK Hordalands lokaler. Fra Danmarksplass løper Ibsensgate
østover gjennom Kronstad til Haukelandsveien. På Kronstad ligger herregården
Kronstad hovedgård fra 1781 i empirstil, Krohnsminde idrettsplass,
Haukelandshallen, Årstad videregående skole og Årstad kirke fra 1890. På
Kronstad ligger også Høgskolen i Bergen i et bygg innviet i 2014. Sør for
Kronstad ligger Fridalen med Brann Stadion, Fridalen kirke, Langhaugen
videregående skole, Christieparken og Leaparken. På østsiden av Tveitevannet
lenger sør ligger Slettebakken med Bergenshallen, Slettebakken hovedgård,
Slettebakken kirke og Sletten senter. Sør for Tveitevannet ligger Fantoft, med
Fantoft studentby, Fantoft stavkirke og Chr. Michelsens Institutt. Fra
Haukelandsveien ved Kronstad i nord løper Nattlandsveien sørover forbi Fridalen
og Slettebakken, og danner grensen mot Landås som ligger mellom denne og
byfjellet Ulriken i øst. På Landås ligger Landås kirke, Landåshallen
idrettshall, Landåstorget kjøpesenter og Høgskolen i Bergens avdeling for
lærerutdanning. Nattlandsveien fortsetter sørover til Nattland, med Nattland
studentby og omfattende bebyggelse med formidabel utsikt oppover i
Nattlandsfjellet. Alle de her nevnte områdene har svært tett boligbebyggelse og
utgjør til sammen Årstad bydel i Bergen kommune, i Bergensdalens nordlige deler,
mellom byfjellene Ulriken i øst og Løvstakken i vest.

Mellom Landås i sør, Kronstad i vest og Kalfaret i nord, ligger selve Årstad,
som også hørte til gamle Årstad kommune, men som i dag hører til Bergenhus
bydel. I dette området lå middelalderkongsgården Alrekstad, og her ligger
Haukeland universitetssykehus, Ulriksbanen, Haraldsplass diakonale høgskole og
Haraldsplass Sykehus, Statsarkivet i Bergen, Alrek studenthjem, Det
medisinsk-odontologiske fakultet av Universitetet i Bergen, avdelinger av
Høgskolen i Bergen og mange gamle herskapsvillaer. I Møllendal ligger Håpets og
Troens kapell og Møllendal kirkegård fra 1874, samt nærings- og boligområder og
småbåthavn. I rekreasjonsområdet Isdalen mellom Ulriken og Fløyfjellet lengst i
nordøst ligger det oppdemmede Svartediket. Hovedveiene gjennom området er
Haukelandsveien og fortsettelsen Årstadveien som ender ved den gamle bygrensen
der Kalvedalsveien begynner i nord, og Møllendalsveien som strekker seg langs
Store Lungegårdsvannets sørlige bredder fra Solheimsgaten og Nygårdsbroen i vest
til Kalfarveien i øst.

Langs østsiden av Store Lungegårdsvannet og oppover i Fløyfjellets fjellside,
mellom den gamle bygrensen mot Årstad i sør og Stadsporten i nord, ligger det
herskapelige strøket Kalfaret. Årstadveien går her over i Kalvedalsveien som
fortsetter nordover forbi villaområdene Nubben og Kalfarlien til Seiersbjerget,
der den munner ut i Kalfarveien. Denne fortsetter forbi Pleiestiftelsen for
spedalske fra 1857, Assistentkirkegården fra 1837 og Bergen handelsgymnasium, og
til Kong Oscars gate og Stadsporten som markerer grensen mot strøket Marken i
sentrum. Fra Seiersbjerget fortsetter Kalfarveien også sørover forbi Hansa
bryggeris gamle lokaler, nå omgjort til leilighetsanlegget Hansaparken, museum
og mikrobryggeri, og videre forbi Bergen byarkiv til boligområdet Fløen og
munner ut i Møllendalsveien. Fra krysset ved Årstadveien går det også en vei
oppover i fjellsiden gjennom villaområdet Bellevue, med Lyststedet Bellevue fra
1796. Herfra løper Fjellveien nordover langs hele fjellsiden med praktfull
utsikt over byen, mens Ole Irgens vei svinger seg videre oppover fjellsiden
gjennom villaområdet Starefossen. Disse områdene utgjør Fjellsidens sørlige del,
og hele strøket kalles for Kalfaret.

Ole Irgens vei fortsetter nordover fra Starefossen til Skansemyren, med
boligområder, idrettsanlegg og et av Fløibanens stoppesteder. Herfra går det en
svingete vei opppover til banens siste stopp, Fløyen, med det berømte
utsiktspunktet, Fløien Folkerestaurant, kiosk, souvenirbutikk og turområder. Fra
Skansemyren svinger Skansemyrsveien seg nedover og krysser Fjellveien med et
annet av Fløibanens stoppesteder, og fortsetter som Skansebakken ned til
Skansen. Her ligger enda ett av Fløibanens stoppesteder, Skanseparken,
Skansedammen og gamle Skansen brannstasjon, hvor det skytes salutter ved
høytidelige anledninger som 17. mai. Disse områdene utgjør strøket Skansen.
Nedenfor Skansen ligger strøket Fjellet, som strekker seg fra Forskjønnelsen i
sør til Nikolaikirkeallmenningen i nord, og nordenfor Skansen ligger strøkene
Eidemarken og Stølen, alle med sjarmerende smau og trehusbebuggelse. Disse
strøkene ligger ovenfor (østenfor) Kong Oscars gate, Lille Øvregaten og
Øvregaten, og området strekker seg til Øvregatens fortsettelse Nye Sandviksveien
ovenfor Sverresborg i nord, og utgjør til sammen Fjellsidens nordlige del.

Nord for festningene Bergenhus og Sverresborg, ligger strøkene Skuteviken
nedenfor Nye Sandviksveien og Ladegården ovenfor, og gaten fortsetter forbi
Rothaugen til strøket Sandviken lenger nord, med den nygotiske steinkirken
Sandvikskirken fra 1881, der gaten deler seg i den nordgående Sandviksveien som
løper gjennom Sandviken, og den sørgående Ladegårdsgaten som løper gjennom
Ladegården og tilbake til strøket Stølen ved Støletorget. Langs Byfjorden fra
Bontelabo løper Sjøgaten med en rekke verneverdige gamle sjøboder kalt
Skuteviksboder og Sandviksboder (med Norges Fiskerimuseum) parallelt med Nye
Sandviksveien, og denne munner ut i Sandviksveien der disse gatene forenes nord
for Sandvikstorget med statuen av Madam Felle. Disse strøkene har mange koselige
gamle trehus, bygårder og smau. Bebyggelsen strekker seg langt oppover i
fjellsiden, og her oppe fortsetter Fjellveien forbi utsiktspaviljongen Mon
Plaisir, lystgården Christinegård fra 1700-tallet, og trappen/turstien
Stoltzekleiven som leder opp mot Sandviksfjellets topp. Fjellveien ender opp ved
lyststedet Måseskjæret fra 1795 ved Byfjordens østlige strand. Like ved ligger
Stoltz' reperbane fra 1690-årene som er den eldste bevarte reperbane i Europa.
Nord for dette ligger strøket Ytre Sandviken. Her ligger det kutlurhistoriske
friluftsmuseet Gamle Bergen Museum ved lyststedet Elsero, og ovenfor dette i øst
ligger Sandviken sykehus. Herfra løper Munkebotn oppover fjellsiden forbi
forsvarsverket og utsiktspunktet Sandviksbatteriet og videre til
Sandviksfjellets topp. Nordover i strøket ligger boligområder som Nyhavn,
Breiviken (med Norges handelshøyskole), Øyjorden, Biskopshavn (med nøsteformede
Biskopshavn kirke fra 1966), Eikeviken, Hellen (med badeplassen Helleneset) og
Lønborg. Hovedveien gjennom området heter Helleveien og ender opp ved den gamle
bygrensen nord for Lønborg, der den fortsetter som Eidsvågveien gjennom Eidsvåg
i Åsane bydel. Ytre Sandviken er dermed det nordligste strøket i bydelen
Bergenhus, og markerer slutten på bykjernen mellom de syv fjell.

Nord for den her beskrevne bykjernen ligger bydelen Åsane, og øst for denne
bydelen Arna. I sør ligger bydelene Fana og Ytrebygda, og i vest Fyllingsdalen
bydel og de mer vestliggende deler av Laksevåg bydel (Loddefjord).

Byparken ved Lille Lungegårdsvannet er anlagt etter bybrannen i 1855 i fransk
stil, i likhet med Teaterparken lenger nord som fungerte som byens festplass før
teaterbygningen ble oppført der i 1909. Nygårdsparken på sør- og vestsiden av
Nygårdshøyden er byens største. Parken ble anlagt 1885 i engelsk stil, og ble
tegnet av den danske hagearkitekten S. Lund Leiberg i 1880. Ytterst på Nordnes
ligger Nordnesparken, anlagt i 1889, med Akvariet i Bergen og Nordnes sjøbad som
nærmeste naboer. Samme år ble Muséhagen anlagt som botanisk hage på
Nygårdshøyden. I Sandviken ligger Meyemarken som var navnet på Otto Meyers
eiendom på den tidligere Ladegårdens grunn. Meyermarken ble anlagt her i 1988 i
engelsk stil etter et initiativ fra foreningen “Høddens Venner”. I tillegg har
byen mindre parker som Klosterhaugen, Skanseparken og Øvre Ole Bulls plass. Alle
disse parkene er prydet med skulpturer. Bergenhus festning, Sverresborg og
Fredriksberg fort er andre grønne lunger og rekreasjonsområder sentralt i
bybildet.

Bergen er et veiknutepunkt på Vestlandet og i Hordaland, hvor europavei 39
(Aalborg-Trondheim) og europavei 16 (Londonderry-Gävle) møtes og deler trase.
Riksvei 555 går mellom Sotra og Puddefjordsbroen, riksvei 585 går mellom Paradis
og Sandviken; og riksvei 580 går mellom Indre Arna og Bergen lufthavn, Flesland.
Innfartsårene fra vest, nord og sør forenes i krysset ved Nygårdstangen i Bergen
sentrum.

Bergen var den første byen i Norge som tok i bruk bompengefinansiering for å
bygge ut veinettet. Både Nygårdsbroen (1851), Eidsvågtunnelen (1956),
Puddefjordsbroen (1956), Løvstakktunnelen (1968) og Sotrabrua (1971) ble
bompengefinansiert i sin tid, og Europas første bomring[trenger referanse] ble
innført i Bergen 2. januar 1986 for å finansiere utbyggingen av veinettet fra
sentrum til bydelene, med motorveier til Fana, Loddefjord og Åsane. Taksten
skulle være den samme i hele perioden, og den skulle legges ned i 2000 når disse
prosjektene var nedbetalt.[trenger referanse] I tillegg til bomringen hadde var
det egne bomstasjoner for finansiering av Askøybrua (1992), Nordhordlandsbrua
(1994) og Osterøybrua (1997). Innkrevingen på sistnevnte pågår enda.

Fra 2000 er det innført en ny bomring frem til 2015 for å finansiere
samferdselsprosjektet Bergensprogrammet, som inkluderer utbyggingen av Bybanen i
Bergen og Ringvei Vest. Taksten er tredoblet fra nivået i 2000, og antallet
bomstasjoner økt fra 8 til 13 i 2007.[trenger referanse]

Av planlagte veiprosjekter som står på vent utenom Bergensprogrammet, kan nevnes
Arnatunnelen, Eikåstunnelen, Mindetunnelen. Nyborgtunnelen, Skansentunnelen,
Sotrasambandet, Svegatjørn-Rådal og Ringvei Øst. De fleste av disse er foreslått
finansiert med egne bompengestasjoner dersom Stortinget gir tillatelse.[trenger
referanse]

Kollektivtrafikken i Bergen var først basert på trikk, men etterhvert ble
bussene så dominerende at trikken ble lagt ned. Den første bussruten kom i drift
i 1917, og i årene som fulgte ble det etablert en rekke busselskaper i
bergensområdet. Disse ble med årene fusjonert og var i 1998 blitt samlet i ett
selskap, Gaia Trafikk, som i 2006 ble slått sammen med HSD Buss til Tide Buss,
som nå har anbud på bussvirksomheten i Bergen på oppdrag av Hordaland
fylkeskommunes transportselskap Skyss. Tide Buss er et datterselskap av
transportkonsernet Tide, med hovedkontor i Bergen, som også har datterselskaper
for sjøtransport, ekspressbusser og verkstedsdrift.

Busstrafikken i Bergen er organisert i et rutenett med terminaler for
lokaltrafikk og faste linjer mellom disse. I Bergen går det både vanlige
dieselbusser, gassdrevne busser, elektriske trolleybusser og duobusser. Mange av
bussene er lange leddbusser.

Bybanen i Bergen ble vedtatt i 2000, og er foreløpig den eneste bybanen i Norge.
Utbyggingen av første delstrekning, fra Bergen sentrum til Nesttun, startet 1.
januar 2008, og 22. juni 2010 startet bybanen med ordinær drift. Samme år
fortsatte utbyggingen av andre byggetrinn fra Nesttun til Lagunen Storsenter og
denne strekningen ble åpnet for trafikk 21. juni 2013. Det er planlagt et tredje
byggetrinn fra Lagunen Storsenter til Bergen lufthavn, Flesland og byggingen ble
påbegynt i 2013. En bybane har egen trasé, mens en trikk deler trasé med andre.
Bybanen i Bergen har i hovedsak egen trasé, noe som muliggjør hurtigkjørende og
store sporvogner. Togsettene er 32 meter lange med plass til 220 passasjerer.

Det planlegges en langt mer omfattende utbygging av et bybanenett i Bergen, i
første omgang til Åsane og Fyllingdalen. Kommunen står for planarbeidet, mens
fylkeskommunen gjennom Bybanen utbygging har ansvar for utbygging. Forvaltning,
drift og vedlikehold av Bybanens infrastruktur og rullende materiell gjøres
gjennom selskapet Bybanen as. Skyss står for markedsføring av rutetilbudet,
ruteplanlegging og anbudsgjennomføring. Idag er Keolis Norge operatør av
Bybanen.

Trikken i Bergen ble etablert i 1897 og nedlagt i 1965. På det meste bestod den
av fire linjer som alle gikk gjennom sentrum. Trikkene ble eid og drevet av det
kommunale selskapet Bergen Elektriske Sporvei, som siden gikk helt over til
bussdrift. Både trikkene og bussene var gule.

Jernbane har Bergen hatt siden Gamle Vossebanen ble anlagt i 1883. Den gikk fra
gamle Bergen stasjon gjennom Bergensdalen til Nesttun og videre via Indre Arna
til Voss. Fra Nesttun gikk også Osbanen (1894–1935) videre til Osøyro, og fra
Voss gikk Hardangerbanen (1935–1985) videre til Granvin.

Allerede i 1870 ble det lagt frem et forslag om å anlegge en jernbane mellom
Bergen og Oslo. Men en avgjørelse kom ikke før i 1894, etter en lengre diskusjon
om hvilken rute jernbanelinjen skulle ha videre fra Voss. Bergensbanen mellom
Bergen og Oslo ble åpnet i 1909 og fulgte traseen for Vossebanen frem til 1964
da Ulrikstunnelen ble åpnet som forbandt Bergen stasjon med Arna stasjon
direkte. I 1940 ble sidegrenen Flåmsbanen anlagt mellom Myrdal stasjon og Flåm i
Sogn, og er i dag en av landets fremste turistattraksjoner. Bergensbanen har i
dag en lengde på 526,64 km.

Den nye Bergen stasjon som åpnet i 1913 ble tegnet av Jens Zetlitz Monrad
Kielland etter at en arkitektkonkurranse ble utlyst i 1900, og erstattet den
tidligere jernbanestasjonen i Bergen som var tegnet og bygget for Vossebanen.

Bergen er et populært reisemål for turister, og blant Europas største
anløpshavner for cruiseskip. I 2012 hadde Bergen havn størst vekst av alle
verdens cruisehavner (opp 28 % fra året før), og totalt 322 anløp med til sammen
447 000 passasjerer. Bergen var dermed på 4.-plass i Europa utenom Middelhavet,
etter Lisboa, Stockholm og St. Petersburg, og på 49.-plass globalt blant over
500 cruisehavner. I Norge fulgte Geiranger på 2.-plass med 312 000 og Oslo på
tredje med 300 000 passasjerer.

Bergen er også utgangspunkt for Hurtigruten og for ferjer til Hirtshals i
Danmark med Fjordline. Fra byen er det hurtigbåt-forbindelse til Askøy,
Sunnhordland, Nordhordland, Sogn, Sunnfjord og Nordfjord. Den tradisjonsrike
englandsbåten til vennskapsbyen Newcastle ble nedlagt i 2008, etter 130 års
drift. Det arbeides stadig med å gjenopprette denne forbindelsen.

Den lille passasjerfergen MF «Beffen» går i skytteltrafikk over Vågen fra
Dreggekaien i øst (Bryggen) til Munkebryggen i vest (Strandsiden), og om
sommeren går det en tilsvarende rute fra Fisketorget i Vågsbunnen til
Tollbodkaien på Nordnes.

Bergen Havn omtalte seg i 2002 som Europas tredje største havn etter Rotterdam
og Antwerpen målt i godsmengde, og står for mer enn 50% av den totale
godstrafikken i norske havner.

Bergen lufthavn, Flesland er Bergens flyplass. Den ligger to mil sør for Bergen
sentrum helt vest i Ytrebygda bydel, og har vært i tjeneste siden 1955.
Flyplassen betjener mesteparten av Hordaland, og fungerer som vestre nav for
regionale flyvninger i Sogn og Fjordane og deler av Møre og Romsdal. Flyplassen
ble i utgangspunktet hovedsakelig finansiert av NATO, men er nå eid og drevet av
Avinor. Den er blitt kåret til Europas beste og verdens 6. beste flyplass av det
britiske reisemagasinet Wanderlust Travel Awards.

Flesland er Norges nest største og Nordens femte største flyplass, med mer enn
5 000 000 passasjerer i 2008. Seks flyselskaper tilbyr innenriksflyvninger til
20 destinasjoner, mens 21 flyselskaper tilbyr 61 internasjonale destinasjoner,
inkludert daglige avganger til Aberdeen, Amsterdam, Frankfurt, Helsingfors,
København og London. Den viktigste destinasjonen er Oslo, som med 25 daglige
ruteforbindelser er Europas fjerde mest trafikkerte linje etter antall avganger.
Flyplassen er den eneste i Norge som har direktefly til Japan.

Den nåværende terminalen åpnet i 1988 med elleve gater, og dagens tårn stod
ferdig i 1991. Den gamle terminalen fra 1955 er konvertert til
helikopterterminal, som hovedsakelig betjener oljeplattformer i Nordsjøen. Begge
terminalene ble tegnet av Halfdan B. Grieg. Avinor har vedtatt å oppgradere
flyplassen med blant annet utbygging av utenlandsterminalen, forbedring av
flyoppstillingsplasser, endring av taksebaner, nye driftbygninger,
avisningsplattformer, bakketrafikkrader, sekundærradar og rullebanesenterlys. I
tillegg er det utredet planer og analyser for å utvide flyplassen med
ytterligere en rullebane.

Bergen bystyre består av 67 folkevalgte politikere. Flertallet i bystyret velger
et byråd som består av en byrådsleder og opp til seks byråder. Byrådet har den
utøvende politiske makten i kommunen, og er ansvarlig overfor bystyret etter
prinsippene om parlamentarisme.

Bergen har hatt borgerlig flertall ved samtlige kommunestyrevalg,
fylkestingsvalg og stortingsvalg siden 1971, bortsett fra kommunestyrevalgene i
1991 og 2015. Oppslutningen om Høyre har normalt vært over landsgjennomsnittet,
mens oppslutningen om Ap og Sp har vært under. De øvrige partiene har stort sett
hatt velgerandeler på nivå med landsresultatet.

Bergen har to rådhus, det eldste er fra 1500-tallet. Bystyremøtene holdes
fortsatt i den samme salen som de har vært holdt i siden 1561.

Harald Schjelderup (Ap) er byrådsleder (fra 22. oktober 2015) og Marte Mjøs
Persen (Ap) er ordfører i perioden 2015-2019.

Ved Stortingsvalget 2013 var det 193 348 stemmeberettigede velgere i Bergen. Det
ble avgitt 156 772 stemmer totalt. Valgdeltagelsen var dermed 81,1 %. Det ble
avgitt 155 809 godkjente stemmer, 732 blanke stemmer og 231 stemmer som ble
forkastet av andre grunner. Valgresultatet ga en borgerlig overvekt på 25,3
prosentpoeng (59,3 % H+Frp+KrF+V, 34,0 % Ap+Sp+SV). Tabellen viser
stemmefordelingen:

Bergen kommune driver 71 kommunale barnehager, 60 barneskoler, 18 ungdomsskoler
og 12 kombinerte barne- og ungdomsskoler i skoleåret 2009/2010. I tillegg er det
191 private barnehager, 1 privat barneskole, 7 private kombinerte barne- og
ungdomsskoler, 1 privat ungdomsskole og en statlig kombinert barne- og
ungdomsskole for hørselshemmede innenfor kommunens grenser. Kommunen driver også
Bergen kulturskole, som tilbyr undervisning i musikk, dans, teater og visuelle
kunstfag til ca. 6 000 elever, og Hålandsdalen leirskole som benyttes av
kommunens grunnskoleelever året rundt. I Bergen er det 51 sykehjem, hvorav 18 er
privat drevet med kommunale tilskudd.

Bergen er sete for administrasjonen i Hordaland fylkeskommune og Fylkesmannen i
Hordaland. Bergen er residensby for en fylkeskommunal høyskole
(Skrivekunst-akademiet i Hordaland), nitten videregående skoler, to tekniske
fagskoler (Bergen maritime fagskole og Bergen tekniske fagskole), regional
kulturminneforvaltning ved Fylkeskonservatoren i Hordaland og Skyss, som
administrerer kollektivtrafikken (buss, bybane, ferge og hurtigbåt) i hele
fylket.

I Bergen finner man i dag et statlig direktorat, Fiskeridirektoratet (Norge), en
statlig etat, Konkurransetilsynet, en rekke statlige regionkontorer, som
Arbeidstilsynet Vestlandet, Mattilsynet Regionkontoret Hordaland og Sogn og
Fjordane, Statped vest, Bufetat Region Vest, Kriminalomsorgens region vest,
Statsbygg Region Vest og Riksantikvaren distriktskontor vest, Jernbaneverket
Infrastrukturområde Vest, nasjonale kompetanse- og informasjonssentre som Senter
for internasjonalisering av utdanning og nasjonale registre som Medisinsk
fødselsregister MFR og Norsk Internasjonalt Skipsregister NIS/NOR.

De to største statlige virksomhetene i Bergen er Helse Bergen, Haukeland
universitetssykehus og Universitetet i Bergen.

Haukeland universitetssykehus er landets største sykehus målt i antall
pasienter, og bedriver utstrakt forskning og undervisning i tillegg til
pasientbehandling. Sykehuset er lokalsykehus for Bergen og omland,
sentralsykehus for Hordaland fylke, regionsykehus for Hordaland, Rogaland og
Sogn og Fjordane fylker, har landsfunksjon i behandling av brannskader og
dykkerskader, og en rekke kompetansesentre og spesialfunksjoner hvor sykehusets
spesialister gir råd og veiledning til leger over hele landet. Sykehuset gir
både somatisk og psykiatrisk behandling, og er den største av i alt 11
institusjoner i Helse Bergen. I Bergen ligger også Sandviken Sykehus
(psykiatrisk), Haraldsplass diakonale sykehus (somatisk) og Hospitalet Betanien
(somatisk og psykiatrisk).

Stiftelsen Bergensklinikkene er den største uavhengige og livssynsnøytale
institusjon for behandling, kompetanseutvikling og forskning innen rusfeltet i
Norge, og driver et regionalt og nasjonalt kompetansesenter på oppdrag av
Helsedirektoratet.

Av statlig virksomheter knyttet til Kunnskapsdepartementet finner man
Universitetet i Bergen, Kunst- og designhøgskolen i Bergen, Norges
handelshøyskole, Høgskolen i Bergen og Norsk samfunnsvitenskapelig datatjeneste
NSD. Bergen har forskningsinstitutter som Bjerknessenteret BCCR, Centre for
Integrated Petroleum Research CIPR, Chr. Michelsens Institutt CMI,
Havforskningsinstituttet, Høyteknologisenteret, Nansensenteret NERSC, Nasjonalt
institutt for ernærings- og sjømatforskning NIFES og Rokkansenteret.

Bergen er residensby for Sjøforsvarets hovedbase Haakonsvern, Sjøkrigsskolen og
Forsvarets regnskapsadministrasjon (FRA). Byen har gamle festningsanlegg som
Bergenhus, hvor Bergenhus festningsmuseum ligger, Sverresborg, Fredriksberg og
Kvarven.

Av andre statlige virksomheter i Bergen finner man Skatt vest avdeling Bergen,
Statens naturoppsyn Bergen, Vest politidistrikt, Bergen tingrett og Gulating
lagmannsrett (lagrett for Rogaland, Hordaland og Sogn og Fjordane).

Universitetet i Bergen ble etablert i 1946 og har i dag rundt 15 000 studenter
og 3 500 ansatte. Universitetet er organisert i 6 fakulteter og rundt 60
institutter og faglige sentre som dekker de fleste fagområder. I Bergen ligger
også de fire statlige høgskolene Høgskolen i Bergen, Kunst- og designhøgskolen i
Bergen, Norges handelshøyskole, og Sjøkrigsskolen, og de syv private høgskolene
Bergen Arkitekthøgskole, Handelshøyskolen BI, Haraldsplass diakonale høgskole,
Høgskolen Betanien, Markedshøyskolen, NLA Høgskolen Bergen, Markedshøyskolen og
Norges Kreative Høyskole. Det er til sammen rundt 30 000 studenter på disse
institusjonene årlig.

I tillegg har byen fagskoler som Bergen maritime fagskole, Bergen tekniske
fagskole, Bårdar Akademiet, FACE Stockholm Makeup School, Folkeuniversitetet,
Handelsinstituttet, Institutt for helhetsmedisin, Kunstskolen i Bergen, Noroff
Fagskole, Offshoreutdanning Exsto Bergen, Petroleumteknisk Akademi AS (Peteka),
Skrivekunst-akademiet i Hordaland og Treider Fagskoler.

I Bergen er det også to folkehøyskoler, Åsane Folkehøgskole på Hylkje i Åsane
bydel, og Fana Folkehøgskule på Milde i Ytrebygda bydel. Byen har også flere
bibelskoler: Bergen bibelskole, Levende Ord Bibelsenter og Veien - skolen for
tilbedelse og utrustning. Av friskoler innenfor segmentet frisør og hudpleie har
byen Bergen hudpleieskole, Norsk Frisør- og Hudpleieskole og Frisør- og
hudpleieinstituttet.

I Bergen er det nitten fylkeskommunale og syv private videregående skoler, med
til sammen 11 364 elever i skoleåret 2015-2016:

I tillegg kommer Voksenopplæringen, Krokeide videregående skole (attføring) og
Steinerskolen på Skjold (spesialskole).

Se Business Region Bergen AS og Rangert liste over bergensområdets største
bedrifter

Bergen kommune omfattes av Bergen domprosti, Fana prosti og Åsane prosti
tilsluttet Bergen kirkelige fellesråd under Bjørgvin bispedømme i Den norske
kirke. Byen har også hindutempel, moské, katolsk kirke og to katolske klostre.

Den norske kirke har 25 menigheter, Den ortodokse kirke har 2 menigheter, Den
katolske kirke har 1 menighet, Islam har 4 menigheter, Hinduismen har 2
menigheter og Sikhismen har 1 menighet. I tillegg har byen en rekke frikirkelige
kristne trossamfunn. I tabellene under, for trossamfunn utenfor Dnk, er
Pinsebevegelsen separat fra Trosbevegelsen. Prosent viser andel av befolkningen
i Bergen.

I Bergen er det en katolsk kirke Sankt Paul kirke og to katolske kapeller. St.
Sunniva kapell på Florida blir imidlertid brukt av de ortodokse i Bergen. For
alle de nærmere 7 300 katolikkene i Bergen er det plassmangel i Sankt Paul
katolske kirke. Derfor er det diskusjon om å bygge flere katolske kirker i
Bergen. De største gruppene katolikker i Bergen er polakker og chilenere. Bergen
katolske sogn omfatter Hordaland (utenom Sunnhordland) og Sogn og Fjordane og
ble opprettet i 1858, men menigheten kom ikke før i 1870. 31. desember 2004 var
det 4044 registrerte katolikker i Bergen. 5 år senere var det samme tallet 7300
registrerte. Det er også en katolsk grunnskole i Bergen, St. Paul skole,
grunnlagt i 1873. 60% av elevene ved denne skolen er katolikker. I 2012 ble St.
Paul gymnas på Florida i Bergen sentrum etablert som den første katolske
videregående skolen i Norge.

Menigheten ble opprettet av pater Christopher Holfeldt-Houen i 1857–1858, og
fikk formelt status som menighet i 1870. Inntil 1867 hadde den sitt kapell i
prestens leilighet på Kalmargjerdet. Så flyttet man over i ny prestebolig, hvor
det var et provisorisk kapell på loftet som ble brukt inntil kirken sto ferdig i
1876. I 1901 ble St. Franciskus Xaveriussøstrene stiftet, med moderhus i Bergen.
Søstrene har vært en viktig ressurs i menigheten. Siden etableringen av et hus
for Missionaries of Charity i 2005 har også disse søstrene bidratt en del til
menighetsarbeidet, spesielt i forbindelse med diakoni. Da menigheten ble stiftet
var det få medlemmer, bare mellom 20 og 30. I 1951 hadde tallet stedet til 408.
I 1976 hadde situasjonen endret seg på grunn av økt innvandring fra katolske
land, og man hadde 1112 medlemmer. Pr. 2005 har menigheten i overkant av 5000
medlemmer. Menigheten betjenes av augustinerkorherrene.

Bergen Moské har 1725 medlemmer og 200-300 personer stillet jevnlig til
fredagsbønn. Abu Al-Fadel Islamsk Kultursenter har 323 medlemmer, Det Islamske
Samband har 289 medlemmer og Bergen Muslimske Forening har 196 medlemmer. Disse
fire registrerte muslimske trossamfunnene i Bergen hadde 2533 medlemmer i 2009.
Det er stort sett nyfødte og nyankomne muslimer som gjør at medlemstallet har
økt i Bergen Moské fra 1559 medlemmer i 2007. Foreningen startet i 1978 i et
vanlig bolighus på Nøstet. Menigheten kjøpte en stor, gul villa og tidligere
lyststed i Jekteviken i 2006. Den var en gang en rikmannsbolig, reist i 1790,
ombygd til sveitserhus i 1841 og høyst verneverdig. I september 2008 sto bygget
ferdig som Bergens største moské, som har plass til 300 personer og har kostet
seks-syv millioner kroner.

Den russiske ortodokse menigheten i Bergen er Kristi åpenbaringsmenighet som har
665 medlemmer.Menigheten kjøpte i 2016 en kirke på Søreide, og hadde før dette
hatt gudstjenester i ulike kirker i byen. St. Michaels ortodokse menighet hadde
202 medlemmer i 2015, og er en etiopisk-ortodoks menighet.

Holbergprisen på 4,5 millioner kroner deles ut av Universitetet i Bergen for
særlig viktig og betydningsfull vitenskapelig forskning innen humaniora,
samfunnsvitenskaper, jus eller teologi.

Ildsjelprisen tildeles for allmennyttig innsats som er til inspirasjon og
forbilde for andre.

Kniksenprisen er oppkalt etter fotballegenden Roald «Kniksen» Jensen, og deles
årlig ut av interesseforeningen Norsk Toppfotball i samarbeid med Kniksenfondet
i Bergen.

Raftoprisen for menneskerettighetsarbeid deles årlig ut av Raftostiftelsen i
Bergen.

Bergen kommune deltar lokalt i den interkommunale Bergensalliansen og i
næringsutviklingsselskapet Business Region Bergen AS. Internasjonalt deltar
kommunen i hansabysamarbeidet Union of Baltic Cities og i Organization of World
Heritage Cities.

De nordiske vennskapsbyene Bergen, Göteborg, Åbo og Århus arrangerer
internordiske leirskoler der hver by årlig inviterer skoleklasser fra 10.
klassetrinn fra hver av de andre byene på leirskole. Bergen sender hvert år et
juletre til vennskapsbyen Newcastle som takk for britiske soldaters innsats i
Norge under annen verdenskrig.

Bergen mottok en totempåle i gave fra vennskapsbyen Seattle til byens
900-årsjubileum i 1970. Den er nå plassert ytterst i Nordnesparken og skuer
utover havet mot vennskapsbyen langt der vest. I Seattle er en plass i bydelen
Ballard gitt navnet Bergen Place. Et monument, innviet av kong Olav i 1975,
markerer stedet.

Bergens innbyggere kalles for bergensere. Bergensdialekten har skarre-r og
utmerker seg spesielt fra andre norske dialekter ved at hunnkjønnsformer ikke
forekommer. Det heter solen, jenten, osv. og ikke sola og jenta. I plural
benyttes formen folkene, barnene, osv. og ikke folka og barna. I preteritum
benyttes likeledes formen snakket, vasket, osv. og ikke snakka og vaska.
Dialekten har også en rekke særegne ord og uttrykksformer, og betydelig
påvirkning fra nedertysk fra hansatiden.

Bergensk har også variasjoner og ulike sosiolekter. I gammelt bergensk het det
eksempelvis kor møkke bler det for fisken? Forti orre! mens de fleste i dag
ville sagt kor mye blir det for fisken? Førti øre!. I gammelt bergensk sa man
også ka nøtter de te spælle kort når alle fjusker, mens de fleste i dag ville
sagt ka nytter det å spille kort når alle jukser. I en del områder av byen og i
høyere sosiale kretser snakkes det mindre utpreget dialekt og isteden en mer
langsom og konservativ form for riksmål, men likevel med et klart bergensk preg
og betoning. Også denne varianten har imidlertid moderert seg med årene.
Tidligere sa man gjerne jei mistet någet da jei spaserte gjennom haven i går
aftes, og nu i eftertid er det aldeles forsvunnet, mens man i dag kanskje ville
sagt jei mistet noe da jei gikk gjennom hagen i går kveld, og nå etterpå er det
helt forsvunnet.

Her følger en liten og høyst uformell smakebit på en del bergenske ord og
uttrykk: En ekte bergenser omtaler seg selv som en kjuagutt (litt fantete
bergensgutt), konen som madammen, tjommien (kameraten) Per som Peren, og
venninnen Liv som Liven. Hvis du er en råtapeis (latsabb) eller tutlabrok
(klønete sendrektig type) sier de dryl an for at du skal skynde deg. Hvis du
ikke passer snasken din (kjeften), kan du risikere å bli transjaklet eller
karnøflet (jult opp) av et ilskebeist (sinnatagge), og få deg en på naien
(nesen) så du griner (gråter), særlig hvis vedkommende har tatt seg en pillehytt
først (dram). Bergenseren styrter (dusjer) om morgenen, selv om bekkalokkene
(kumlokkene) drukner i regn. Du blir ikke estimert (påaktet) hvis du er en
gnitalus (gjerrig) eller en brelonge (bortskjemt unge), men dersom du bare er en
hederlig snøsokk (dumrian) er det mulig du vil bli godtatt. Hvis bosset
(søppelet) ikke får plass kan det hende at han kjyler (kaster) det over til
naboen, for det er jo bare så pekyrendes lite (bittelite) fra eller til. Hvis du
gjør noe lurt syns han det var luddig, og hvis du sier noe morsomt er du tidig.
Hvis en dame er myglet rundt øgene (beruset) og viser han daiene (brystene) sier
han sikkert gå mann (jøje meg) og blir helt månebedotten (overrasket), men han
syns nok det er knas (veldig bra) likevel, så lenge ekteskapet ikke går te pisis
(i stykker). I så fall bør det kanskje forbli gedulgt (hemmelig). Men skulle det
bli avslørt er det bare å belite seg (godta det) og tilstå.

Byens navn kan ha sitt opphav i en urnordisk form Bergawinjó, hvor det første
leddet naturlignok betyr berg eller fjell, og siste ledd vin er det gamle navnet
på beitemark eller england (som i Vinland). Dette har enten vært navnet på en
gård som kan ha ligget på den skrånende sletten under Ulriken, eller det er et
eldre navn på gården Hǫfuðit, som på 1300-tallet lå nordøst for Rothaugen.

I norsk skrifttradisjon på 1200- og 1300-tallet ble bynavnet gjerne skrevet
Biorgvin og senere formene Bjargvin, Bjærgvin, Bergvin og med latinisert
skrivemåte Biargina, Berginum, Bergæ. I et par originalbrev fra 1349 finnes også
formen Biørgvin og i en avskrift fra 1343 Biørvin. Mot slutten av 1300-tallet
opptrer i Norge skrivemåtene Bervin, Bergin og Berven, som innen utgangen av
middelalderen var blitt forenklet til den nåværende formen Bergen, som var
vanlig form i eldre engelsk og tysk, men som vistnok også motsvarer utbredt og
eldre norsk uttale.

Formen Bjørgvin vinner et visst innpass i norske skrifter fra begynnelsen av
1700-tallet, og fra 1860-tallet ble det brukt av vestlandske landsmålsmenn som
navn på byen. I 1918 ble Bjørgvin offisielt fastsatt som administrativt navn på
Bjørgvin bispedømme og i 1920- og 30-årene ble det fra målfolk aksjonert for å
innføre formen Bjørgvin, men dette møtte motstand fra et stort flertall av
innbyggerne. Det ble derfor med forsøket, uten at det kom til de samme
stridighetene som i Trondheim.

En av Norges eldste kongsgårder, Alrekstad, med røtter tilbake til 400-tallet,
lå på Årstad ved det som senere skulle bli byen Bergen. Herfra styrte konger som
Harald Hårfagre, Håkon den gode og Olav Kyrre landet i lange perioder.

Bergen (Bjørgvin) ble etter tradisjonen grunnlagt i 1070 av Olav Kyrre (norsk
konge 1067–93), og vokste raskt til å bli Nordens største by fra 1100-tallet til
1600-tallet, og Norges største by til 1830-tallet. Han reiste også domkirken
Kristkirken på Holmen (nå Bergenhus festning). Denne ble også formelt bispesete
da Bergens skytshelgen St. Sunnivas levninger ble flyttet hit fra Selje kloster
og skrinsatt ved høyalteret i 1170, men biskopene hadde residert i Bergen
allerede fra Olav Kyrres tid. Kirken ble brukt til forhandlinger og kirkegården
til tingsted ved kongehyllinger og riksmøter. Kongene ble også kronet, viet og
gravlagt i kirken. Den første kongekroningen i Norden var Magnus Erlingsons
(norsk konge 1161–84) kroning i Kristkirken i 1164. Kristkirken ble av
militærstrategiske hensyn jevnet med jorden i 1531 av høvedsmannen Eske Bille på
Bergenhus, sammen med bispegården og de øvrige kirkene på festningsområdet.

Øystein Magnusson (norsk konge 1103–23) flyttet kongssetet fra Alrekstad til
Holmen og etablerte en kongsgård der som etterhvert ble Norges politiske
sentrum. Før og under borgerkrigene var byen en av flere kongelige residensbyer,
men under Magnus Erlingson og senere særlig under Sverreættens konger, befestet
byen sin posisjon som Norgesveldets viktigste by, en posisjon byen hadde til
1314. Denne perioden markerer Norgesveldets storhetstid, da riket var som størst
og mektigst, og rikets styre ble utviklet og konsolidert. Bergen var samtidig en
av Nord-Europas viktigste handelsbyer.

Kong Øystein fikk bygget den første Apostelkirken på Holmen, og grunnla Munkeliv
kloster på Nordnes i 1110, som var Norges rikeste kloster i middelalderen. Rundt
1140 ble Nonneseter kloster opprettet ved Marken. I denne perioden ble også
Mariakirken, Korskirken og Olavskirken som nå er byens domkirke reist, og Bergen
katedralskole etablert. Sverresborg festning ble reist i 1184 av Sverre
Sigurdsson (norsk konge 1177–1202) like over Holmen. I første halvdel av
1200-tallet ble Dominikanerklosteret på Holmen, Fransiscanerklosteret i
Vågsbunnen, og Jonsklosteret i Sentrum anlagt.

I Håkon Håkonssons (norsk konge 1217–63) regjeringstid ble det reist en ringmur
i stein rundt hele Holmen, som da ble til Bergenhus festning. Han reiste også
Håkonshallen som kongelig residens og festhall, og oppførte en ny og større
Apostelkirke på Holmen. Omkring 1270 reiste hans sønn, Magnus Lagabøte (norsk
konge 1263–80) et kastell like ved, som på 1500-tallet ble ombygget til
Rosenkrantztårnet. Han testamenterte gamle Alrekstad kongsgård til Nonneseter
kloster i 1277. Han oppførte også den tredje og største Apostelkirken på Holmen,
etter mønster av Sainte-Chapelle i Paris, som ramme for et kostelig relikvie (et
stykke av Jesu tornekrone innesluttet i krystall som en sølvengel bar i
hendene), som var en gave fra kong Filip III av Frankrike. Etter hans død ble
hans eldste sønn Eirik II Magnusson (norsk konge 1280–99) konge, og Eiriks bror
Håkon V Magnusson, hertug over blant annet Oslo, overtok etter dennes død.

I 1300 ble Gulatinget flyttet fra Gulen til Bergen. Idag er Gulating
lagmannsrett lagrett for Rogaland, Hordaland og Sogn og Fjordane.

I 1308 ble den gamle ordningen med lendmann fra kongens hird avskaffet, og
fylkesinndelingen ble erstattet av en sysselinndeling. I senmiddelalderen og i
unionstiden med Danmark frem til 1660 ble sysselordningen gradvis avløst av et
system med len. Bergenhus len var en administrativ enhet (len) som omfattet
Vestlandet og Nord-Norge, med Bergen som administrasjonsby og eksporthavn. I
1662 falt lensordningen bort og Bergenhus hovedlen ble til Bergenhus stiftamt.
Bergenhus stiftamt (Bergenhuus Stift), senere Bergen stiftamt, fungerte som en
administrativ enhet (stiftamt) i tiden 1669-1918. Bergenhus geografisk
utbredelse tilsvarte dagens Hordaland, Sogn og Fjordane og Sunnmøre.
Administrasjonen i Bergen fungerte også som hovedamt for Nordlandenes amt
(Nordland og Troms) frem til 1685, da dette ble overført til Trondhjems
stiftamt. I 1763 ble Nordre Bergenhus amt skilt ut som eget underamt. Resterende
Bergenhus amt fikk navnet Søndre Bergenhus amt i 1766. I 1831 ble Bergen amt
skilt ut fra Søndre Bergenhus amt. Begrepene amt og amtmann ble erstattet med
fylke og fylkesmann 1. januar 1919. I 1972 ble Bergen fylke innlemmet i
Hordaland fylke.

Som fylkeshovedstad ligger Hordaland fylkeskommunes administrasjon i Bergen.
Staten (Kongen og regjeringen) er i dag representert ved Fylkesmannen i
Hordaland. Gamlehaugen er den offisielle kongeboligen.

Den norske kirke er i Bergen representert ved Bjørgvin bispedømme. Bispesetet
ble opprettet på Selje på 1000-tallet og flyttet til Bergen i 1170. Bispedømmet
omfatter i dag Sogn og Fjordane og Hordaland fylker, samt Sjømannskirkens 32
menigheter i utlandet.

Handelshusene på Bryggen ble etablert allerede i forbindelse med byens
grunnleggelse i 1070, og utviklet seg til å bli et viktig handelssted,
oppsamlingsplass og omlastingssted for varer fra omlandet rundt. Kongemakten
besluttet at all import og eksport av varer til og fra utlandet skulle foregå
fra Bergen, for å holde kontroll over toller og skatter. Man eksporterte mest
produkter som tørrfisk, klippfisk, sild og andre fiskesorter, pelsvarer,
trelast, tran, huder, skinn, smør og talg. Til gjengjeld importerte man varer
som mel, korn, malt, salt, øl, humle, hamp, tøyer, jernvarer, glass, honning,
vin og andre luksusvarer. Bergen var også stedet hvor handelsvarer mellom de
ulike landsdeler ble omsatt og omfordelt internt i riket. Både norske og
utenlandske skip kom derfor fullastet til Bergen for å handle med byens
kjøpmenn. Utlendingene var tyskere, engelskmenn, skotter, nederlendere etc, og
noen av dem etablerte seg permanent i byen, både kjøpmenn og håndtverkere. Det
ble etterhvert også oppført handelsgårder i Vågsbunnen og på Strandsiden. De
ulike håndtverkerkategoriene ble også anvist hver sine deler av byen for sine
virksomheter og boliger.

På 1200-tallet slo en rekke nordtyske byer seg sammen i en felles
handelsvirksomhet med egen jurisdiksjon som delte vinning og tap, og fikk navnet
Hansaforbundet. Hanseatene etablerte også et omfattende handelsnettverk med en
rekke faktorier i byer som ikke var tilsluttet forbundet, samt fire
hovedkontorer med fast hanseatisk bosetting. Disse lå i Bergen, Brugge, London
og Novgorod.

Det Tyske Kontor i Bergen ble etablert rundt 1360, og fikk tilhold i
handelsgårdene på Bryggen, og hanseatene fikk ikke lov å bosette seg andre
steder. De fleste hanseatene var våpenføre unge menn, og de hadde ikke lov å
gifte seg. Hver av disse handelsgårdene inneholdt private foretak kalt stuer, og
det kunne være opp til femten stuer med 68 rom i hver gård. Gårdene var bygget
etter samme mønster som de opprinnelige, og hver gård hadde felleseiendommer som
brygge, skur, ildhus og schøtstue. Forretningsspråket var tysk, og det ble holdt
gudstjenester på tysk for hanseatene i Mariakirken. Kontoret hadde råderett over
sine egne folk i interne forhold men var ellers underlagt norske lover.

Hansaforbundet ble oppløst i 1669. Likevel fortsatte Det Tyske Kontor sin
virksomhet i Bergen som før helt til 1754, da det ble avløst av Det Norske
Kontor på Bryggen, men også dette kontoret fortsatte etter samme gamle system og
regler som før helt til det ble endelig nedlagt i 1899.

Bergen har gjennom historien vært rammet av en lang rekke omfattende bybranner.
Den første kjente store bybrannen rammet handelsgårdene på Bryggen i 1170. I
1198 satte Baglerne fyr på hele området mellom Mariakirken og Korskirken som
hevn etter et mislykket forsøk på å ta Sverresborg fra Birkebeinerne. I 1248
brant både Holmen, Sverresborg, Bryggen og Vågsbunnen, og 11 kirker ble ødelagt.
I 1393, 1428 og 1429 ble byen plyndret og brent av tyske sjørøvere
(Vitalinerne). I 1476 brant Bryggen ned i en brann som startet hos en full
kjøpmann. I 1623 brant hele Strandsiden og Vågsbunnen. Den aller største
bybrannen inntraff i 1702 og la 90 prosent av byen i aske. I 1756 ble 1500
bygninger ødelagt i en ny storbrann på Strandsiden. I Bergensbrannen 1916 brant
380 bygninger i Sentrum ned. Totalt har Bergen vært herjet av 36 kjente store
bybranner i årenes løp. Den siste inntraff i 1955 da nordlige deler av Bryggen
brant ned.

I 1349 kom svartedauden til Bergen med et engelsk skip, og pesten tok de neste
årene livet av halve Norges befolkning. I 1600 tok en farsott livet av 3 000
mennesker i byen, og i 1618 tok en ny farsott livet av ytterligere 4 000
mennesker i byen. I 1848 og 1849 døde mer enn 1 800 mennesker i Bergen av en
koleraepidemi.

Under borgerkrigen i Norge (1130–1240) var Bergen en svært sentral krigsarena. I
Angrepet på Bergen i 1135 nedkjempet og lemlestet kong Harald Gille sin nevø og
samkonge Magnus Sigurdsson. I 1136 ble Harald Gille selv drept her av Sigurd
Slembes menn. I 1155 ble Sigurd Munn drept i kamper mot sin halvbror Inge
Krokrygg. Ved slaget i Bergen i 1181 nedkjempet birkebeinerne en bondehær fra
Hordaland, og senere samme år ble det utkjempet et stort sjøslag mellom Magnus
Erlingsons og Sverre Sigurdssons flåter ved Nordnes. Ytterligere krigshandlinger
inntraff i byen under kuvlungenes reisning mot kong Sverre i slutten av
1180-årene, og øyskjeggenes reisning i 1190-årene. Under «Bergenssommeren» i
1198 ble det utkjempet flere slag i Bergen mellom birkebeinere og baglere, og
ytterligere kamper mellom disse fant sted ved slaget i Bergen i 1206, som ble et
avgjørende vendepunkt i favør av birkebeinerne.

I 1393 og 1428 ble byen plyndret av Vitaliebrødrene (tyske sjørøvere) på oppdrag
av hanseatene, og da disse reutrnerte for å plyndre byen på ny året etter, ble
de møtt av Norges siste leidangsflåte i slaget ved Bergen i 1429. I 1455 stormet
og ødela hanseatene Munkeliv kloster, og drepte både høvedsmann og biskop. I
1556–1558 tuktet lensherren Christoffer Valkendorf på Bergenhus hanseatene og
håndverkerne i byen.

Ved slaget på Bergens våg i 1665 søkte en nederlandsk handelsflåte som ble jaget
av engelske krigsskip tilflukt i Bergens nøytrale havn. Garnisonen på Bergenhus
jaget engelskmennene på flukt etter et blodig sjøslag. I 1765 ble byen rammet av
voldelige opptøyer, den såkalte strilekrigen, da ca. to tusen rasende bønder fra
Nordhordland kom til Bergen for å protestere mot en ny ekstraskatt. I slaget ved
Alvøen i 1808 ble det utkjempet et sjøslag mellom en norsk flåte og en engelsk
fregatt som jaget et nederlandsk kaperfartøy som hadde kommet til byen for
reparasjon, og endte med at engelskmennene ble jaget på flukt. I 1868 ble Bergen
rammet av voldelige opptøyer kalt potetkrigen, en dyrtidsdemonstrasjon anført av
fattige arbeidere som ble nedkjempet av militæret med hjelp fra borgervæpningen.

I 1940 kom tyskerne sjøveien og invaderte byen med en landgangsstyrke på 1 900
mann. Motstanden fra fortene på Bergen festning, Lerøy fort, Kvarven fort og
Hellen fort mislyktes grunnet utdatert og defekt krigsmateriell. I Eksplosjonen
på Vågen i 1944 eksploderte det tyske ammunisjonsskipet ‘’Voorbode’’ ved
Festningskaien i Bergen med 120 tonn ammunisjon om bord. Eksplosjonen var så
kraftig at 131 hus forsvant, 117 hus måtte kondemneres, 45 hus ble sterkt skadet
og 3 500 bygninger lettere skadet. I tillegg ble 98 mennesker drept og 4 800
såret. Samme år ble byen rammet av bombingen av Laksevåg, et britisk bomberaid
mot den tyske ubåtbunkeren på Laksevåg. 152 fly deltok i raidet som slapp 1 432
bomber over området, de fleste rammet sivile mål. 191 sivile ble drept,
inklusive 61 skolebarn på Holen skole som ble truffet.

Bergens byvåpen er basert på byens gamle segl, regnet som Norges eldste og nevnt
første gang i 1293. Byseglet hadde to sider, den ene med et vikingskip omkranset
av innskriften «SIGILLVM COMMVNITATIS DE CIVITATE BERGENSI» («Bergens bysamfunns
segl»), den andre med en borg stående på syv fjell, omkranset av innskriften
«DANT BERGIS DIGNUM MONS VRBS NAVIS MARE SIGNUM» («Fjellet, borgen, skipet,
sjøen gir Bergen verdig merke»). Fra midten av 1300-tallet ble et segl som kun
viste borgen på de syv fjellene tatt i bruk.

Bergens byflagg består av det sirkelrunde byvåpenet på hvit flaggduk, med røde
kanter langs flaggets tre frie sider. Byflagget vaier vanligvis over fisketorget
og rådhuset.

Fana kirke og kulturlandskapet rundt ble i forbindelse med millennieskiftet
valgt til Bergen kommunes tusenårssted. Kommunen har restaurert kirkebygningen
både innvendig og utvendig, og har i samarbeid med 200 frivillige entusiaster i
Kulturparkens Venner bygget et amfiteater og anlagt en kulturpark på stedet.
Kirken er antatt bygget ca. år 1153, og er nevnt første gang i et vernebrev fra
pave Gregor IX i 1228 som Det hellige korsets kirke. Kirken er en av de største
steinkirkene i Hordaland og er antatt bygget som fylkeskirke, beliggende ved
grensen mellom gamle Nordhordland og Sunnhordland. I kirken skal det ha vært et
hellig sølvkors med helbredende virkning, som var et viktig pilegrimsmål i
middelalderen. Korset ble fjernet etter reformasjonen, og skipet som førte det
bort sank på ferden. Kirken er prostikirke i Fana prosti.

Bergen var europeisk kulturhovedstad i 2000, vertsby for den internasjonale
finalen i Melodi Grand Prix i 1986, og vertsby for The Tall Ships' Races i 1993,
2001 og 2008. Bergen deltar også årlig på Hansadagene, et arrangement for byer
med historisk tilknytning til Hansaforbundet som går på rundgang mellom
medlemsbyene. Bergen var arrangør for Hansadagene i 1996 og i 2016.

Gjennom hele året arrangeres det konserter av Bergenlive, revyer og standupshow
av Standup Bergen, kulturbegivenheter i alle sjangre av kunstnermiljøene i
kulturhuset USF Verftet og de øvrige faste kulturinstitusjonene i byen, og av
tallrike ideelle organisasjoner og stiftelser såvel som kommersielle aktører og
etablissemanger.

Det arrangeres også mange festivaler i Bergen, noen sporadisk og noen jevnlig.
Blant de faste i senere år kan nevnes:

Bergen var vertsby for Eurovision Song Contest 1986, og NRK valgte Grieghallen
som sted for arrangementet. Sandra Kim vant med sangen «J'aime la vie» da hun
bare var 13 år gammel. Det mest kjente med arrangementet var at Sandra med en
rekke pressefolk tok turen med Fløibanen, men kom ikke lenger enn til det nest
siste stoppet før Fløien stasjon grunnet et sikkerhetsproblem. Vognen seg et par
meter bakover før passasjerene måtte klatre ut av vognen, blant dem var Sandra
Kim som sang seg til topps i arrangementet senere på dagen i Grieghallen. Det
skjedde ingenting alvorlig med uhellet, og det kom i alle landets aviser dagen
etterpå, og det kom ekstrainnslag i programmet.

Musikselskabet Harmonien ble etablert i Bergen i 1765 med kor og symfoniorkester
av rektor Jens Boalth og forfatter Claus Fasting som Norges første og ett av
verdens eldste musikkselskaper. Navnet ble i 1987 endret til Bergen
filharmoniske orkester og Bergen filharmoniske kor, og har i dag status som det
ene av Norges to nasjonale orkestre. Ole Bull, Edvard Grieg og Johan Halvorsen
er blant de mange storheter som har vært engasjert i virksomheten i årenes løp.
Da staten i 1996 overtok finanisieringsansvaret, ble Musikselskabet Harmonien
slått sammen med Harmoniens Venner som en støtteforening til Stiftelsen
Harmonien som samtidig ble opprettet for å drifte virksomheten videre. Både
koret og orkesteret har siden 1978 hatt Grieghallen som fast base, men er
samtidig aktiv med både plateinnspillinger og turnéer både i Norge og utenlands
i flere verdensdeler.

Bergen Musikakademi ble grunnlagt av fiolinisten Torgrim Castberg med støtte fra
Edvard Grieg i 1905 som et akademi for utdanning innen klassisk musikk. Navnet
ble senere endret til Bergen Musikkonservatorium, og har fra 1995 vært en del av
Universitetet i Bergen under navnet Griegakademiet. Akademiet vektlegger både
musikkfaglig forskning og kunstnerisk utviklingsarbeid, og særlig samspillet
mellom disse. Studietilbudene omfatter i dag utøvelse og komposisjon av klassisk
musikk og jazz på høyt nivå, musikkpedagogikk, musikkterapi, etnomusikologi og
musikkvitenskap.

Bergen Domkantori ble i 1971 grunnlagt av Magnar Mangersnes som siden har vært
dirigent og kunstnerisk leder. Dette er i dag et av landets ledende kor og har
høstet stor nasjonal og internasjonal anerkjennelse. Koret fremfører både
kirkemusikalske verker og profan kormusikk som eksempelvis norske folketoner.
Koret fokuserer spesielt på kirkemusikalske verker som sjeldent fremføres, og
har derfor stått for en rekke nasjonale urfremføringer. Koret har turnert i en
rekke land, utgitt over 20 plater, medvirket i tallrike TV- og radio-opptak og
vunnet mange gjeve priser i inn- og utland.

Opera Bergen ble i 1981 etablert som en selvstendig ideell organisasjon for
produksjon av opera i Bergen, med formål å få etablert en permanent base for
kunstarten i byen. Fruktene av denne virksomheten har vært lokale produksjoner
av over 80 operaer gjennom årene. Bergen Operakor ble stiftet i 1976, og har
hatt et omfattende kirkemusikalsk og symfonisk repertoar i samarbeid med
"Harmonien", Festspillene i Bergen og i egen regi, og har også vært en flittig
samarbeidspartner med både Opera Bergen og senere Vest Norges Opera som ble
etablert i Bergen av fylke, kommune og lokalt næringsliv i 1996.

Den Nye Opera ble opprettet i Bergen i 2005 som regional opera for Vestlandet.
Formålet er å produsere musikkteater på høyt kunstnerisk nivå som favner om hele
det epokemessige spekteret innen opera, og samtidig å gi et musikkpedagogisk
tilbud tilrettelagt for barn og ungdom. Forløperen Opera Vest, som ble etablert
i 1993 og var landets eneste opera som spesialiserte seg på utvikling og
produksjon av nyskrevne operaverker, ble fusjonert inn i Den nye Opera i 2007.
Den Nye Operas kor heter KorVest og ble etablert i 2003. Den Nye Opera har
samarbeidet med Opera Bergen om lokale produksjoner. Disse operaene er i dag
fusjonert sammen til Bergen Nasjonale Opera.

Bergen har gjort seg internasjonalt markert som hovedsete for flere av verdens
beste black metalband, slik som Immortal og Enslaved med billboardplasseringer,
men også andre storheter som Burzum, Gorgoroth, Taake, Helheim, Hades Almighty,
Obtained Enslavement. Bergen har også metalfestivalen Hole in the Sky som årlig
tiltrekker store mengder publikum og artister fra hele verden, samt en hel rekke
mindre festivaler som eksempelvis Piggtråd og Psycho Holiday.

Bergensbølgen er en betegnelse på populærmusikalske strømninger fra
Bergens-området. Den begynte for alvor med bandet The Aller Værste på slutten av
1970-tallet. Etter denne tiden har «bølgen» hatt flere perioder. På nittitallet
ble begrepet brukt til å beskriver artister som som blant annet Røyksopp, Annie,
Ralph Myerz and the Jack Herren Band, Erot og Kings of Convenience – og Sondre
Lerche, Datarock, Magnet og Ane Brun mot tusenårsskrifte. Den forrige
bergensbølgen, ble igangsatt av dubrock-bandet Fjorden Baby! i 2005, og fulgtes
av blant andre John Olav Nilsen & Gjengen, Casiokids, Syntax TerrOrkester, Lars
Vaular, Razika og Manheads. Denne nye strømmen av artister – I motsetning til
tidligere artister – valgte å synge på norsk, og på sin egen dialekt. Det var
fortsatt endel artister som valgte og synge på engelsk – deriblant
Kakkmaddafakka, Young Dreams og Put Your Hands Up For Neo-Tokyo. Felles for
mange Bergensartister fra denne perioden var deres tilhørighet til den nå
nedlagte baren Vamoose – som var et viktig tilholdssted for unge musikere under
andre halvdel av 2000-tallet. Musikkorganisasjonen Brak – et kompetansesenter
for musikkmiljøet i Hordaland og Sogn og Fjordane, opprettet i 1997 – er et
kontaktpunkt og kompetansehevende organ for musikkmiljøet i regionen. Brak skal
tilby kurs, hjelpe til å profesjonalisere bransjen og skape flere arbeidsplasser
innenfor musikkfeltet i Hordaland og Sogn og Fjordane. Brak var en av
iniativtakerne til musikkfestivalen Vill Vill Vest som første gang ble arrangert
i 2016, hvor de hadde ansvaret for konferanseprogrammet.

Festspillene i Bergen er årets viktigste kulturbegivenhet i Bergen, og finner
sted i slutten av mai og begynnelsen av juni med rundt 160 arrangementer over to
uker. Festspillene er en av Europas ledende kulturfestivaler og Nordens største
musikk-og teaterfestival, og står under Hans Majestet Kongens høye beskyttelse.
Festspillene formidler den tusenårige kulturarven innenfor musikk, dans, teater,
litteratur, billedkunst og opera med hovedvekt på Nordens og Baltikums
kulturliv, men har også en rekke egenproduksjoner, urfremføringer og
bestillingsverk, og egne festspillkunstnere, festspillkomponister,
festspilldiktere og festspillmusikere som vies spesiell oppmerksomhet i de
enkelte år. Festspillene ble arrangert første gang i 1953, og har som formål å
formidle kunst og kultur av høyeste kvalitet til flest mulig. De er organisert
som Stiftelsen Festspillene i Bergen med en egen Festspilldirektør, og er medlem
av Den Europeiske Festivalunion. Festspillene holdes på en rekke arenaer i
bergensområdet, blant disse Grieghallen, Håkonshallen, Den Nationale Scene,
Logen Teater, Bergen Kunsthall, Mariakirken, Bergen Domkirke, Korskirken,
Johanneskirken, i Troldsalen og komponisthjemmene Troldhaugen, Siljustøl, Lysøen
og Valestrandfossen, samt ute i det fri på Torgallmenningen og i Nygårdsparken.
Festspillene i Bergen mottar støtte både fra offentlige myndigheter og private
sponsorer.

Bergen er i dag den eneste byen i Norge som fortsatt har Buekorps. De eldste
nåværende buekorpsene ble dannet på midten av 1800-tallet som en imitasjonslek
for guttebarn etter mønster av de voksne mennenes borgervæpning som i Bergen har
røtter tilbake til 1400-tallet. Buekorpsene har tradisjonelt vært forbeholdt
gutter, men det finnes i dag ett blandingskorps med gutter og jenter og et rent
jentekorps. Buekorpsene styres av barna selv, de eldste tar hånd om de yngste,
men buekorpsguttene får hjelp av de voksne gamlekarene ved behov. Buekorpsene
marsjerer mest på lørdager og søndager om våren, og da høres trommene fra de
lokale buekorpsene i de forskjellige strøkenes gater. Korpsene er uniformerte og
har fanebærere, offiserer, armbrøst- eller riflebærere og trommeslagere, og
bedriver marsjering, eksersis og tromming i militære formasjoner. De ulike
korpsene har egne faner, uniformer, sanger, hedersbevis og samlingslokaler.
Buekorpsene er sine strøks stolthet og har tradisjonelt rekruttert mest i sine
nærområder, men har i dag også medlemmer fra bydeler uten egne korps. Gjennom
årene har det totalt vært ca. 200 forskjellige buekorps i Bergen, av disse
gjenstår det 12 guttekorps, et jentekorps og et blandingskorps per 2009.
Buekorpsene har også fellesarrangementer som Buekorpsenes Dag og konkurranser.
Barn som er for ung til å bli med i buekorpsene får dilte etter bakerst og
imitere de eldre, og kalles offisielt for rævediltere. I 1977 ble det etablert
et eget buekorpsmuseum i byen.

Bergen Offentlige Bibliotek er Norges nest største folkebibliotek, som består av
hovedbiblioteket i Bergen sentrum og seks filialer rundt omkring i bydelene,
samt bibliotektjenester i Bergen fengsel og Bjørgvin fengsel, og en bokbuss som
kjører rundt i hele Stor-Bergen. Biblioteket har en egen barne og
ungdomsavdeling, musikkavdeling, Griegsamling og verdifulle eldre samlinger og
spesialsamlinger, samt nettbibliotek. De større utdanningsinstitusjonene i byen
har egne biblioteker, deriblant Universitetsbiblioteket i Bergen, og Haukeland
universitetssykehus har eget fagbibliotek og pasientbibliotek.

Statsarkivet i Bergen forvalter arkivmateriale fra den lokale og regionale
statsadministrasjonen i Hordaland og Sogn og Fjordane, og fører tilsyn med
arkivforholdene i hele den offentlige forvaltningen innenfor sitt distrikt.
Statsarkivet arbeider også for bevaring av verneverdige private arkiver.
Statsarkivet er derfor både et forvaltningsorgan og en vitenskapelig basert
kulturverninstitusjon. De eldste arkivene går tilbake til 1500- og 1600-tallet,
men hovedmengden av materialet er av nyere opprinnelse. Blant de mest brukte
arkivsakene er kirkebøker, folketellinger, tingbøker, panteregistre og
pantebøker. Disse kildene inneholder verdifulle person- og eiendomsopplysninger,
både til forskningsbruk og til rettslig dokumentasjon.

NRK Hordaland er NRKs største distriktskontor med 135 ansatte innen tv, radio og
internett. NRK Hordaland produserer daglige lokale radio- og tv-sendingen for
Hordaland fylke. Vestlandsrevyen blir også vist for Sogn og Fjordane fylke.
Hovedkontoret ligger på Minde i Bergen. I tillegg er det lokalkontor på Stord og
i Odda.

TV 2 er Norges største kommersielle tv-kanal, og startet sine sendinger i 1992.
Kanalen eies av TV 2 Gruppen som også eier en rekke andre medier. Både kanalen
og mediehuset har hovedkontor på Nøstet i Bergen, med nyhetsredaksjon,
sportsredaksjon, utenriksredaksjon og administrasjon.

Bergens Tidende (BT) er en av Norges eldste aviser, grunnlagt av Johan Wilhelm
Eide og utgitt første gang 2. januar 1868. Avisen er Norges største regionavis,
med et opplag på 83.086 i 2009. Utgiverselskapet er Bergens Tidende AS, som også
driver nettstedet bt.no. Avisens redaksjon ligger i Krinkelkroken i Bergen
sentrum, og avisens trykkeri ligger i Drotningsvik i Bergen, som også trykker
deler av de riksdekkende avisenes opplag. Distribusjonsavdelingen deler i
tillegg til egen avis også ut riksdekkende aviser, lokalaviser og konkurrenten
Bergensavisens aviser. Mediehuset Bergens Tidende eier også trykkeriet
Mediatrykk AS på Kokstad i Bergen. Selskapet har også eierinteresser i en rekke
lokalaviser innenfor sitt dekningsområde, som primært er fylkene Hordaland og
Sogn og Fjordane. Bergens Tidende støttet partiet Venstre frem til
partisplittelsen i 1972, og har siden omtalt seg som en uavhengig liberal avis.

Bergensavisen (BA) kom ut første gang 23. mars 1927 under navnet Bergens
Arbeiderblad. Bergensavisens opplag var 25.178 i 2009. Avisen driver også
nettstedet ba.no. Frem til 1981 var avisen en ettermiddagsavis med hele
Vestlandet som dekningsområde, men ble fra da av en morgenavis med fokus på
bergensområdet. Avisen var et rent partiorgan for Arbeiderpartiet til 1984 og
finansiert av LO, men brøt da med partijournalistikken og ble en såkalt
uavhengig avis med sosialdemokratisk grunnsyn. Navnebyttet skjedde i 1991.
Avisens redaksjon ligger i Christian Michelsens gate i Bergen sentrum, og
trykkeriet ligger på Minde i Årstad bydel.

Dagen er en kristen riksdekkende avis fra Bergen som ble grunnlagt i 1919, med
sterk tilknytning til bedehusmiljøene og organisasjoner som Norsk Luthersk
Misjonssamband og Indremisjonsforbundet. Avisen hadde et opplag på 10.246 i
2009. Dagen kjøpte seg i 2007 opp i den tidligere Oslobaserte avisen Magazinet
med et opplag på rundt 4 000 som ble etablert av Livets ord i 2002. Navnet ble
da endret til DagenMagazinet. Redaksjonen ligger i Fjøsangerveien ved
Danmarksplass i Bergen, med avdelingskontorer i Oslo, Rogaland og Ålesund.

Norge IDAG er en kristen riksdekkende avis fra Bergen som ble grunnlagt i 1999
av Finn Jarle Sæle. Sæle var tidligere redaktør for konkurrenten Dagen. Avisen
hadde et opplag på 10493 i 2009. Redaksjonen ligger i Fjøsangerveien ved gamle
Forum kino.

Fiskaren er en riksdekkende avis fra Bergen for kystnæringene i Norge, som ble
etablert i 1923. Den ble i 2008 slått sammen med Fiskeribladet i Harstad, og
navnet ble endret til FiskeribladetFiskaren. Hovedkontoret og hovedredaksjonen
holder til på Bontelabo i Bergen, med avdelingskontorer i Harstad og Tromsø.
Opplaget var i 2009 10.376 eksemplarer.

I Bergen utgis også studentavisen Studvest og gratisavisen Bergen Byavis, samt
lokalavisene Bygdanytt (Arna), Fanaposten (Fana og Ytrebygda), sørvesten
(Fyllingsdalen og Laksevåg), Årstadposten (Årstad) og Åsane Tidende (Åsane).

Tre tradisjonsrike aviser fra Bergen som nå er nedlagt var den riksdekkende
nynorskavisen Gula Tidend (1904–1996), og de konservative dagsavisene Bergens
Aftenblad (1880–1945) og Morgenavisen (1902–1984). Bergens første avis var De
bergenske Adressecontoirs-Efterretninger, grunnlagt i 1765 som Norges nest
eldste avis, som gikk opp i Bergens Aftenblad i 1889, som i sin tur gikk opp i
Morgenavisen i 1945, som så ble nedlagt i 1984. Avisen Arbeidet ble grunnlagt av
fagbevegelsen i byen i 1893. Den ble partiorgan for Arbeiderpartiet fra 1905 til
partisplittelsen i 1923, og deretter partiorgan for Norges Kommunistiske Parti
frem til nedleggelsen i 1949.

Bergen Museum ble grunnlagt i 1825 med stortingspresident Wilhelm Frimann Koren
Christie og biskop Jacob Neumann som to av grunnleggerne. Det er i dag
landsdelsmuseum på Vestlandet og bedriver omfattende flerfaglig forskning og
formidling som en integrert del av byens universitet. Museet består av De
kulturhistoriske samlinger med utstillinger innen arkeologi, etnografi,
kulturhistorie og kunsthistorie, De naturhistoriske samlinger med utstillinger
innen botanikk, geologi og zoologi og en museumsavdeling om selve museets
historie, samt Muséhagen (botanisk hage) utenfor bygningen, og Det norske
arboretet og botanisk hage på Milde i Ytrebygda bydel, med furuskog, løvskog og
botanisk hage med over 5 000 planteslag, blant disse landets største rosesamling
med 500 sorter, og Nordens største rhododendronsamling med 600 kultivarer og 300
arter.

Bergens Sjøfartsmuseum ligger like ved de kulturhistoriske samlinger, og har
utstillinger som dekker hele sjøfartshistorien fra de eldste tider til i dag,
med en rekke unike gjenstander og en omfattende samling modeller av kjente
fartøyer.

Bergen Kunstforening er Norges nest eldste kunstforening, stiftet i 1838 av
maleren J.C. Dahl. Foreningen eier kunstgalleriet Bergen Kunsthall, som er et av
Norges største visningssteder for samtidskunst, og en markant aktør i formidling
og produksjon av nasjonal og internasjonal samtidskunst.

Kunstmuseene i Bergen er en sammenslutning av Bergen kunstmuseum, som er et av
Nordens største kunstmuseer, med kunst fra 1400-tallet til vår tid, Vestlandske
kunstindustrimuseum, som viser kunsthåndtverk gjennom 500 år samt en unik
samling med kinesisk kunst, og tre museer tilknyttet komponisthjemmene Edvard
Grieg Museum Troldhaugen, Siljustøl Museum (Harald Sæverud) og Museet Lysøen
(Ole Bull). Det holdes også konserter i de tre sistnevnte museene.

Bymuseet i Bergen er en sammenslutning av en rekke kulturminner og
kulturhistoriske museer i Bergen, som omfatter Alvøen hovedbygning, Bergen
Skolemuseum, Bryggens museum, Damsgård hovedgård, Gamle Bergen museum,
Hordamuseet, Håkonshallen, Lepramuseet og Rosenkrantztårnet.

Det Hanseatiske Museum og Schøtstuene omfatter schøtstuene og en av de best
bevarte handelsgårdene på Bryggen fra hanseatertiden, og viser
forsamlingsrommene for handelsgårdenes beboerne og en autentisk handelsstue med
blant annet kjøpmannens kontor, soveplasser for drengene og gjestestue, og en
rekke originale gjenstander som er samlet inn fra de forskjellige hanseatiske
handelsgårdene på Bryggen, klassifisert som en unik del av verdens kulturarv av
UNESCO.

Akvariet i Bergen, som ble finansiert ved en innsamlingsaksjon blant byens
borgere, åpnet i 1960 og var da Nord-Europas største og mest moderne akvarium.
Akvariet viser et representativt utvalg av norsk marin fauna, samt seler,
pingviner, karpefisk, krokodiller, slanger, skilpadder og andre eksotiske dyr.
Det etableres nå også et nytt haibasseng i Akvariet.

Norges Fiskerimuseum i Sandviken er et spesialmuseum som dekker alle aspekter
ved utnyttelsen av fiskeriresursene i havet gjennom tidene, blant disse
fiskerienes naturgrunnlag og resursforvaltning, utviklingen av fiskeriflåten og
båtmotorer, fiskeriredskaper og fangstmetoder av eksempelvis sild, torsk, laks,
hval og sel, nye havbruk, produktforedling som tilvirkning og eksport av
tørrfisk, klippfisk, fileter og tran, samt fiskerihistoriske filmer, arkiver,
fotografier og spesialsamlinger med sjøkartfiskekart, båttegninger,
fiskerialmannakker osv.

Bergen Tekniske Museum er en del av de tekniske samlinger i Bergen og drives av
flere organisasjoner. Utstillingen viser den tekniske utviklingen på Vestlandet
og i Bergen, med hovedfokus på landtransport. Museet har en stor samling av
gamle fremkomstmidler, så som veteranbiler, trikker, busser, sykler,
motorsykler, samt en av de gamle Fløibanevognene, og historisk militærmateriell,
brannvernutstyr, et fungerende boktrykkeri og kjøring med gamle sporvogner.

Norsk Trikotasjemuseum et et nasjonalt teknisk-industrielt kulturminne og en del
av Museumssenteret i Hordaland, lokalisert i gamle Salhus Tricotagefabrik som
ble etablert i 1859 som en av landets første tricotagefabrikker og nedlagt i
1989. Da museet ble etablert i 1992 ble det lagt vekt på at hele
produksjonslinjen fra råull og bomull til ferdig plagg er intakt, med maskiner,
utstyr og bedriftsarkiv som viser hele den historiske utviklingen i norsk
tekstilindustri, og at anlegget ligger i et autentisk bevart miljø med intakte
arbeiderboliger, skolehus og gamlehjem.

Buekorpsmuseet ble etablert i 1977 og viser effekter, buekorpsfaner, trommer,
sabler osv. fra samtlige aktive buekorps i Bergen og noen av dem som er nedlagt.
Museet har også en komplett offisersuniform fra borgervæpningen, en rikholdig
buekorpslitteratur og eksemplarer av alle buekorpsblader som har utkommet.
Totalt har det vært over 200 buekorps i byen gjennom årene, og museet er
lokalisert i Murhvelvingen fra 1561.

Det Dramatiske Selskab i Bergen ble stiftet i 1794, og Komediehuset på Engen sto
ferdig i 1800, hvor foreningen drev privat teater frem til 1828. Deretter ble
bygningen benyttet av omreisende danske teatergrupper.

I 1850 grunnla Ole Bull det første norskspråklige teater kalt Det norske Theater
i bygningen, og denne virksomheten fortsatte til 1863. Her fikk dramatikere som
Henrik Ibsen, Bjørnstjerne Bjørnson og Magdalene Thoresen, og skuespillere som
Johannes Brun, Lucie Wolf, Jacob Prom, Andreas Isachsen, Fredrikke Nielsen, Ole
Bucher, Benedikte Hundevandt og Sofie Parelius ansettelse.

I 1876 etablerte man så Den Nationale Scene som en fortsettelse av virksomheten,
og denne holdt til i Komediehuset til den nye teaterbygningen sto ferdig i 1909,
tegnet av Einar Oscar Schou og finansiert av borgergaver og innsamlede midler.
Bygningen har siden blitt utvidet flere ganger, og ble i 1993 fredet av
riksantikvaren. Samme år fikk teateret status som ett av Norges tre nasjonale
teatre. Den Nationale Scene drives i dag av det offentlige.

Den gamle teaterbygningen, Komediehuset på Engen, ble jevnet med jorden av
bomber under bombingen av Laksevåg i 1944, og dermed gikk Nord-Europas eldste
borgerteaterbygning tapt.

I 1983 ble stiftelsen Bergen Internasjonale Teater etablert som en internasjonal
teaterfestival, og har siden 1990 vært et helårsdrevet scenehus, og en av Norges
største produsenter av internasjonal samtids-scenekunst med fast samarbeid med
teaterhus, dansescener og festivaler i flere europeiske land.

I 1988 ble Carte Blanche, Norges nasjonale kompani for samtidsdans, flyttet til
Bergen, med ansvar for å utvikle, formidle og spre interesse for kunstformen i
Norge. Ensemblet har sin base i Studio Bergen på Verftet, men opptrer også på
turnéer i inn- og utland.

Samme år ble Hordaland Teater opprettet som teater for hele fylket, med
teatersal på Stend i Fana bydel. Teateret spiller på dialekt eller på nynorsk,
og satser spesielt på oppsettinger for barn og unge. Teateret har også samarbeid
med Ole Bull Scene i Bergen sentrum, som også benyttes til revyer, konserter,
standup-show og barne- og ungdomsteater.

Logen Teater i Bergen sentrum ble oppført i 1883 som fest- og konsertsal for
Selskabet Den Gode Hensigt, som fortsatt eier huset. Logen benyttes som
konsertsal for alle typer av musikk, til teaterforestillinger, dans, revyer,
cabareter, og som festlokale. Ricks teater i Bergen sentrum benyttes også til
revyer, teater, konserter og underholdning.

Fyllingsdalen Nye Teater i Fyllingsdalen bydel har vært i drift i over 30 år som
et selvdrevet familieteater med hovedvekt på barn og ungdom, med teaterskole for
både barn og voksne.

Studentteateret Immaturus ble grunnlagt i 1990 som byens studentteater og holder
til i studentkulturhuset Det Akademiske Kvarter.

Kulturarenaen USF Verftet i Bergen sentrum inneholder arealer for produksjon og
formidling av kunst og kultur. Ingen andre steder i landet finner man et så
variert og bredt kunstnermiljø og kunstnerisk opplevelsestilbud under ett tak.
Her er fem scener for musikk, teater, dans og film, 80 atelierer for kunstnere,
kontorer og andre lokaler for kulturaktører innen privat og offentlig
virksomhet, totalt 180 virksomheter fordelt på 12 000 kvadratmetre. Stiftelsen
Kulturhuset USF står for driften.

Kinovirksomheten i Bergen drives i de to kinokompleksene Konsertpaleet og Magnus
Barfot av det kommunale aksjeselskapet Bergen kino.

Sportsklubben Brann er det dominerende laget for fotballinteresserte i Bergen,
og ble stiftet 26. september 1908 som Ski- og Fodboldklubben Brann av Christen
K. Gran og Birger Gjestland. Brann Stadion er lagets hjemmearena, og
publikumsrekorden på 24 800 mennesker ble oppnådd både i 1947 og i 1961. Brann
spiller i 1 divisjon fra sesongen 2015, med røde trøyer og hvite shorts som
hjemmedrakter, og svarte trøyer og svarte shorts som bortedrakter. Branns
supporterklubb heter Brann Bataljonen. Alle Brannkampene åpnes tradisjonsrikt
ved at supporterne synger Bergens bysang «Udsigter fra Ulriken». Under kampene
synger supporterne sanger som «Vi e' Brann – Bergens stolthet», «Vi e' berømte
Brann fra Bergen», og «Byen e' Bergen og laget e' Brann».

Løv-Ham Fotball spiller i Adeccoligaen. Fyllingen Fotball har tidligere spilt i
Tippeligaen og spiller nå i 2. divisjon sammen med Fana Fotball og Åsane
Fotball. Arna-Bjørnar Fotball og Sandviken Fotball spiller begge i Toppserien
for kvinner og i 3. divisjon for herrer. Baune Fotball, FK Bergen Nord, Bjarg
Fotball, Brann 2, Djerv Fotball, Hovding Fotball, Lyngbø Fotball, Løv-Ham 2,
Smørås Fotball, Tertnes Fotball og Vadmyra Fotball spiller også i herrenes 3.
divisjon.

Fyllingen Håndball spiller i eliteserien for herrer og ble seriemestre i 2009.
Innenfor kvinnehåndball spiller Tertnes IL i eliteserien, mens Bjørnar Håndball
rykket ned i 1. divisjon i 2007. Ulriken Eagles hevder seg på toppnivået i den
norske basketligaen BLNO som sluttspillmestere i 2007 og 2009.

Vestkantsvømmerne med Alexander Dale Oen og Bergens SC med Gard Kvale hevder seg
på norsk og internasjonalt toppnivå i svømming. Bergen Ishockeyklubb spiller i
1. divisjon etter at elitesatsningen Bergen Flyers gikk konkurs i 2005.
Norna-Salhus er et av landets beste friidrettslag. Nyborg Volleyballklubb
spiller i eliteserien for herrer og ble seriemestre i 2009.

Bergen Bandyklubb er den eneste bandyklubben på vestlandet. Klubbens damelag har
vært i seriesystemet siden debuten i 3. divisjon i 1986/87-sesongen. Herrelaget
kom med i rekruttserien sesongen 1991/92 og i 3. divisjon året etter. På grunn
av manglende anlegg og isforhold spiller Bergen Bandyklubb hjemmekampene sine
som rinkbandy. Klubben kan derfor ikke rykke opp fra nederste divisjon.

Bergen regnes som gatekunstens hovedstad i Norge, den internasjonalt kjente
kunstneren Banksy besøkte Bergen i år 2000, fikk flere kontakter og inspirerte
folkene der enormt, siden har byen oppfostret Norges mest kjente gatekunstner;
Dolk. Verkene hans kan fortsatt sees flere steder i byen, og i 2009 valgte
daværende byråd for kultur, idrett og næring, Henning Warloe, å verne verket
«Spray» av Dolk med beskyttende plexiglass.

Bergen kommune lanserte i 2011 en handlingsplan for gatekunst i kulturbyen
Bergen i perioden 2011-2015 for å sikre at "Bergen skal være et toneangivende
senter for graffiti som uttrykksform, både i norsk og i nordisk sammenheng. Idag
er det flere up-and-coming kunstnere som bruker Bergen som base, feks: JOHN XC,
Aram, Argus, Snurre og La Staa.



https://no.wikipedia.org/wiki/Den_europeiske_union

Den europeiske union (EU; el. Europaunionen) er et traktatfestet statsforbund
inngått mellom 28 demokratiske nasjonalstater i Europa. Unionen har sitt opphav
i De europeiske fellesskap som ble dannet av seks stater i 1951 og 1958. Siden
har flere land sluttet seg til, og samarbeidet økt i omfang. Unionen fikk i 1993
sitt nåværende navn, gjennom Maastricht-traktaten.

EU styres av institusjoner som har fått delegert myndighet av medlemslandene, og
er både overnasjonal og mellomstatlig i sin utforming. EUs viktigste
institusjoner er Europakommisjonen, Den europeiske unions råd, Det europeiske
råd, Den europeiske unions domstol og Den europeiske sentralbank. Borgerne
velger sine representanter i Europaparlamentet hvert femte år.

Innenfor unionen er det blant annet utviklet et fellesmarked som sikrer
rettigheter til fri bevegelighet for personer, varer, tjenester og kapital på
tvers av medlemsstatenes nasjonale grenser. Grensekontroll er dessuten avskaffet
innen Schengen-området, samtidig som kontrollen ved de felles yttergrenser er
styrket. Unionen forvalter felles handels-, jordbruks- og fiskeripolitikk, og
dessuten programmer for distriktsutvikling og sosial og økonomisk utjevning i
Europa. I 1999 ble den felleseuropeiske myntenhet, euro, innført. Nitten
medlemsstater har gått over til euro. Unionen har på noen området felles
utenrikspolitikk i regi av dens operative utenrikstjeneste. For
utenrikspolitiske spørsmål er det krav om med enstemmighet blant medlemsstatene.
Muligheten til å føre egen utenrikspolitikk er opprettholdt for den enkelte
medlemsstat.

Unionen har over 506 millioner innbyggere (2012), og medlemmenes BNP utgjorde i
2007 til sammen 31 % av verdens bruttoprodukt (€11,8 / US$16,6 billioner) i
2007. Unionen representerer sine medlemsstater i Verdens handelsorganisasjon
(WTO) (samtidig som medlemsstatenes respektive WTO-medlemskap opprettholdes), er
deltager ved G8-møter, og er observatør i De forente nasjoners (FN)
generalforsamling. 22 medlemsstater er tilsluttet Den nordatlantiske allianse
(NATO).

I 2012 ble Den europeiske union tildelt Nobels fredspris. Den norske Nobelkomité
begrunnet dette med at «Unionen og dens forløpere har gjennom mer enn seks tiår
bidratt til å fremme fred og forsoning, demokrati og menneskerettigheter i
Europa.»

Tanken om et samlet Europa ble for første gang for alvor lansert i 1923 med
Richard Nikolaus von Coudenhove-Kalergis bok Paneuropa, som førte til
opprettelsen av Pan-Europa-bevegelsen. Mange kjente størrelser på den tiden, som
Fridtjof Nansen, Thomas Mann og Johan Ludwig Mowinckel, sluttet seg til denne
bevegelsen. Pan-Europa-bevegelsen så for seg et føderalt, liberalt og
demokratisk Europa, idealer som var vanskelige å få gjennomslag for i en tid der
stadig fler land hadde fascistiske eller kommunistiske styresett. Bevegelsen var
en tidlig pionér for politiske tanker som først skulle bli satt ut i livet etter
andre verdenskrig i Vest-Europa. Pan-Europa-bevegelsen ble ledet av
Coudenhove-Kalergi helt til hans død i 1972, og deretter av Otto von Habsburg.

Europa hadde lidd store menneskelige og økonomiske tap under Den annen
verdenskrig. Et integrert Europa ble av grunnleggere som Alcide De Gasperi, Jean
Monnet, Robert Schuman og Paul-Henri Spaak ansett for en løsning på alle de
krigene som hadde herjet verdensdelen. Økonomisk integrasjon ble særlig ansett
som en måte å oppnå forsoning mellom Tyskland og Frankrike på etter flere kriger
mellom disse landene. Samtidig ble Italia og Benelux-landene trukket inn i det
tette fransk-tyske samarbeid, og disse landene ble samlet kalt de indre
seks.[trenger referanse]

Haag-kongressen i 1948 foreslo et politisk, økonomisk og monetært forent Europa.
Europabevegelsen og Europa-colleget ble som følge av dette opprettet på slutten
av 1940-tallet. I årene som fulgte ble det tatt flere politiske initiativer i
tråd med forslagene fra kongressen.[trenger referanse]

Den 9. mai (senere feiret som Europadagen) 1950 la den daværende franske
utenriksminister Robert Schuman frem en erklæring, utarbeidet av statsmannen
Jean Monnet. Dette var en plan som i første rekke innebar en sammenknytning av
de nasjonale tungindustrier – hvis betydning var avgjørende i krigføring –
underlagt kontroll av felles institusjoner, deriblant Den høye myndighet;
Europakommisjonens forløper. Hensikten med planen var å gjøre det «ikke bare
utenkelig, men også praktisk umulig» for nasjonalstatene å kunne kaste
kontinentet ut i enda en storkrig. Bruk av våpenmakt skulle for fremtiden synes
irrasjonelt fordi sammenslutningen ville skape gjensidig avhengighet og
solidaritet. Fellesinstitusjonene skulle gis overnasjonal beslutningsmyndighet
og således være styringsdyktige og ikke la seg dirigere av nasjonale stormakters
interesser. Denne bindende form for samarbeide kontrasterte Folkeforbundets
modell, som med sitt rent mellomstatlig samarbeide hadde vist seg komplett
handlingslammet under forspillet til Den annen verdenskrig. Planen vant
tilslutning, og førte til at Frankrike, Tyskland, de tre Benelux-land og Italia
inngikk Det europeiske kull- og stålfellesskap (EKSF) ved Paris-traktaten av
1951.

Jean Monnet, Robert Schuman, Paul-Henri Spaak, Alcide De Gasperi, Johan Willem
Beyen, Joseph Bech og Konrad Adenauer er for ettertiden ansett for å ha spilt
avgjørende roller for opprettelsen av den europeiske konstruksjon som startet
med kull- og stålunionen.

I 1957 signerte de samme seks land Roma-traktaten, og opprettet dermed Det
europeiske økonomiske fellesskap (EEC), samt atomenergi-organisasjonen Euratom.
I EØF-samarbeidet inngikk grunnprinsippene om fri bevegelighet for personer,
varer, tjenester og kapital på tvers av medlemsstatenes nasjonale grenser («de
fire friheter»). Medlemsstatene forpliktet seg ensidig til å avstå fra å innføre
toll mellom landene og gradvis å nedbygge eksisterende indre tollsatser til
null. Et grunnprinsipp i Roma-traktaten var at det skulle bli forbud mot å
forskjellsbehandle handel basert på nasjonalitet med mindre tvingende hensyn
tilsa det motsatte. Ved Brussel-traktaten av 1965 (også kjent som
Samlingstraktaten) ble regelverkene for henholdsvis EKSF, EØF og Euratom
tilpasset hverandre, og underlagt paraplybetegnelsen De europeiske fellesskap og
felles institusjoner. I 1962 la den franske president Charles de Gaulle
overraskende ned veto mot Storbritannias innlemmelse, hvorpå også Norge, Danmark
og Irland trakk sine søknader om medlemskap.

Det første direkte valg til Europaparlamentet ble gjennomført i 1979. Dette
understreket at fellesskapets lovgivningsprosess ikke skulle forbli utelukkende
mellomstatlig, skjønt forsamlingen var fremdeles et forum med liten
lovgivningsmakt og sterkt begrenset innflytelse. I 1985 overtok Jacques Delors
presidentembedet i Europakommisjonen. Det samme år ble Schengen-avtalen for
fjerning av interne grensekontroller inngått mellom fem vesteuropeiske land,
uavhengig av EF-systemet. Dette ble ansett for et gjennombrudd for samarbeidet,
men for å få ytterligere bukt med den såkalte «eurosklerosen» av treg utvikling,
igangsatte Delors arbeidet med å utforme et reelt og effektivt indre marked som
kunne innfri Roma-traktatens intensjon. Dette resulterte i signeringen av Den
europeiske enhetsakt i 1986. Det samme år trådte de nye demokratiene Spania og
Portugal inn i fellesskapet.

Delors-kommisjonen gjenopptok arbeidet for å realisere visjonen om en europeisk
valutaunion, og bidro således til at Maastricht-traktaten av 1992 la nødvendige
premisser for den myntenhet som senere ble døpt til euro. Med
Maastricht-traktaten ble dessuten Den europeiske union opprettet som en
overbygning på de såkalte tre søyler: hhv. De europeiske fellesskap, de
rettslige- og indre anliggender (justis- og politisamarbeid) og den felles
utenriks- og sikkerhetspolitikk. Førstnevnte søyle var etablert allerede ved
Samlingstraktaten, og innbefattet kompetanseområder der Europakommisjonen hadde
sin overnasjonale beslutningsmyndighet. De to sistnevnte utgjorde formaliserte
rammeverk for mellomstatlig samarbeid på det europeiske plan, på politikkområder
som tradisjonelt var ansett for nasjonalstaters eksklusive domene. Helmut Kohl
og François Mitterrand ble sett som de fremste politiske pådriverne for
Maastricht-traktaten.

I 1995 fikk Østerrike og de to nordeuropeiske landene Sverige og Finland,
innvilget medlemskap i unionen. Til tross for Maastricht-traktatens nyvinninger
på utenriksfeltet, viste unionen seg å være handlingslammet da voldelige
konflikter oppsto i kjølvannet av Jugoslavias fall. Det forhold at
Europa-unionen ikke på egen hånd evnet å ta affære mens massakre og
krigshandlinger foregikk i dens bakgård, ble bakgrunnen for at
Amsterdam-traktatens ytterligere forsterkning av EUs sikkerhetspolitiske
rammeverk. Denne traktaten (signert i 1997) innebar også innlemmelsen av
Schengen-avtalen i unionens første søyle, samt den endelige tilrettelegging for
innføringen av euro. Valutaen ble lansert som en elektronisk valuta i 1999 og
senere som et fysisk betalingsmiddel i femten medlemsstater i 2002.

Frykt for at stadige utvidelser ville redusere EUs institusjonelle
styringsdyktighet var bakgrunnen for at Nice-traktaten (signert 2001,
ikrafttredelse 2003) på flere politikkområder erstattet krav om enstemmighet med
regler om flertalls-avstemning. Europaparlamentet ble gjennom denne
traktatendring tildelt reell lovgivningsmakt i visse sammenhenger. Den 1. mai
2004 ble den hittil største utvidelse fullbyrdet, da ti land – hovedsakelig fra
den tidligere Østblokken – trådte inn i EU. I 2007 fulgte Romania og Bulgaria
etter. I 2009 trådte Lisboa-traktaten i kraft. Den enighet som var
medlemsstatene seg imellom om at Nice-traktaten ikke hadde vært drastisk nok i
sine endringer førte til at Lisboa-traktaten tok opp den samme tråd, og
plasserte Europaparlamentet på like fot med nasjonale regjeringer (Rådet) i
lovgivningsprosessen på mange politikkområder, og forenklet Rådets stemmeregler
ytterligere. Også EUs rammeverk for agering utad ble strømlinjeformet ved denne
traktatendringen, ved at Europakommisjonens og Rådets relevante kompetanser på
dette området skulle driftes samlet.

Den europeiske unions rettsgrunnlag er dannet av to forfatningstraktater som
alle medlemsstatene er tilsluttet: Traktaten om Den europeiske union
(Maastricht-traktaten) og Traktaten om Den europeiske unions funksjonsmåte
(Roma-traktaten). Disse grunnleggende traktater er flere ganger blitt endret ved
at medlemsstatene har inngått nye traktater som endrer forfatningstraktatene
setning for setning.

EUs budsjett omfatter en relativt liten del av medlemsstatenes økonomi.
Budsjettet er begrenset oppad til 1,27 % av medlemsstatenes totale BNP.
Budsjettet som vedtas på sjuårsbasis utgjør i 2007 til sammen 862 milliarder
euro.

28 suverene nasjonalstater har tilsluttet seg EU siden unionens de facto
opprinnelse i 1951, som Det europeiske kull- og stålfellesskap (EKSF). Siden
medlemstallet opprinnelig var på seks, har det blitt gjennomført i alt syv
suksessive utvidelser av EU. Den mest omfattende ble gjennomført 1. mai 2004 da
ti nye land ble innlemmet. I dag består EU av 21 republikker og syv monarkier.

Kroatia er det nyeste medlemslandet. Før det var Bulgaria og Romania de nyeste
medlemmene, da de fikk medlemskap 1. januar 2007. Forhandlinger pågår også med
andre land. Utvidelsesprosessen er noen ganger omtalt som europeisk integrasjon.
Dette uttrykket er imidlertid også brukt om dybden i samarbeidet mellom EUs
medlemsstater som øker i takt med nasjonale regjeringers harmonisering av lover
seg imellom. For at et land kan bli medlem av unionen må det oppfylle økonomiske
og politiske krav, kjent som Københavnskriteriene. Disse krever i generelle
trekk at kandidatlandet har et sekulært og demokratisk statsapparat. Det legges
også vekt på rettsstat og friheter. Enhver utvidelse av unionen er avhengig av
enighet blant medlemsstatene samt Europaparlamentet.

Kroatia fullførte medlemskapsforhandlingene med EU den 30. juni 2011. Dette
landets tilslutningstraktat ble undertegnet den 9. desember samme år, og
godkjent i en bindende kroatisk folkeavstemning den 22. januar 2012. Kroatia ble
unionens 28. medlem den 1. juli 2013.

EU har en rekke handelsavtaler med eksterne land. I Europa har mange av de
potensielle medlemsstatene på Vest-Balkan og i Øst-Europa for eksempel skrevet
avtaler med unionen for å lette toll og øke handel. En rekke land skrev i 1992
under på EØS-avtalen med EU. Denne avtalen sikret at landene i traktaten har
tollfri adgang til EUs fellesmarked, mot at landene også tilpasser seg EUs
regelverk, med unntak på områdene fiskeri, landbruk og fellesvaluta. Etter at
Sveits gjennom folkeavstemning valgte å ikke ratifisere avtalen, er bare Norge,
Island og Liechtenstein medlemmer av EØS. De fleste andre landene fra 1992 er i
dag blitt fullverdige EU-medlemmer. EU- og EØS-landene betegnes samlet som
EØS-området.

31 % av strømmen i EU blir produsert ved atomkraft. Frankrike er den største
atomkraftmakten i EU. EU har satt seg klimamål om 20 % reduksjon av CO2-utslipp
fra 1990-nivå, og å ha 20 % fornybar energi innen 2020.

Norge har søkt tre ganger om medlemskap i unionen. Den første søknaden i 1962
ble stanset av Frankrikes president Charles de Gaulle da han ensidig la ned veto
mot britisk medlemskap, noe som også forhindret videre forhandling med Norge,
Danmark og Irland. Etter de Gaulles avgang ble det på nytt levert en søknad i
1970, denne ble stoppet av en folkeavstemning i 1972 da 53,5% av de som stemte
gikk mot, og valgdeltagelsen var på 79,2%. Det ble en ny folkeavstemning i 1994
etter at Norges tredje søknad hadde blitt levert to år tidligere. Denne gangen
var deltagelsen ved avstemningen enda høyere, og resultatet enda jevnere. 88,6%
av Norges stemmeberettigede møtte opp, og bare 126 806 stemmer skilte ja fra nei
i avstemningen som endte med 52,2% flertall for å avvise medlemskap.

Til tross for at befolkningen har avvist medlemskap har Norge likevel et tett
samarbeid med EU. Gjennom EØS-avtalen som ble signert i Porto i 1992 sikret
Norge seg tilgang til EUs indre marked. I tillegg omfatter EØS-avtalen også
samarbeide innenfor forskning, utdannelse, miljøvern, sosiale spørsmål og
kultur. Avtalen omfatter imidlertid ikke fisk og landbruk. Selv om det ikke er
noen formell kontingent i EØS bidrar Norge økonomisk til EU og EUs medlemsland.
Overføringene beløp seg i 2010 til rundt 5 milliarder kroner, men en del midler
blir også ført tilbake til Norge i form av diverse programmer i EU-regi, så
nettokostnadene var på ca. 3,4 milliarder. EØS-midlene går blant annet til
prosjekter innen miljø og klimatiltak, helse, kulturarv, forskning, trening og
utveksling, sivilt samfunn, regionalt og grensekryssende samarbeid.

25. mars 2001 trådte Schengen-avtalen i kraft for Norge, noe som førte til at
norske statsborgere kunne reise uten pass innenfor det som er kjent som
Schengen-området. Avtalen er gjensidig, så statsborgere fra Schengen-området kan
også komme inn i Norge uten pass. Avtalen, og dermed også området, omfatter i
dag 26 land og over 400 millioner mennesker.

Som en del av samarbeidet med EU har Norge en egen delegasjon til EU. Dette er
Norges største utenriksstasjon og har i overkant av 50 ansatte. Tilsvarende har
EU en egen delegasjon til Norge med kontorer i Oslo.



https://no.wikipedia.org/wiki/Europa

Europa er en verdensdel som dekker den vestlige delen av kontinentet Eurasia, og
omfatter omkring 10 millioner km² med ca. 700 millioner innbyggere, hvilket
utgjør 6,7 % av landarealet og 10,2 % av folkemengden på Jorden (2009).

Europa grenser mot Nord-Amerika vest for Island og Asorene i Atlanterhavet, og
nord for Svalbard og Frans Josefs land i Nordishavet. Gibraltarstredet og
Middelhavet danner den sørlige grensen mot Afrika. Grensen mot Asia går ved
Dardanellene, Marmarahavet, Bosporos, Svartehavet, Azovhavet,
Kuma-Manytsjsenkningen, Det kaspiske hav, Embaelven, Uralfjellene og Karahavet.

Europas territorium fordeler seg på 46 suverene stater som anerkjennes både av
hverandre og av De forente nasjoner (FN). Tre av disse statene (Russland,
Kasakhstan og Tyrkia) har størstedelen av sitt territorium i Asia, mens fem
(Andorra, Liechtenstein, Monaco, San Marino og Vatikanstaten) er såkalte
mikrostater med svært lite folketall og areal. I tillegg er det to (Kosovo og
Transnistria) de facto selvstyrte europeiske stater som ikke har allmenn
internasjonal anerkjennelse.

Rundt 75 % av befolkningen definerte seg som kristne i 2010. Samme undersøkelse
viste at nærmere 19 % definert seg som ikke-troende, nær 6 % som muslimer og
resten (under 1 %) var fordelt på andre religioner.

27 europeiske land er tilsluttet Den europeiske union (EU), et omfattende
samarbeide med sitt utspring i perioden etter den annen verdenskrig. Medregnet
EUs medlemsstater har Europarådet 47 medlemsland.

Det greske begrepet Europa har trolig blitt avledet fra de greske ordene eurys
(= «bred») og ops (= «ansikt»), hvor ‘bred’ er blitt et beskrivende ord for
jorden i seg selv i den (rekonstruerte) urindoeuropeisk religionen. Enkelte
språkforskere har derimot antydet at Europa er basert på et semittisk ord som
det akkadiske erēbu i betydningen «solnedgang». Sett fra Midtøsten går solen ned
over Europa, landene i vest. Likeledes antas det at ordet Asia kan tenkes å
komme fra et semittisk ord som det akkadiske asu, «soloppgang».

For den greske geografen Hekataios besto den kjente verden av to verdensdeler:
Europa og Asia. Grensen gikk ved Egeerhavet, Azovhavet og Marmarahavet og elva
Don. For historieskriveren Herodot var Asia identifisert med det store
Perserriket, mens Europa var den Greske sivilisasjon.

Alminnelig bruk av ordet som vanligste betegnelse for det vi i dag oppfatter som
Europa, hører til moderne tid. I antikken omtalte man det romerske rike som
«Roma» eller «Imperium Romanum». Det fantes da ikke noe geografisk uttrykk som
inkluderte riket nord for Middelhavet og som dessuten inkluderte områdene bebodd
av germanske og slaviske stammer i Nord- og Øst-Europa.

Ordet spredte seg fra gresk til Europas romanske språk gjennom en berømt myte
som ble gjenfortalt i senantikken. I gresk mytologi var Europa en fønikisk
prinsesse som ble forført av Zevs i form av en hvit okse og ført til øya Kreta
hvor hun fødte Minos, Rhadamantys, og Sarpedon. For Homer var Europé (gresk
Ευρωπη) den mytologiske dronning av Kreta, og ikke stedet hun ble ført til. Som
andre greske myter er nok denne myten ikke opphavet til ordet Europa i seg selv,
men skapt i ettertid for å gi ordet en spennende forhistorie. Senere ble Europa
ensbetydende med fastlandet Hellas, og rundt 500 f.Kr. hadde betydningen også
begynt å omfatte landene nord for Hellas.

Denne myten er blitt overbrakt av tre av senantikkens historiefortellere: St.
Augustin, Isidor av Sevilla og Orosius. Det er usikkert hvor de regnet grensen
mellom verdensdelene (orbis terrarum). For Orosius gikk grensen mellom Asia og
Europa gjennom elva Don og Azovhavet. Orosius ble kilde for 900-tallets
frankiske lærde Richter av St. Rémy som fremstilte verden som tre orbis plaga
der Mare Nostrum (Middelhavet) var skillet mellom verdensdelene. Richter regnet
flere av folkeslagene som slo seg ned i Europa i Folkevandringstiden for å komme
fra Asia. Lombardernes historieskriver Paulus Diaconus (død 797?) regnet
lombarderne for å ha flyttet fra øya Scandinavia på grunn av overbefolkning. Det
virker som om Scandinavia da ikke ble regnet som en del av Europa. Dette fordi
grad av siviliserthet var blitt introdusert som et kriterium for å være en del
av «Europa».

I senantikken og middelalderen var det vanligere å skille mellom «Kristenheten»
og hedenske områder enn å bruke betegnelsen Europa. Men innen «Kristenheten»
begynte begrepet Europa gradvis å få den betydningen det har i dag. Ved å
referere til «Europa» i hyllingsdikt til Frankiske konger viste de både at de
var lærde og belest i den antikke arven, samtidig som referanser til Kongen som
«Europas konge» gav aspirasjoner om fremtidige landerobringer. Om makten ikke
strakte seg langt utover Frankerriket, kunne skaldene i det minste smigre kongen
med at han var berømt i «hele Europa». I hoffet til Karl den store ble
referanser til Europa-begrepet hyppigere. For eksempel priste Catwulf Kong Karl
i 775 for å ha blitt utpekt til å bli Europas konge (Regni Europae). Hoffet til
Karl den Store brukte imidlertid helst begrepet Imperium Christianum, ikke det
geografiske begrepet Europa som betegnelse på sitt rike. Karolingerne oppfattet
hovedstaden Aachen som det andre Roma, og sitt rike som Romerrikets gjenkomst i
Europa. Det er blitt overlevert flere kilder der Karl omtales som rex, pater
Europe (konge, Europas far).

En annen terminologi som i middelalderen ble brukt for å skille det som vi i dag
regner som (Vest-)Europa fra verden for øvrig er skillet Oksidenten / Orienten.
Oksidenten, av latin Oc + cadere ~ (dit solen) faller ned = Vesten. Oksidenten
var da den vestlige kristenhet, som utgjorde mesteparten av Europa.

Lærde kristne på 600-tallet som Isidor av Sevilla regnet ut fra sitt bibelske
historiesyn verdens befolkning for å stamme fra Noahs etterkommere: Jafet, Sem,
og Kam. Europeerne stammet fra Jafet, derfor hadde folkeslag som frankerne,
alemannerne, latinerne og britene alle samme opphav.

Det begrepsmessige skillet mellom Vest-Europa og Øst-Europa ble introdusert av
opplysningsfilosofen Voltaire i en biografi over den svenske kong Karl 12. fra
1731. Dette skillet ble sementert under den kalde krigen, da de østeuropeiske
landene ble sovjetiske vasallstater. Etter Berlinmurens fall, ville enkelte
gjenopplive uttrykket Østmiddel-Europa for å skape kontinuitet til historien før
verdenskrigene. Imidlertid ser det ut til at ordet Sentral-Europa er blitt det
hyppigst brukte begrep for å beskrive de eks-kommunistiske statene som ikke var
en del av Sovjetunionen.

Homo erectus og neandertalerne slo seg ned i Europa lenge før det moderne
mennesket, Homo sapiens sapiens viste seg. De eldste menneskebeinene er funnet i
Dmanisi, Georgia, datert 2 000 000 år tilbake. De tidligste spor av det moderne
mennesket kan stammes 35 000 år tilbake i tid. Spor etter permanente bosetninger
kan dateres til det 7. millenium f. Kr, i Bulgaria, Romania og Hellas.

Den neolittiske tidsepoken nådde Sentral-Europa i det 6. millenium f.Kr. og
Nord-Europa i det 5. og 4. millenium. Det er ingen prehistorisk kultur som
dekker hele Europa.

Bronsealderen er en betegnelse på en periode i menneskets historie som fant sted
mellom steinalderen (noen steder kobberalderen) og jernalderen. Perioden har
fått sitt navn fordi bronse var det mest avanserte materialet man hadde for
tilvirkning av redskap, våpen og smykker på den tiden. Bronse er en legering som
består av ca. 90 % kobber og 10 % tinn. Den var svært kostbar, og man brukte
derfor fortsatt en mengde steinredskaper helt fram til romersk jernalder.
(Oppdelingen av oldtiden i tre perioder; stein-, bronse- og jernalder, ble
opprinnelig formulert av den danske arkeologen Christian Jürgensen Thomsen.)

Bronsealderen inntreffer til forskjellige tider, avhengig av hvilke steder man
snakker om. De eldste kjente bronsegjenstander er fra Midtøsten (Egypt og
Mesopotamia) ca. 3500 f.Kr. Herfra brer det seg til Hellas 3200 f.Kr.,
Øst-Europa 2500 f.Kr., Vest-Europa 2200 f.Kr., Kina 2000 f.Kr., og Skandinavia
1800 f.Kr.

Jernalderen er i arkeologien regnet som den tidsepoken der bruken av jern er
framtredende i produksjonen av våpen og redskap. I Norge begynte jernalderen fra
om lag år 500 f.Kr., men de tidligste sporene av jernutvinning er mye eldre,
kanskje så tidlig som år 3000 f.Kr. Det tok bortimot 1000 år fra menneskeheten
oppdaget jernutvinning til kunnskapen nådde Norden. Jernalderen begynte på ulike
tider på ulike steder i Europa.

I Europa og Asia etterfølger jernalderen bronsealderen, mens den i resten av
verden etterfølger steinalderen direkte. Det er vanskelig å tidfeste jernalderen
nøyaktig for en enkelt region, men det refererer til den tidsepoken hvor bruken
av jern er det mest avanserte metallarbeidet til en sivilisasjon.

Antikkens Hellas var enerådende og nyskapende innen forskjellige styreformer
(det athenske demokrati), filosofi, vitenskap, politikk, sport, teater og
musikk. De greske bystatene grunnla flere kolonier ved Svartehavet, Middelhavet,
Lilleasia, Sicilia og i Sør-Italia. Den greske verden fikk et grunnskudd ved
Peloponneskrigen, og det senere Makedonias ekspansjon i det 4. århundre f.Kr.

Mye av den greske kunnskapen ble assimilert av romerne og spredt utover det
europeiske kontinentet. Romerriket hadde sitt sentrum ved Middelhavet, og
kontrollerte alle de nærliggende landene rundt havet. Den nordlige grensen var i
hovedsak naturlige hindringer, som elvene Rhinen og Donau. Under keiser Trajan,
i det andre århundre, nådde riket sitt territorielle høydepunkt, der
Storbritannia, Dakia (dagens Romania) og deler av Mesopotamia var inkludert.
Keiserrikets første periode, Pax Romana, brakte med seg fred, sivilisasjon, og
effektive sentraliserte regjeringer til de underlagte områdene, men i det 3.
århundre begynte riket å skrante gjennom en serie av borgerkriger og økonomiske,
samt sosiale kriser.

Vikingtiden er en epoke i nordeuropeisk historie som strekker seg fra siste del
av 700-tallet til første del av 1000-tallet.

Middelalderen regnes i Europa som tiden mellom 500 og 1500 e.Kr. eller mellom
Romerrikets fall og Reformasjonen på begynnelsen av 1500-tallet. Det er også
vanlig å anse middelalderen som slutt i 1492, da Columbus ankom Amerika.

Svartedauden, en byllepest, er den største katastrofen verden har opplevd i
fredstid. Italia ble rammet i 1347, og pesten spredte seg videre via
handelsveier til andre deler av Europa og det nordlige Afrika og Midtøsten
gjennom 1348. Videre spredte den seg til Mesopotamia, Sør-Spania, Nord-Europa
(bl.a. Norge) og til sist Russland i 1351. Polen stengte grensene sine, og ble
spart for pesten. Island ble delvis spart, siden mannskapene på skip dit stort
sett døde før de kom fram. Ca. 1/3 av befolkningen her døde.

Reformasjonen var en religiøs omveltning fra katolisisme til protestantisme i
deler av Europa på 1500-tallet, utløst av Martin Luther. Reformasjonen spredte
seg etter hvert fra Nord-Tyskland til Skandinavia, Sveits og Frankrike. I
England oppsto det parallelt en reformasjon basert på politiske hensyn, som
etter hvert tok mye av den samme retning som reformasjonen på kontinentet.

Napoleonskrigene utspant seg fra 1800 til 1815 i kjølvannet av den franske
revolusjon. Tidsperioden ble fremfor alt preget av kampen mellom Napoléon
Bonapartes Frankrike på den ene siden og Storbritannia, de tyske statene og
Russland på den andre. Frankrike led det endelige nederlag ved slaget ved
Waterloo i 1815.

Wienerkongressen ble avholdt fra 1814 til 1815 og hadde som mål å gjenskape
maktforholdene i Europa før de 25 år lange revolusjons- og Napoleonskrigene.
Kongressen fastslo de politiske grensene som kom til å vedvare til 1914, og slo
fast at prinsippet om fyrstesuvereniteten skulle diktere maktforholdene, ikke
folkesuvereniteten.

Første verdenskrig er en av de blodigste krigene noensinne utkjempet i Europa.
Den varte fra august 1914 til 11. november 1918, og medførte vesentlige
endringer av europakartet. Nye stater oppsto etter nasjonalstatsprinsippet;
Østerrike-Ungarn forsvant og ble erstattet av en mengde mindre sentraleuropeiske
stater (mens Tyskland ble omformet fra monarki til republikk.

Andre verdenskrig var den mest omfattende militære konflikt i verdenshistorien,
og involverte en stor del av verdens land og ble utkjempet samtidig i flere
verdensdeler. Selv om det hadde vært krig i Asia siden 1931; er mest utbredte
oppfatning blant faghistorikere og folk flest at andre verdenskrig brøt ut i
Europa i 1939, da Tyskland invaderte Polen 1. september med påfølgende
krigserklæringer fra Storbritannia og Frankrike.

Den andre verdenskrig raste frem til 1945, og endte med aksemaktenes totale
nederlag. I løpet av krigen hadde hele 60 millioner mennesker mistet livet, noe
som gjør andre verdenskrig til historiens blodigste konflikt.

Mot slutten av 1944 var Tyskland hardt presset på alle fronter. Krigen til sjøs
var tapt, Øst-Europa var falt i sovjeternes hender, og på vestfronten var de
allierte overlegne så vel i luften som på bakken. Den 8. mai 1945 undertegnet
Tyskland en betingelsesløs kapitulasjon overfor de allierte, og dagen etter ble
dette gjentatt overfor de sovjetiske styrkene.

Den kalde krigen (1948–1989) var rivaliseringen som utviklet seg etter den andre
verdenskrig mellom gruppene av nasjoner som praktiserte ulike ideologier og
politiske systemer. På den ene siden var Sovjetunionen (U.S.S.R.) og dens
allierte, ofte referert til som Øst-blokken. På den andre siden var USA og dens
allierte, ofte referert til som Vest-blokken. Man sier gjerne at den kalde
krigen endte i 1989, da Berlinmuren falt, eller i 1991, da Sovjetunionen ble
oppløst.

Den europeiske union har trinnvis utviklet seg siden 1953 fra å være et
regjeringssamarbeid på avgrensede politiske områder, til å bli en vidtgående
statssammenslutning der beslutningskompetanse på flere lovområder er overført
til fellesorganene.

Geografisk er Europa en del av den større landmassen kjent som Eurasia.
Landmassen er sterkt innskåret av bukter og viker, og har følgelig svært lang
kystlinje. De mange og varierende høydeforholdene skaper også sterkt varierende
klima og mikroklima. En stor mengde halvøyer, øyer og atskilte elvedaler har
også skapt meget stor språklig og nasjonal variasjon. Ideen om at Europa er et
eget kontinent er derfor ikke universelt godtatt. Noen ikke-europeiske tekster
refererer til et Eurasia-kontinent, eller til et europeisk underkontinent, fordi
Europa ikke er helt omgitt av sjø. I geologisk forstand er Europa derimot en
landplate, som ofte har vært løsrevet fra andre landplater i geologisk tid,
avhengig av kontinentaldriften.

De to største landformene er «hoved-Europa» og Skandinavia i nord, skilt fra
hverandre av Østersjøen. Tre mindre halvøyer, Den iberiske halvøy, Italia og
Balkan, springer ut i Middelhavet fra sør. Østover vider Europa seg ut inntil
grensen mot Asia ved Uralfjellene. Landskapet i Europa varierer mye over
relativt små områder. De sørlige områdene består av fjell. Beveger en seg
oppover synker terrenget fra de høye Alpene, Pyreneene og Karpatene gjennom høye
fjellområder inn til de lave områdene i nord. Høye fjell eksisterer også langs
den nordvestlige sjøgrensen, begynnende vest på De britiske øyer, og fortsetter
langs hele Norge.

Europas landformer består i tillegg til den generelle beskrivelsen også av en
rekke avvik. Underregioner slik som Den iberiske halvøy og Italia har sine egne
komplekse geologiske strukturer, på samme måte som «hoved-Europa» også
inneholder avvik slik som fjellplatåer, elvedaler og kratre. Island og De
britiske øyer har egne geologiske strukturer. De britiske øyer var knyttet til
fastlandet, inntil det stigende havnivået etter siste istid adskilte området til
en øy for om lag 6 000 år siden.

Europas geologi preges av fire prosesser. Inntil 1 700 millioner år siden dannet
det seg stabile grunnfjell («skjold») som har lite geologisk aktivitet. Det
dekker store deler av Nord-Europa men stikker bare opp til overflaten i Sverige,
Finland og Nordvest-Russland, kjent som det baltiske skjold. Etter
grunnfjellstiden var dagens Europa utenom Norden i mange perioder dekket av hav,
og det ble avsatt sedimentære bergarter på havbunnen i form av sandstein og
skifer. Disse myke, sedimentære lagene dekker store deler av lavlandet i Nord-
og Sentral-Europa. For 400 millioner år siden ble en tredje hovedstruktur
dannet, da kollisjon med Nord-Amerikas landplate skapte Den kaledonske
fjellkjedefolding med oppbygging av nordøstgående foldefjell i Skottland og
store deler av Norge. Den fjerde større landskapsdannelsen skjedde for om lag
320 millioner år siden, da Afrika-platen (Gondwanaland) støtte mot Europa fra
sør og foldet opp noe lavere fjellområder, i dagens Spania, sørlige Frankrike,
sørlige Tyskland, vestre Tsjekkia, Belgia, Wales og sørlige Irland. Disse
såkalte hyrceneiske fjellkjedene er høyest i sør nærmest kollisjonssonen, og
gradvis lavere når man kommer lenger nord. Ardennene i Belgia er de nordligste.

Europas lengste elv er Volga med 3531 kilometer. Deretter kommer Donau med 2850
kilometer, Ural (2428 km), Dnepr (2290 km), Don (1950 km), Petsjora (1809 km),
Kama (1805 km), Oka (1500 km), Belaja (1430 km) og Dnestr (1352 km).

Den største innsjøen er Ladoga i Russland, den nest største er Onega i Russland
og den tredje største Vänern i Sverige.

Den største øya er Storbritannia. Andre store øyer er Island, Irland, Sicilia,
Sardinia, Korsika, Kreta, Kypros, Sjælland, Spitsbergen, Novaja Semlja og
Mallorca.

Mesteparten av Europa ligger i vestavindsbeltet. I disse områdene preges klimaet
av vandrende lavtrykk, som gir nedbør og ofte sterk vind – og mellomliggende
høytrykksrygger, som gir tørt vær. Av og til forsterkes slike høytrykk og blir
liggende, og dette kan gi lange perioder med tørt og rolig vær. Europa har like
fullt flere ulike klima. Mesteparten har et temperert klima, med nedbør hele
året, dog avtagende nedbør østover. Lengst nord i Norden og Russland er klimaet
arktisk, mens de høyeste fjellene har et alpint klima. Disse klimaformene
kjennes ved at nedbøren kommer som snø mye av året, og enkelte steder har evig
snø og is. Områdene lengst sør, og særlig ved Middelhavet, har et subtropisk
klima som har fått navnet middelhavsklima. Det kjennes ved lange, varme og tørre
somre, og milde og oftest nedbørrike vintre hvor mesteparten av nedbøren kommer
som regn selv midtvinters.

Vest-Europa, særlig nær kysten, har et utpreget maritimt klima, med ekstremt
milde vintre for breddegraden. Dette skyldes både nærheten til havet,
hovedsakelig milde luftstrømmer fra vest og sørvest, og varmt havvann pga.
Golfstrømmen. Til gjengjeld er somrene kjølige i disse strøkene, men ikke
kjøligere enn at klimaet som helhet blir usedvanlig mildt. Disse områdene får
rikelig med nedbør, særlig der hvor luften presses opp mot høye fjell som på
Vestlandet og den skotske vestkysten. Mot øst blir klimaet mer kontinentalt –
med kjøligere vintre, noe varmere somre, og stort sett med avtagende nedbør.
Fjellkjedene skaper store variasjoner i nedbøren avhengig av hvorvidt et område
ligger på losiden eller lesiden av fjellene. I Norge er dette særlig markert på
begge sider av Jotunheimen, hvor Brekke i Sogn på vestsiden får over 3000 mm
årlig mens de tørreste strøkene på østsiden får under 300 mm. Nord–sør-gående
fjellkjeder, som Alpene og Kaukasus, skaper også betydelig klimaskiller ved at
områdene på sørsiden beskyttes mot kald luft fra nordlig kant.

Dyregeografisk tilhører Europa Palearktis. Istiden, så vel som menneskets
sameksistens med dyrene, har hatt mye å si for Europas fauna. Hos mange
dyregrupper avtar artsmangfoldet mot nord og oppover mot høyfjellet – typiske
eksempler er reptiler, amfibier, flaggermus og svært mange insektgrupper. Dette
skyldes dels at det er mer krevende å tilpasse seg et kaldere klima, dels at
mange arter ble utryddet under siste istid og ikke har klart å gjenerobre det
tapte. Fjellkjeder og andre barrierer bidrar til det siste.

I store deler av Europa er mange av de største artene utryddet. Mammuter og
urokser ble utryddet allerede før den yngre steinalderen; senere ble også løven
utryddet. Mens to av Europas største rovdyr, ulv og brunbjørn, fantes i store
deler av Europa, er de nå på grunn av avskoging og jakt utryddet i mesteparten
av verdensdelen. I middelalderen ble brunbjørnenes naturlige habitat begrenset
til utilgjengelige strøk med tilstrekkelig skogdekke. I dag lever brunbjørnen
primært kun i Balkan-områdene, Skandinavia, Finland og Russland. Ellers er den
utryddet, eller i beste fall sjelden. I tillegg til dette finnes isbjørn,
Europas største rovdyr, på Svalbard. Ulv finnes i Sverige, Norge (svært få),
Finland, i Øst-Europa inkl. Balkan, i tillegg til en meget liten bestand i
Spania.

Blant kattedyr er gaupe og europeisk villkatt vidt utbredt i Europa, selv om
gaupa er utryddet mange steder. Av hundedyr er rødreven svært vanlig; sjakalen
forekommer i sør. Mår, røyskatt, snømus og sobel er mårdyr som forekommer
naturlig i mye av Europa; minken er innført fra Nord-Amerika og er svært vanlig
enkelte steder.

Av de store planteeterne er elgen er vidt utbredt i nordlige strøk, mens
visenten (europeisk bison) er blitt sjelden og finnes bare i Øst-Europa.
Moskusfeet er innført til Norge og finnes i og ved Dovrefjell. Villsvinet,
alteteren fremfor noen blant Europas store pattedyr, er vanlig mange steder og
har også spredt seg fordi dyr har rømt fra fangenskap.

Hvaler er godt representert langs Europas kyster, men mange arter er sterkt
desimert pga. hvalfangsten, delfiner også fordi de ofte går seg fast og omkommer
i garn og nøter.

Reptiler og amfibier forekommer overalt i Europa unntatt i arktiske og høyalpine
strøk, men med flest arter i sør.

Europa har en rik fiskefauna, men mange bestander har gått tilbake eller blitt
helt utryddet pga. overfiske og/eller forurensninger, bl.a. sur nedbør. Langs
norskekysten og i Norskehavet drives noen av verdens største fiskerier.
Middelhavet og atlanterhavskysten sør for Kanalen er mer artsrike, da en rekke
arter har en sørlig utbredelse. Bestandene er imidlertid mindre. En rekke arter
– f.eks. makrell, ansjos og torsk – har de siste tiår skjøvet
utbredelsesområdene nordover. Dette antas å skyldes global oppvarming, i tillegg
til at saltvannsfisk som lever pelagisk gjerne har stor evne til å forflytte seg
og spre seg. Brugden, verdens nest største fisk (hvalhaien er større, men
mangler i Europa), hører hjemme i europeiske farvann fra Nordkapp til
Middelhavet, men bestanden er avtagende, og arten regnes som sårbar.

Typisk for ferskvannsfaunaen, særlig i Sentral- og Øst-Europas lavtliggende
vassdrag, er de mange artene av karpefisk (litt av denne artsrikdommen finnes
også lengst sørøst i Norge – for eksempel i Øyeren, Vannsjø og nedre Glomma).
Mange av disse finnes bare i Europa; noen også i Asia. Flere karpefisk,
deriblant karpen (som er innført fra Asia), har spredt seg ved menneskenes hjelp
ved at de ble satt ut i klosterdammer for å tjene som mat i fastetiden. Også
bygging av kanaler har gjort det lettere for enkelte fersksvannfisk å spre seg.
I slekt med karpefiskene er mallen, Europas største rene ferskvannsfisk, som
finnes i Øst- og Sentral-Europa inkl. Sør-Sverige og Sør-Finland. En annen
viktig gruppe, laksefiskene, er mest utbredt i nordlige strøk og i vassdragenes
øvre løp – dels fordi en del arter foretrekker kjølig vann, dels fordi laksefisk
er følsomme for forurensninger (for eksempel sur nedbør) og eutrofiering.

Sjødyr er også en viktig del av den europeiske faunaen. Viktige dyr som lever i
europeiske vann er plankton, bløtdyr, pigghuder, krabber, reker, blekksprut,
samt ulike fisker, delfiner og hvaler.

Europas største byområder (urban agglomerations), folketall i 2015 (Kilde: CIA
The World Factbook):

I 2012 var Europas samlede nominelle bruttonasjonalprodukt 23% av verdens totale
verdiskapning. Europa har også rundt en tredjedel av verdens økonomiske
eiendeler. EU er verdens største økonomiske område, og 18 av 28 medlemstater har
euroen som sin felles valuta. Fem av verdens topp ti største økonomier er i
Europa: Tyskland (5), Storbritannia (6), Russland (7), Frankrike (8), og Italia
(10).

Internt i Europa er det store forskjeller i inntekt i de forskjellige landene. I
2012 var årlig BNP pr. innbygger lavest i Moldova med 3,424 USD, mens Monaco var
høyest med 132,177 USD. BNP per innbygger i Norge i 2012 var 65,640 USD, og er
det høyeste i Europa blant land med mer enn en million innbyggere.

Kapitalismen har vært det ledende økonomiske systemet i Europa siden slutten av
føydalismen. den industrielle revolusjonen startet i Storbritannia på slutten av
det 18. århundre, og i løpet av det 19. århundre ble Vest-Europa
industrialisert. Denne utviklingen ble avbrutt av første verdenskrig, men Europa
kom tilbake i mellomkrigstiden og var på høyde med USA. Etter dette ble mange
industrier i Europa igjen nedbrutt, denne gang av andre verdenskrig. På
50-tallet var Storbritannia og Italia preget av økonomisk ruin og nedgangstider,
mens Vest-Tyskland, Frankrike, og senere Spania kom seg rakst tilbake med vekst
og modernisering. De landene som hadde et fritt marked fikk mye støtte fra USA i
form av Marshallplanen. Disse landene i vest samarbeidet godt, og fokuserte på å
bygge opp Vest-Tyskland, som passerte Storbritannia som Europas største økonomi.
Store deler av Sentral- og Øst-Europa var en del av Sovjetunionens økonomiske
samarbeidsorganisasjon, COMECON. Landene i øst ble skadelidende økonomisk som
følge av Sovjetunionens styre og den kalde krigen.

Etter Sovjetunionens fall i 1991 begynte de tidligere sosialistiske statene i
øst å gå over til det kapitalistiske systemet. Noen land, som Polen, Ungarn, og
Slovenia gjorde dette relativt hurtig, mens land som Ukraina og Russland
fremdeles er i overgangsfasen. Berlinmurens fall og med det sammenslåingen av
Vest- og Øst-Tyskland førte til at Vest slet økonomisk da de måtte bygge opp
store deler av infrastrukturen i Øst. Rundt millenniumsskiftet dominerte EU
økonomien i Europa, og i 1999 dannet 12 av de 15 medlemslandene Eurosonen, og
skiftet med det ut sin lokale valuta til fordel for den felles valutaen euro. De
tre landene i EU som valgte å ikke gå over til euro var Storbritannia, Danmark,
og Sverige.

I tredje kvartal i 2008 gikk eurosonen inn i sin første resesjon. Finanskrisen
som hadde startet i USA spredde seg raskt til Europa, som så gikk inn i
Eurokrisen. I begynnelsen av 2010 oppstod det stor frykt da det viste seg at
enkelte land i Europa kanskje ikke var i stand til å betjene utenlandsgjelden
sin. Dette gjaldt spesielt Irland, Spania, Portugal, og Hellas. Og i 2012 ble
sistnevnte erklært konkurs. På dette tidspunktet var arbeidsledigheten i EU
10.3%, og ungdomsarbeidsledigheten på 22,4% i snitt. På tross av dette er Europa
fortsatt en økonomisk supermakt.

Estimert folketall og areal i 2015. Statene er listet i en rekkefølge basert på
rangering ut ifra folketallet:

Av de 44 statene som er klassifisert av FN som europeiske stater, regnes noen
som mikrostater fordi de har en svært liten befolkning kombinert med et svært
lite areal. Det gjelder Andorra, Liechtenstein, Malta, Monaco, San Marino og
Vatikanstaten.

Mer enn 90 prosent av Europas innbyggere snakker språk som tilhører den
indoeuropeiske språkfamilien, men det finnes også språk som hører til andre
språkfamilier. Blant de indoeuropeiske er de slaviske, germanske og romanske
språkgruppene mest utbredt, med en andel på ca. 30 % hver som morsmål for
Europas innbyggere.

En undersøkelse i 2012 viste at 51 % av befolkningen i EU behersker engelsk,
27 % tysk, 24 % fransk, 16 % italiensk og 15 % spansk. Undersøkelsen viste at
46 % kun behersker eget morsmål, mens 54 % behersker minst ett fremmedspråk,
25 % minst to fremmedspråk og 10 % minst 3 fremmedspråk i tillegg til eget
morsmål. Som morsmål var tysk (16 %), engelsk (13 %), italiensk (13 %), fransk
(12 %), spansk (8 %) og polsk (8 %) mest utbredt av de 23 offisielle språkene i
EU.

Tabellen viser utbredelsen av de største språkene i EU i 2012 som primærspråk
(morsmål) og sekundærspråk (gode eller meget gode kunnskaper i språket) i
forskjellige aldersgrupper og totalt:

Språk som snakkes godt, meget godt eller flytende av mer enn 1 prosent av
befolkningen i det enkelte land:

I 2012 var det 97 % av elevene i EU som ikke hadde engelsk som morsmål som lærer
det som fremmedspråk på skolen. 34 % av elevene i EU lærer fransk som
fremmedspråk, og 22 % lærer tysk. Franskundervisning er mest utbredt i land som
taler romanske og germanske språk. I slavisktalende land er tysken dominerende,
og i enkelte land også russisk. Norge, Sverige og Frankrike skiller seg ut ved
at spansk der er mest utbredt som fremmedspråk i skolen etter engelsk.

De germanske språkene blir i hovedsak snakket av ca. 206 millioner mennesker i
Nordvest-Europa og i noen deler av Sentral-Europa. Tysk snakkes i Tyskland og
Østerrike, i tysktalende deler av Sveits, Belgia og Luxembourg, i Liechtenstein
og i Sør-Tirol (i Italia). Engelsk snakkes i Storbritannia og Irland, samt Malta
og den britiske kolonien Gibraltar. Nederlandsk snakkes i Nederland og Flandern
(i Belgia), og frisisk snakkes nord i Nederland. I Norden snakkes det dansk i
Danmark, færøysk på Færøyene, islandsk på Island, norsk i Norge og svensk i
Sverige og i de svenskspråklige delene av Finland.

Betegnelsen keltiske språk ble opprinnelig kun brukt for å beskrive de gæliske
språkene i Irland. Uttrykket brukes nå også om språkene som snakkes i Skottland
og Wales. Keltisk Europa betegner området der de keltiske språkene snakkes eller
tidligere ble snakket. De keltiske nasjonene er Irland, Skottland, Wales,
Cornwall, Isle of Man og Bretagne. Alle disse landene snakker eller snakket
keltiske språk, og deler derfor fortsatt den keltiske kulturen.

Noen ganger tas også Galicia og Asturias (spanske regioner) med i de keltiske
områdene, selv om keltisk språk døde ut for over 1000 år siden der. England
inkluderes av og til også, selv om Englands keltiske språk døde ut i det 18.
århundre i Devon.

De romanske språkene stammer alle fra Latin og blir i Europa hovedsakelig
snakket av ca. 210 millioner mennesker i Sørvest-Europa og i deler av
Øst-Europa. Fransk snakkes i Frankrike, Luxembourg, Monaco, Romandie (i Sveits),
Vallonia og Brussel (i Belgia), på Jersey og Guernsey samt i Valle d'Aosta (i
Italia). Italiensk snakkes i Italia, San Marino og Ticino (i Sveits). Spansk og
katalansk snakkes i Spania og Andorra, galisisk i Galicia (i Spania), rumensk i
Moldova og Romania, portugisisk i Portugal, og retoromansk i deler av Sveits..

De slaviske språkene blir i hovedsak snakket av ca. 230 millioner mennesker i
Sentral-, Øst- og Sørøst-Europa. Dette inkluderer Hviterussland,
Bosnia-Hercegovina, Bulgaria, Kroatia, Tsjekkia, Makedonia, Montenegro, Polen,
Russland, Serbia, Slovakia, Slovenia og Ukraina, i tillegg til betydelige
minoriteter i Estland, Latvia, Litauen og Moldova.

De uralske språkene er delt inn i flere undergrupper. Finsk-ugriske språk
snakkes i Norge, Sverige, Finland, Estland og europeiske deler av Russland, mens
ugriske språk snakkes i Ungarn og sibirske deler av Russland. Disse språkene
tilhører ikke den indo-europeiske språkgruppe.

I den europeiske delen av Tyrkia er tyrkisk, som tilhører de tyrkiske språk,
offisielt språk. Dette språk snakkes også av minoriteter i nabolandene, spesielt
i Bulgaria. Andre tyrkiske språk som gagausisk og tatarisk er minoritetsspråk i
ulike deler av østre og sørøstre Europa.

Totalt sett snakkes de tyrkiske språkene i Tyrkia, Aserbajdsjan, det
ikke-anerkjente området Nord-Kypros, deler av Bulgaria, deler av Hellas, deler
av Romania, deler av Makedonia, deler av Moldova, deler av Russland, deler av
Ukraina og deler av Kaukasus.

Det vanligste alfabetet i Europa er det latinske alfabet, etterfulgt av det
kyrilliske alfabet som benyttes i Russland, Hviterussland, Ukraina, Bulgaria,
Serbia, Montenegro og Makedonia, samt det greske alfabetet.

På grunn av store folkevandringer praktiseres de aller fleste kjente religioner
i større eller mindre grad i Europa. Mest utbredt er:

Flere millioner europeere tilhører ingen religion eller de er ateister eller
agnostikere. De største andelen ikke-religiøse (i prosent av innbyggertallet)
finnes i Sverige, Tsjekkia og Frankrike, i tillegg til at de fleste tidligere
kommunistiske land har en betydelig andel ikke-religiøse innbyggere.

I Sveits er noen av kantonene (regionene) offisielt katolske, andre reformerte
protestanter. Noen sveitsiske landsbyer har faktisk navnet på deres religion
skrevet på byskiltet i tillegg til bynavnet. I Georgia har den georgiske
ortodokse kirke en spesiell privilegert status. I Finland er både den finske
ortodokse kirke og den finske lutherske kirke status som statskirker. Skottland
har Presbyterianismen som nasjonal kirke, men den er ikke lenger offisiell. I
Sverige er den lutherske kirke nasjonal, men ikke lenger offisiell.

Russland anerkjenner både den østortodokse, den islamske, den buddhistiske og
den jødiske tro som offisielle. I de tre russiske delstatene Kalmykia, Buryatia
og Tuva er buddhismen offisiell religion.

En prognose for den religiøse demografien i Europa, slik den forventes å være i
2050, viser at andelen kristne vil minke noe, mens andelen ikke-troende og
muslimer vil øke noe. Tallene er basert på en studie som amerikanske Pew
Research Center publiserte i 2015.



https://no.wikipedia.org/wiki/Alan_Walker_(artist)

Alan Walker (født 24. august 1997 i Northampton i England) ble oppdaget som
musikkprodusent gjennom YouTube. Walker lastet opp den første låta i 2012 og
siden har han fått flere millioner visninger. Alan er født i England, men
flyttet til Bergen i Norge med familien i 1999. Hans far er britisk og hans mor
norsk. Han ble verdenskjent i desember 2015 da han ga ut «Faded». Han er vokst
opp i Bergen.[trenger referanse]

I 2014 ga han ut sin første offisielle electro house singel under navnet «Fade»,
som følges opp av singlene «Spectre» og «Force». Det var disse låtene som
kickstartet hans karriere. 4.desember 2015 ga han ut singelen «Faded» som er en
vokalversjon av originalen «Fade» med den ukrediterte sangeren Iselin Solheim.
«Faded» toppet Spotifys lister på under to uker og klatret helt øverst på
VG-lista Topp 20 første uken den lå ute. I starten av juni 2016 kom Alan Walker
ut med en ny sang ved navn «Sing Me to Sleep», med vokal som også synges av
Iselin Solheim, da også ukreditert. I desember 2016 kom den tredje singelen
hans, «Alone». Både den og «Sing Me to Sleep» ble suksesser og ble streamet på
Spotify flere millioner ganger den første uken.[klargjør]

Det hele startet på gutterommet i Fana i Bergen der han tidlig fikk interesse
for teknologi som senere ble en fascinasjon for programmering og grafisk design.
Med god hjelp og tilbakemeldinger fra venner på nett fikk plateselskapene øynene
opp for unggutten. I 2014 signerte Alan kontrakt med plateselskapet
NoCopyrightSounds som ga ut låta «Fade» i august 2014. «Faded» og «Sing Me to
Sleep» ble begge gitt ut gjennom plateselskapet Sony Music Sweden, som skrev
kontrakt med han sommeren 2015. Han vant klassen årets låt under
Spellemannprisen 2016 for låten «Faded».



https://no.wikipedia.org/wiki/Nettavisen

Nettavisen er en norsk nettavis, og var en av de første norske nettavisene som
ble etablert uten en papiravis i ryggen da den ble lansert 1. november 1996.
Avisen har hele tiden tatt mål av seg å dekke hele nyhetsbildet, men med
hovedvekt på hendelsesnyheter, økonomi og sport. Ansvarlig redaktør er Gunnar
Stavrum.

Gründere var Odd Harald Hauge, Knut Ivar Skeid og Stig Eide Sivertsen. Hauge og
Skeid hadde bakgrunn fra Kapital og Finansavisen. Odd Harald Hauge fikk idéen
til Nettavisen under en tur til Sydpolen da han for første gang så Internett på
en amerikansk militærbase.

Startkapitalen kom i første rekke fra investorer i og rundt Schibsted-familien.
Orkla kom senere inn som investor. I 1998 lanserte Nettavisen sammen med
Dagbladet den første digitale rubrikksatsingen i Norge.

Høsten 1999 kjøpte svenske Spray Nettavisen for 180 millioner kroner. En
konsekvens av dette oppkjøpet var at Skeid og tidligere vaktsjef Olav Anders
Øvrebø ble engasjert til å lage den tyske nettavisen Netzeitung. Et snaut år
senere kjøpte Lycos Europe Spray. Nettavisen kom da på tyske hender.

TV 2 kjøpte Nettavisen i 2003 og døpte avisen om til TV 2 Nettavisen, noe som i
2006 ble endret tilbake til bare Nettavisen. I 2005 ble underholdnings- og
livsstilsstoffet i Nettavisen flyttet over til publikasjonen Side2. Senere ble
Side3.no lansert som et magasin for menn. Nettavisen er fra 2008 en del av
selskapet Mediehuset Nettavisen.

TV 2 solgte selskapet til sine egne eiere i 2009, og Mediehuset Nettavisen eies
nå av Amedia og HMO Egmont. I 2012 kjøpte Nettavisen blogg.no



https://no.wikipedia.org/wiki/E%C3%98S

Det europeiske økonomiske samarbeidsområde (EØS) er et samarbeide mellom EU og
tre av fire EFTA-stater.

EØS ble fremforhandlet i årene 1989 til 1992. EØS-avtalen trådte ikke i kraft
fordi Sveits i folkeavstemning besluttet å ikke ratifisere den. Ved en
brevveksling mellom Norge og EU-kommisjonen ble partene enige om å opptre som om
avtalen var i kraft.[trenger referanse] Sammen med de offisielle søkerlandene
Finland, Sverige og Østerrike innførte den norske regjeringen EU-institusjoner
og forhandlet om medlemskap i EU. Norge, ved Gro Harlem Brundtland, underskrev
medlemskapsavtalen på Korfu 24. juni 1994 sammen med de andre tre søkerlandene.
Som oppfølgning av medlemskapsavtalen inngikk Norge 29. desember 1994 en avtale
med Island om opprettelse av en domstol som ble kalt EFTA-domstolen og et
overvåkningsorgan som ble kalt ESA.

Tre av EFTA-landene – Island, Liechtenstein og Norge (unntatt Svalbard) – har
sluttet seg til EØS-avtalen. Sveits har knyttet seg til EØS ved bilaterale
avtaler med EU på alle EØS-feltene utenom tjenester og investeringer og også på
felter innenfor Luxembourg-avtalen (som bl.a. omfattet miljøvern og utdanning)
og ved å gjennomføre EU-regler om utestående spørsmål direkte i egen lovgivning.

EØS-avtalen ble undertegnet i Porto 2. mai 1992. Stortinget ga samtykke til
ratifikasjon av traktaten fredag 16. oktober 1992. EØS-avtalen er gjennomført i
norsk rett ved EØS-loven av 27. november 1992. På det tidspunkt deltok også
Sverige, Finland og Østerrike i EØS-avtalen, men har senere blitt vanlige
medlemmer av EU.

Fordi EØS-avtalen medførte overføring av suverenitet til EFTAs overvåkningsorgan
(ESA) og EFTA-domstolen vedrørende håndhevelse av konkurransereglene, ble
Stortingets vedtak gjort i samsvar med § 93 i Grunnloven, noe som krever
3/4-dels flertall. 130 representanter stemte for og 35 imot. Sosialistisk
Venstreparti og Senterpartiet stemte samlet imot. Med unntak av
enkeltrepresentanter fra Kristelig Folkeparti, Fremskrittspartiet og
Arbeiderpartiet, stemte resten av Stortinget samlet for avtalen.

EØS-avtalen er dynamisk i den forstand at nye regler for det indre marked skal
utformes og gjøres gjeldende for hele EØS. Avtalen har også klausuler som
innebærer at nye områder kan bringes inn, eller at eksisterende områder kan tas
ut. Hvilke direktiver som til enhver tid omfattes av avtalen, fremgår av
vedleggene til EØS-avtalen. EFTA-sekretariatet vedlikeholder en oversikt (på
engelsk) over disse vedleggene.

Endringer av EØS-avtalens hoveddel forutsetter endringer i EØS-loven, jf. § 1.
Den ble sist endret i 2007, på grunn av EØS-utvidelsesavtalen for Bulgaria og
Romania.

Når regler for det indre marked blir utformet, har medlemmene i EFTA-delen av
EØS anledning til å delta i saksforberedelsen ved deltagelse i de EU-komiteer
som foreslår nye eller endrede regler. Det er likevel EU som til slutt vedtar
reglene. Før reglene kan bli gjort gjeldende i EFTA-delen av EØS, må de
imidlertid enstemmig vedtas i Stortingets EØS-utvalg. De EFTA-land som er med i
EØS har stemmerett i EØS-komiteen, og kan på grunn av kravet om enstemmighet,
hindre at et EU-vedtak blir gjort gjeldende i EFTA-delen av EØS
(reservasjonsretten). EØS-komiteen kan ikke hindre at EU-vedtaket blir gjort
gjeldende i EU. Vetoretten er således avgrenset til EFTA.

EØS-avtalen kom til å spille en viktig rolle i forbindelse med folkeavstemningen
om norsk EU-medlemskap i 1994. På den ene side ble det argumentert med at Norge
ikke trengte EU-medlemskap fordi Norge gjennom EØS allerede var tilsluttet det
indre marked. På den andre side ble det argumentert med at EØS-avtalen gjorde
Norge til «nesten-medlemmer» og at det eneste Norge manglet var den mulighet til
påvirkning og full deltagelse som bare medlemskap kunne gi oss.

EØS-avtalen blir kritisert av både tilhengere og motstandere av norsk
EU-medlemskap. I og med at vetoretten ikke er blitt benyttet, er det blitt
hevdet at avtalen i praksis (men ikke formelt) har overført suverenitet til EU.
Professor i offentlig rett, Eivind Smith, brukte uttrykket «konstitusjonell
katastrofe» om avtalen i en høring i Stortinget den 5. mai 1997.

Enkelte EU-motstandere ønsker at Norge bør erstatte EØS-avtalen med bilaterale
frihandelsavtaler etter mønster fra Sveits. Det er blitt pekt på at dersom Norge
sier opp EØS-avtalen, så vil handelsavtalen av 1972 ta over i og med at denne
fortsatt er gjeldende.

EØS har fordelen over medlemskap at Norge ikke trenger til å betale
medlemsavgift, som skulle bli mye penger grunnet Norges høye BNP per person. En
stor del av EU budsjett går til jordbruksstøtte, men Norge har ikke så mye
jordbruk. Norge betaler EØS-midlene, men medlemsavgift er mye mer penger,
Sverige betaler 21 milliarder NOK per år, og Danmark 18 milliarder.[trenger
referanse]

Utvidelsen av EU med 10 nye land 1. mai 2004 gjorde det nødvendig å reforhandle
EØS-avtalen. Den nye utvidede EØS-avtalen ble behandlet i Stortinget den 29.
januar 2004. Det ble da fremmet forslag om å si opp avtalen. Forslaget fikk bare
en stemme (Kystpartiet). SV og SP hadde alternative forslag, men disse falt og
den nye EØS-avtalen ble til slutt vedtatt mot kun Kystpartiets ene stemme.

1. januar 2007 ble Romania og Bulgaria medlemmer av EU. De ble provisoriske
medlemmer av EØS 1. august 2007, og fulle medlemmer 9. november 2011. På samme
måte ble Kroatia EU-medlem 1. juli 2013 og provisorisk EØS-medlem 12. april
2014. Samtlige EØS-land må ratifisere avtalen før fullt medlemskap.

EØS-midlene er bidrag fra Norge, Island og Liechtenstein til sosial og økonomisk
utjevning i Europa og til å styrke kontakten og samarbeidet med Norge.
Størrelsen på bidraget forhandles for femårsperioder. For inneværende periode
(2014-21) utgjør EØS-midlene 2,8 milliarder euro, hvorav Norge bidrar med ca
2,738 milliarder. Støtten er fordelt på 15 mottakerland. Programmene fordeler
støtte til enkeltprosjekter. Det er lagt til rette for at norske partnere kan få
støtte fra EØS-midlene for å delta i samarbeidsprosjekter. EØS-midlene er
knyttet opp mot de tre EFTA-landenes deltakelse i EUs indre marked gjennom Det
europeiske økonomiske samarbeidsområdet (EØS), derav betegnelsen.

Norge deltar i et av EU:s regionale utvikklingsprogram, Interreg Sverige-Norge,
men den norske stat må betale det som EU ellers betaler. Det var 26 millioner
euro i 2016.



https://no.wikipedia.org/wiki/Bangladesh

Folkerepublikken Bangladesh (bangla: Gôno Projātontrī Bānglādesh (গনপ্রজাতন্ত্রী
বাংলাদেশ)) er en republikk i det sørlige Asia. Landet dekker den østlige delen
av den historiske regionen Bengal. Bangladesh ligger nord for Bengalbukta, og
grenser til India og Myanmar (Burma).

Mesteparten av Bangladesh ligger i elvedeltaet der elvene Ganges og Brahmaputra
renner ut i Bengalbukta og Indiahavet. Dette deltaet er verdens største.
Elvedeltaet gjør at jordsmonnet i Bangladesh er svært fruktbar, men fører også
til store årlige oversvømmelser.

Bangladesh er også et veldig flatt land, det er bare i områdene rundt Chittagong
i sørøst og ved Sylhet i nordøst at landskapet er mer variert. Bangladeshs
høyeste punkt kalles Keokradong, og ligger i nærheten av Chittagong.

Befolkningen er etnisk homogen, bengalere utgjør 98 %. En stor majoritet av
disse snakker bengali. Bengali er statens offisielle språk, men engelsk er også
utbredt i offentlig sektor og i utdanningssystemet.

Befolkningen i Bangladesh vokser raskt. I løpet av de siste 40 årene har
innbyggertallet doblet seg to ganger (se figur). En tredel av befolkningen er
under 16 år, og medianalderen er 21,87 år.

Frem til like etter andre verdenskrig var Bangladesh en del av den britiske
kolonien India. Dagens Bangladesh overlapper med det som den gang var den
indiske provinsen Øst-Bengal.

Ved Indias deling i 1947 ble India delt i den sekulære staten India og den
islamske staten Pakistan. Bengal ble delt i to, den vestre delen ble værende i
India mens den østre delen ble med i Pakistan. Denne delen fikk navnet
Øst-Pakistan, men lå 1 500 km unna resten av landet (Vest-Pakistan, det
nåværende Pakistan).

Vest-Pakistan dominerte den nye staten fullstendig, både politisk og kulturelt.
Dette opprørte mange i Øst-Pakistan, da denne delen av landet hadde sterkest
økonomi, samt et eget språk som ikke er nærmere beslektet med urdu, Pakistans
offisielle språk.

Etter at politiske partier som gikk inn for uavhengighet for Øst-Pakistan vant
valgene i 1971 med en overveldende majoritet, begynte prosessen med å skille seg
fra Vest-Pakistan. Dette ble gjort under ledelse av Sheikh Mujibur Rahman.

Den Pakistanske hæren var fullstendig dominert av Vest-Pakistan, og gikk inn for
å stoppe opprøret. Den 25. mars 1971 begynte blodbadet, i løpet av tre dager ble
50 000 sivile bengalere drept av hæren. Ti millioner mennesker måtte flykte til
India, og Rahman ble arrestert. Før han ble arrestert kom han med en formell
uavhengighetserklæring den 26. mars.

India grep etter hvert inn til fordel for Bangladesh, og invaderte Pakistan den
4. desember. I løpet av to uker var den pakistanske motstanden knust, og Rahman
kunne vende tilbake som det uavhengige Bangladeshs første statsminister.

Sheikh Mujibur Rahman ble drept i et attentat den 15. august 1975. Den 3.
november gjennomførte de militære et kupp, men allerede den 7. november ble
lederen, generalmajor Khaled Mosharraf, kastet i et motkupp.

General Ziaur Rahman ble nå landets sterke mann. Han ble senere også valgt til
president ved valgene i 1978. Rahman ble myrdet i mai 1981, og Bangladesh ble
styrt av de militære frem til 1991, da Bangladesh ble demokratisk.

Begum Khaleda Zia, enken etter Ziaur Rahman, vant nå valget og ble
statsminister. Hun ble gjenvalgt i 1996, men ble senere samme år felt. Fra 2001
kom hun tilbake i posisjon, som leder av en koalisjonsregjering.

Etter frigjøringen i 1971 etablerte Norge diplomati med det nye landet med den
norske ambassadør sideakkreditert fra Norges ambassade i New Delhi, og fra 1996
med egen stedlig ambassadør, stasjonert ved Norges ambassade i Dhaka.

Bangladesh er en demokratisk republikk. Landets president har begrenset makt og
har i hovedsak en seremoniell funksjon. Det er statsministeren som er
regjeringssjef.

Parlamentet i Bangladesh kalles Jatiya Sangsad, og består av 300 representanter.
Representantene velges for fem år av gangen.

Landets høyeste dømmende makt er høyesterett, der lederen og de andre dommerne
utnevnes av presidenten.

Det er to dominerende politiske partier i Bangladesh, Bangladesh Jatiyatabadi
Dal (Nasjonalistpartiet) og Awamiforbundet.

Bangladesh er inndelt i seks provinser, kalt divisjoner. Disse har navn etter
sine respektive provinshovedsteder:

Bangladesh er et svært fattig og underutviklet land. BNP pr. innbygger er bare 1
400 USD. To tredeler av landets befolkning er sysselsatt innenfor
landbrukssektoren, der ris, bomull og jute er de viktigste produktene.
Bangladesh er verdens største produsent av jute.

Mesteparten av landets industriproduksjon består av tekstiler. Tekstilindustrien
i Bangladesh ekspanderte sterkt i løpet av 1980-årene, da det lave lønnsnivået
tiltrakk seg utenlandsk kapital. 40 % av kvinnene i Bangladesh jobber innenfor
denne sektoren, mange under svært dårlige arbeidsforhold. Tekstiler utgjør 75 %
av eksportverdien, og Bangladesh overgås bare av Kina i den internasjonale
handelen med tekstiler (ready-made garments, RMG). I 2013 ble det avslørt
elendige forhold i denne industrien, og en større dødsulyukke førte til at
Regjeringen økte minstelønnen til 5.300 Taka (68 dollar) fra desember 2013.

På 1990-tallet har telekomindustrien skutt fart, etter hvert også IT-tjenester i
konkurranse med indisk IT-industri. Landets største selskap og skatteyter,
Grameen Phone, er 63% eid av norske Telenor, og 37% eid av Grameen Bank.
GrameenPhone står for 1% av all verdiskapning i Bangladesh, og en betydelig
andel av skatteinntektene. Ellers er den statlige industrisektoren betydelig.
Staten er dominerende innenfor prospektering og utvinning av råolje i
Bengalbukta, og i energisektoren med en rekke statlige eide varmekraftverk.
Bangladesh er netto importør av olje, og subsidierer landbruksvarer og
drivstoff. Amerikanske Chevron har investert i salg av bensin og drivstoff, men
tildelingen av produksjonsblokker i Bengalbukta har i mange år blitt utsatt og
de utenlandske investeringene i landet er små.

Bangladesh har vært svært avhengig av utviklingshjelp, men denne er redusert og
landet er ikke lenger hovedsamarbeidsland for Norge på dette feltet.
Verdensbanken og IMF er største bistands- og lånegiver, men også Den asiatiske
utviklingsbanken ADB har gitt en del kreditter i nyere tid.



https://no.wikipedia.org/wiki/Kjennemerke_for_motorkj%C3%B8ret%C3%B8y_i_Norge

Kjennemerke for motorkjøretøy utstedes i Norge av Statens vegvesen, som har
ansvaret for registrering av kjøretøy i Norge. Kjennemerket er en kombinasjon av
bokstaver og sifre eller kun sifre, og skal vises på særskilte skiltplater.
Skiltplatene er et offentlig dokument som både identifiserer kjøretøyet og
tillater bruk av kjøretøyet. Skiltplatene er statens eiendom og skal returneres
når kjøretøyet tas ut av bruk. Som i de fleste land brukes bare skiltplater som
kan identifiseres visuelt.

Betegnelser som kjennetegn eller registreringsnummer brukes av og til for
kjennemerker. Andre betegnelser for skiltplater er bilskilt eller nummerskilt.
Bilskilt brukes bl.a. i regelverket, mens nummerskilt er mye brukt i dagligtale.

Fra 1. januar 2002 utstedes norske kjennemerkene i to størrelser, stort og lite
kjennemerke. Begge størrelsene kommer i variantene smalt og høyt. Stort
kjennemerke skal i hovedsak brukes på bil, med unntak av såkalte rallyskilt
(hvitt på svart bakgrunn) og biler der produsenten ikke har laget plass til
store skilt. Målene på skilt er maksimumsmål, og mindre varianter kan forekomme.

For biler, lastebiler, busser og lignende som betaler avgift for å kjøre på
offentlige veier. Kjennemerker for biler, lastebiler, busser og så videre har to
bokstaver etterfulgt av fem sifre. Mellom bokstavene og sifrene var det i
perioden 1993 til 2012 et kontrollmerke (også kalt oblat), som viste at alle
forhold knyttet til kjøretøyet var i orden da merket ble utstedt: Årsavgiften er
betalt, forsikringen er i orden, EU-kontroll er godkjent og kjøretøyet er ikke
begjært avskiltet. Motorsykler, mopeder, mopedbiler, tilhengere, campingvogner
og lignende har skilt med to bokstaver og fire sifre. Disse var det ikke oblat
på.

Kjennemerker for representasjonsbiler tilhørende Det kongelige hoff. Hoffet
disponerer serien A-1 til A-20 og O-1, det siste brukes kun i Bergen. Ved
transportoppdrag uten kongehusets medlemmer ombord, og ved salg benyttes
ordinære kjennemerker.

Anleggsskilt. Disse skiltene er for kjøretøy som er godkjente, men som aldri
kjører på offentlige veier. Dette omfatter traktorer, snøscootere, ulike typer
kjøretøy på flyplasser og havner, og så videre. Slike kjøretøy betaler ikke
veiavgift, og hadde derfor ikke noe avgiftsmerke i perioden 1993 til 2012.
Kjøretøy på Svalbard bruker også slike skilt, da alle veiene der er privateide.
Skilt av type B følger samme bokstavkode og tallnummerering som type A.

Rallyskilt. Disse skiltene er for kjøretøy som skal brukes til bilsport. Man kan
kjøre lovlig på veien til og fra trening eller konkurranse. Det må betales
årsavgift og ansvarsforsikring, men man slipper avgiften ved registrering, og
betaler bare merverdiavgift på kjøpet. Det er også krav om at man har personlig
lisens fra en NMF-klubb. Under kjøring må man ha med vognkort, lisens og
bekreftelse fra klubben på treningstider.

For varebiler klasse 2 som betaler veiavgift, men som ikke er for
passasjertransport. De kan ha inntil tre sitteplasser, og er primært innrettet
på transport av gods, pakker, verktøy, utstyr og lignende. Slike biler betaler
en lavere avgift enn de som har skilttype A. og har aldri bakseter. I likhet med
type A, har disse skiltene to bokstaver etterfulgt av fem siffer. Hvem som helst
kan eie en bil med grønne skilt.

Disse skiltene er for Corps Diplomatique. De brukes på offisielle biler fra
utenlandske ambassader og konsulater. De har alltid bokstavkombinasjonen CD
etterfulgt av fem siffer. De to første sifrene angir hvilket lands ambassade
bilenr er fra. Storbritannias, Israels og USAs ambassade sluttet å bruke disse
skiltene i henholdsvis 2002 og 2001, og bruker nå vanlige Oslo-skilt. Tilhengere
registreres med bokstavkombinasjonen CD etterfulgt av fire siffer.

1. november 2006 kom en ny type kjennemerker som har en blå nasjonalitetsstripe
på venstre side. Stripen har et norsk flagg og bokstaven «N», og tilfredsstiller
Wienkonvensjonen som Norge har sluttet seg til. Konvensjonen har krav om
nasjonalitetsmerking på kjennemerker og det skal brukes både foran og bak. Om
man av ulike årsaker, primært kosmetiske, ønsker å bytte til nytt kjennemerke,
kan dette bestilles nytt fra Statens vegvesen, og koster 140 kroner. Prisen for
tilhenger, som kun har ett skilt, er halve prisen. I begge tilfeller må man
levere inn de gamle kjennemerkene.

Produksjonen av kjennemerker er strengt kontrollert av myndighetene, og er
preget av hemmelighold. Kontrakten med Statens vegvesen innebærer at produsenten
lover å ikke publisere bilder eller film fra produksjonen. Ordinær anbudslengde
er på 4 år. Dagens produsent er AB Scandinavian Motorcenter, og holder til i Sem
i Vestfold. Et kjennemerke kan utstedes først etter at søknaden og
registreringen er godkjent. Hvis et eller begge skilt blir stjålet, blir det
ikke utstedt nye med samme kombinasjon. En må fylle ut et skjema fra Vegvesenet,
stemple dette hos Politiet og få utstedt nye kjennemerker med
bokstav/tallkombinasjon tilsvarende det dagens kombinasjon har kommet til ved
ens lokale trafikkstasjon. Per 2013 kostet det 140 NOK å få ut to nye
kjennemerker for personbil, og halv pris for et kjennemerke til tilhenger.

Alle skilt, med unntak av type H, ble produsert i aluminium frem til 1. januar
2009. Vegvesenet byttet da til en svensk produsent av plastskilt til en femtedel
av prisen. Fra og med 2012 gjeninnføres aluminiumsskiltene siden plastskiltene
kan sprekke under kalde forhold eller hvis de treffer noe. Dimensjonene og
skriften forblir uforandret.

Kjennemerkene, bortsett fra type D og E, starter med en bokstavkombinasjon med
to tegn. Bokstavkombinasjonen på vanlige kjennemerker forteller vanligvis hvor i
landet kjøretøyet ble registrert første gang, og kan senere ikke endres (ved
tap/tyveri kan en ny bokstav og tallkombinasjon tildeles). Nytt fra 2007 er at
man kan velge hvilket sted man ønsker bokstavkombinasjon fra ved
førstegangsregistrering, uten noen form for begrunnelse. Man får da den
bokstavkombinasjonen som for øyeblikket er i bruk på det valgte stedet.

Geografiske assosiasjoner gjør at enkelte bileiere mener en viss prestisje er
knyttet til en del bokstavkombinasjoner. Dette gjelder spesielt kodene for Bærum
(BL-BT), og flere luksusbiler solgt til personer i Oslo og Drammen har blitt
registrert med bærumskodene.

Statens vegvesen har foreslått å fjerne den geografiske inndelingen.
Hovedårsaken er at enkelte distrikter begynner å gå tom for tildelte
firesifferserier, og på den måten er med på å tvinge frem en endring.
Høringsfristen gikk ut 21. januar 2014, og en endring vil bli implementert i
løpet av 2014.

Den følgende tabellen gir en oversikt over de geografiske bokstavkombinasjonene,
med dagens kombinasjoner for fem-siffer-serier i fet skrift. :

SS ble ikke tatt i bruk på 5-sifrede registreringsnummer, hovedsakelig for å
unngå å skape assosiasjoner med SS (Schutzstaffel) fra 1930- og 1940-årenes
Nazi-Tyskland. SS er derimot i bruk for 4-sifrede registreringsnummer, dvs for
motorsykler, traktorere, tilhengere osv. Da serien er ledig, kan man søke
spesielt om bilskilt med SS. Dette er særlig aktuelt for eiere av Chevrolet SS
(Super Sport). Eier man derimot en Subaru XV-modell eller Jaguar XK-modell er
det stor sannsynlighet for at importøren har sørget for å få nettopp den
forkortelsen på skiltet, da fra henholdsvis Mosjøen og Levanger.

NS blir heller ikke tatt i bruk, da disse bokstavene forbindes med det norske,
nasjonalsosialistiske partiet Nasjonal Samling.

Mange i Bergen har problemer med dagens skilt, SV, som også er forkortelsen til
Sosialistisk Venstreparti. Over halvparten av dem som registrerer bil i Bergen
velger alternativ bokstavkombinasjon, de har som regel bestilt ZZ (Lakselv), BS
(Bærum) eller TS (Odda) i stedet. Tidligere hadde Bergen SU og SP, som begge er
forkortelse for henholdsvis Sosialistisk Ungdom og Senterpartiet, uten at det
resulterte i noe bråk. Imidlertid er ikke de forkortelsene like innarbeidet som
SV.

Tidligere var det ikke helt uvanlig at eiere ønsket å registrere bilene sine ved
Statens vegvesens kontor på Billingstad i Asker for å få «Bærumskilt». Fra 2007
kan man også få bærumskilt på sin lokale trafikkstasjon, og bærumskilt er
landets mest populære skilt.

Bokstavene G, I, M, O, Q, W, Æ, Ø og Å brukes ikke på grunn av likheten med
andre bokstaver eller sifre. Unntakene er i kombinasjonene GA, AW, UG, ZW, RW,
HW, NW, DW.[trenger referanse]

I motsetning til tre naboland (DK, S og UK)[trenger referanse] tillater ikke
Norge individuelt tilpasset innhold på skilt. Tilsvarende tillater enkelte land
at skiltet følger eier av bilen og ikke selve bilen (CH, D, UK), dog kan man i
UK ikke ha en skilt som er 'nyere' en bilens alder.

De første registre over motorvogner var separate regionale registre med egne
nummerserier. Inntil 1913 var forvaltningen av ferdsel på veiene delt. I
kjøpsteder ( i dag bykommuner) ble ferdselen regulert i politivedtektene.
Politimesteren tildelte kjennemerke og førte register. Utenfor kjøpstedene var
det amts-styret som fastsatte vedtekter for bruk av veiene. Amtmannen tildelte
kjennemerker og førte register for sitt amt.

De første bestemmelser i Norge om bruk av motorvogner og krav om kjennemerker
kom ved vedtak i amts-styret for Kristians amt (i dag Oppland fylke) 22. mars
1899. Ytterligere 7 amt (Akershus, Hedemarkens, Buskerud, Bratsbergs, Søndre og
Nordre Bergenhus, Romsdals amter) fattet tilsvarende vedtak mellom 12. april
1899 og 12. juni 1899. Vedtakene ble stadfestet i kongelig resolusjon 2.
september 1899.

De første kjøpsteder med vedtak om registrering av motorvogner var Kristiania
ved vedtak i bystyret 29. juni 1899 og Trondhjem ved vedtak i bystyret 5. mai
1900. Vedtaket for Kristiania ble stadfestet i kongelig resolusjon 24. juli
1899, for Trondhjem 26. mai 1900.

I 1903-1911 vedtok etter hvert alle amtene nye vedtekter. Kjennemerke og skilter
ble innført som i kjøpstedene, men med 12 cm høye sifre og eiers hjemsted øverst
med 6 cm høye bokstaver i hvit farge på svart bunn. Eieren kunne selv lage
skiltet eller få det laget av skiltmaler.

Schous Bryggeri ble 23. mai 1900 tildelt kjennemerket «1» i Kristiania amt på
sin nye lastebil, en tosylindret Daimler. Den ble den første bil i Norge med
kjennemerke, men den var ikke den første bil i Norge. Den var allerede ute av
bruk og ble derfor ikke registrert. Flere av de første bilene i amtene ankom før
registre ble opprettet og fikk aldri kjennemerker.

Motorsykler var ikke registreringspliktige etter vedtektene for motorvogner.
Derimot var det registreringsplikt for sykler i flere amter, og endel
motorsykler er ført i disse registre. Praksis var svært forskjellig mellom
amtene. Smaalenenes amt (Østfold) innførte samme registreringsplikt for
motorsykler som for motorvogner fra 28.09.1907.

De aller fleste av bilene som kom til landet ble solgt nye i Kristiania og
registrert her, selv om eier bodde annet sted i landet. Ved eiers flytting
beholdt de også ofte sitt kjennemerke. Ved eierskifte eller opphugging ble
kjennemerket meldt ledig og brukt om igjen.

En ny lov om motorvogner ble vedtatt 21. juni 1912 og et nytt
registreringssystem ble fastsatt i kongelig resolusjon fra 18. mars 1913. Begge
trådte i kraft fra 1. april 1913. Registrering ble overført fra amtmannen til
politiet. Det ble opprettet et sentralt, landsomfattende understellsregister.
Kjennemerkene fikk én bokstav for amtet (fra 1918 fylket) hvor kjøretøyet var
registrert, etterfulgt av inntil 3 sifre. Amtmannen hadde ansvaret for å fordele
nummerseriene (0-999) mellom politimestrene i amtet.

I alle amter/fylker ble nummerserier fordelt mellom politidistriktene av
amtsmannen, og mellom grupper av kjøretøy av politimestrene. Kongehuset fikk
allerede på dette tidspunkt tildelt nummerserien A-1 til A-9. Øvrige faste
tildelinger i Kristiania:

Nummerfordelingen, både i hovedstaden og øvrige distrikter, ble endret flere
ganger mellom 1913 og 1940. En sterk økning i antall biler etter 1. verdenskrig
førte til at nummerseriene måtte utvides til 5 sifre i flere politidistrikt.

Skiltforskriftene ble endret i 1920. Motorsykler skulle nå ha to skiltplater.
Den fremre skulle plasseres på langs av skjermen, med kjennemerket malt på begge
siden. Tegnene skulle være 7 cm høye og selve platen 9 cm høy. Den bakre
skiltplaten skulle plasseres på tvers og med samme utforming som før med 6 cm
høye tegn og fylkesbokstav øverst. Motorsykler med sidevogn skulle ha en
skiltplate bak på vognen med samme utførelse som bakre skiltplate for biler.

Biler som tilhørte brannkorpsene ble ansett å falle utenfor de ordinære
forskriftene og ført i egne protokoller med egne nummerserier Eksempler på
skilter er K-BV-1 i Kristiansand, I-AB-1 i Arendal, SB-1 i Sandefjord og D-B-1 i
Drammen. Nummerseriene henviste til korpsenes interne inventarnumre. Praksis
varierte imidlertid mye. Noen brannkorps brukte ordinære skiltplater (bl.a Bodø
og Trondheim), andre hadde ingen skiltplater (bl.a. Bergen). Fra 1938 skulle
alle brannbiler ha skiltplater, men praksis med inventarnumre fortsatte.

Nye skiltforskrifter ble innført fra 17. januar 1929. Nå ble det innført
standardiserte støpte skilt. Tegnene ble standardisert til 9 cm høyde og 4,5 cm
bredde, og med enhetlig skrift-type (vertikal jernskrift). Skiltplatene skulle
nå være like store både foran og bak. Det var flere produsenter, så
standardiseringen av utseende ble ikke gjennomført helt og fullt. Man så både
skiltplater med tegn støpt i ett med bakplaten og andre skiltplater med tegn
naglet til standard bakplater. Bakplatene varierte fra helt glatt til kuplet og
smårutete.

Biler brukt i næring fikk fra 1929 forskriftsmessig pålegg om undertekstene
RUTEVOGN, LEIEVOGN eller DROSJE på skiltplatene. Drosjer i flere byer hadde
brukt underteksten siden 1913 med hjemmel i lokale politiforskrifter.

Vestfold fylke tok i bruk bokstaven Z fra 20. april 1929. Bokstaven G var
ugyldig fra 1. januar 1931. Det hadde vist seg at bokstavene C og G var lette å
forveksle i trafikken. Frem til nyttårsskiftet 1930/1931 ble alle skiltplater
byttet ut med nye plater med Z som fylkesbokstav og samme sifre som før.

Fra 3. juni 1942 ble kjennemerkene ytterligere standardisert og noe modernisert.
Tegnene ble øket noe i størrelse, til 9 cm høye og 4,5 cm bredde (unntatt
bokstaven I og sifferet 1). Bilsakkyndige kjøpte nå selv inn skiltplatene og
utleverte dem ved registrering. Bruk av kontroll-plombe opphørte. Skiltplatene
ble nå laget i aluminiumsplater med pregede tegn, men innføringen av disse over
hele landet tok tid, sannsynligvis varte overgangsperioden til langt ut i
1950-årene.

Dagens system ble innført fra 1. april 1971. Tildelt kjennemerke følger nå
kjøretøyet ut dets levetid, og resirkuleres ikke. Kjennemerkene fordeles
fortløpende ved registreringen. .

- Fra den 1. januar 2002 ble nye skrifttyper innført, de såkalte
«digitalskiltene» med svart kant («sørgerand»). Avstanden mellom bokstaver og
sifre var øket noe for å gi plass til kontrolloblat. Alle tegn var like brede og
tilpasset elektronisk avlesning. Skrifttypenes lesevennlighet var ikke helt
vellykket, bl.a.var A og R for like og kunne forveksles. Fra den 1. november
2006 ble skrifttypene endret igjen, og nasjonalitetsmerke (frivillig) ble
innført på skiltet.

- Fra 1. januar 2009 til 31. desember 2011 ble skiltplatene laget i plast med
litt endrede skrifttyper. Deretter ble skiltplatene igjen laget i aluminium med
uendret skrifttype.

I 1927 ble det innført kvitteringsmerke for betalte årsavgifter. Merket skulle
festes foran på bilen. Det var mulig å få kjøpt særskilte skiltplater med plass
til avgiftsmerket i overkant. Bruk av slike skiltplater var frivillig. Ordningen
opphørte i 1932.

Norskregistrerte motorkjøretøy skulle fra 1993 ha kontrollmerker som bevis på at
det på utstedelsestidspunktet ikke forelå vedtak om bruksforbud og inndragning
av kjennemerker med hjemmel i vegtrafikkloven § 36. Kontrollmerket skulle
plasseres mellom bokstavgruppen og første siffer. Betalt årsavgift for
motorkjøretøy, betalt lovpliktig trafikkforsikring og gjennomført godkjent,
periodisk kjøretøykontroll (EU-kontroll) var vilkårene som måtte være oppfylt,
for at det skulle skrives ut kontrollmerker fra veimyndighetene. Merkene ble
sendt ut i posten til alle bileiere som hadde oppfylt vilkårene. Merket fikk
etterhvert en strekkode som ble brukt til avlesning. Merket skiftet farge hvert
år; det ble rullert mellom rødt, gult og blått. Et kjøretøy med feil farge på
avgiftsmerket kunne bli avskiltet av politi eller tollvesen. Hvis en bileier
fikk skilt på bilen etter utsendelsen av årets oblater fikk man den «gamle
typen» uten strekkode og med skiltnummeret påskrevet for hånd med vanlig penn.
Samtidig med innføringen av nasjonalitetsstripe 1. november 2006, ble det laget
en egen rektangulær firkant for oblatmerket mellom bokstavene og tallene. Siste
dag med produksjon av skilt med eget oblatfelt var 9. mai 2012.

Hæren og marinen brukte ordinære sivile kjennemerker på sine første
motorkjøretøy. Fra 1935 fikk Hæren de første spesialkjøretøyene. En panservogn
ble kjøpt inn på prøve, og 3 lastebiler ble ombygd til pansrete lastebiler som
et forsøk. Disse kjøretøyene falt utenfor de sivile kjøretøyforskriftene, og
fikk særskilte kjennemerker: PV-1 for panservognen og PB-21 til PB-23 for
panserbilene. Skiltplatene hadde svarte tegn på bronsefarget bunn og undertekst
HÆREN. Fra 1936 fikk hærens øvrige kjøretøy med sivile kjennemerker også nye
skiltplater med undertekst HÆREN og svarte tegn på bronsefarget bunn.

Bruk av våpengren-bokstaver opphørte for norske militære kjøretøy i 1957. NATOs
Nordkommando benyttet kjennemerkene frem til nedleggelsen i 1994.

Tyske kjennemerker: Den tyske okkupasjonsmakten brukte ordinære tyske
kjennemerker på sine kjøretøy, også på rekvirerte norske kjøretøy. I tillegg var
egne bokstavserier avsatt til bruk i okkuperte og kontrollerte områder. I Norge
brukte den tyske militære overkommandoen (Militärbefehlshaber von Norwegen)
bokstavserien MN-0000. Rikskommisariatet (Reichskommisare der besetzen
Norwegischen und Niederlandischen Gebiete) brukte bokstavserien RK-0000. Noe
overlapping forekom. Både reichkommisär Josef Terboven i Norge og reichkommisär
Arthur Seyss-Inquhart i Nederland brukte kjennemerket RK-1.

Amerikanske kjennemerker: Kjøretøy tilhørende det amerikanske luftforsvaret
United States Air Force i Europa (AFE) bruker skiltplater med amerikanske
militære kjennemerker hvor basen er angitt med en bokstavkode. På 1980- og
1990-tallet ble egne kjennemerker brukt for slike kjøretøy tilknyttet Flesland
og Ørlandet flyplasser. Flesland Air Station brukte "AFE FAS" og Ørlandet
Military Airlift Squadron brukte "AFE ØMAS".

Russiske kjennemerker: Det russiske gruvesamfunnet Barentsburg på Svalbard
brukte fra ca 1990 til ca 2008 særskilte russiske kjennemerker. I dag brukes
samme norske skiltplater som ellers på Svalbard.[trenger referanse]

Det nedlagte gruvesamfunnet Pyramiden hadde også egne, russiske kjennemerker på
1990-tallet.

Svenske kjennemerker: De norske polititroppene som kom til Norge fra Sverige ved
frigjøringen i 1945 brukte særskilte svenske militære kjennemerker med svarte
tall på gul bunn (ordinære svenske militære kjennemerker har gule tall på svart
bunn). Kjennemerkene ble benyttet frem til sommeren 1945 og deretter byttet ut
med nye norske militære kjennemerker (se eget avsnitt ovenfor).



https://no.wikipedia.org/wiki/Skam_(TV-serie)

Skam (stilisert som SKAM) er en nettbasert dramaserie som handler om livet til
en rekke ungdommer på Hartvig Nissens skole i Oslo. Det har hittil kommet ut tre
sesonger i serien, som hver har fokusert på én rollefigur (Eva i sesong 1, Noora
i sesong 2 og Isak i sesong 3). Anbefalt målgruppe for serien er 15 år.

Serien er produsert av NRK P3. Den sendes på seriens hjemmeside med nye klipp
hver dag som settes sammen til en episode hver fredag. Serien vises også på NRK3
og ble første gang vist i 2015. Første klipp kom ut på nettsiden 22. september,
mens første hele episode kom ut fredag 25. september. I gjennomsnitt har
nettsiden 1,2 millioner unike brukere per uke og mer enn en million personer
strømmer de ukentlige episodene. Den første episoden av Skam er en av de mest
sette enkeltepisodene på NRK TV (nett-tv) noensinne. I første uke av juni 2016
utgjorde strømming av Skam over halvparten av all strømmetid på NRK Nett-TV.

TV-serien fikk god kritikk og har fått ros for å ta opp viktige temaer som
overgrep, voldtekt og press på en opplysende og nyskapende måte. Skam ble kåret
til årets beste TV-serie i 2015 av NATT&DAG. Serien vant fem priser under
Gullruten 2016: beste TV-drama, beste nye programserie og årets nyskapning, samt
fagprisene for beste klipp TV-drama (Ida Vennerød Kolstø) og årets innovasjon
(Julie Andem og Mari Magnus).

Konseptet går ut på at man kan følge alle rollefigurenes fiktive liv fra dag til
dag på Skams hjemmeside og se figurenes profiler på sosiale medier, blant annet
Instagram og Facebook. I løpet av hver uke blir det lagt ut små klipp på
hjemmesiden, som på fredager samles sammen til én episode som blir lagt ut på
NRK Nett-TV. Episoden blir også sendt på NRK3. Skam handler om hvordan det er å
være skoleelev på videregående skole i dag; russetiden, utroskap,
venninnekrangler, karakterer, skolepress, voldtekt og homofili er noen av
temaene serien tar opp.

Eva Kviig Mohn (spilt av Lisa Teige) er hovedfigur i første sesong. Handlingen
finner sted høsten 2015 og Evas vennegjeng – Noora, Vilde, Sana og Chris – er
sentrale karakterer. Mye av sesongen handler om Eva og kjæresten Jonas'
turbulente forhold.

Noora Amalie Sætre (spilt av Josefine Frida Pettersen) er hovedfigur i andre
sesong. Handlingen finner sted våren 2016. Sesongen handler om hennes liv
gjennom vårsemesteret på Hartvig Nissens VGS og særlig om hennes forhold til
tredjeklassegutten William. Fjerde episode, «Jeg visste det var noe rart med
henne», var en påskespesial.

Isak Valtersen (spilt av Tarjei Sandvik Moe) er hovedfigur i tredje sesong.
Handlingen finner sted høsten 2016.



https://no.wikipedia.org/wiki/Edvald_Boasson_Hagen

Edvald Boasson Hagen (født 17. mai 1987 i Rudsbygd) er en norsk syklist som
sykler for det sørafrikanske UCI WorldTour-laget Team Dimension Data. Han syklet
tidligere for det britiske laget Team Sky i fem sesonger fra 2010 til 2014, og
det amerikanske laget HTC-Highroad i to sesonger fra 2008 til 2009. Han har
gjort seg bemerket med en rekke topp-plasseringer, blant annet med en
sølvmedalje fra VM 2012. Boasson Hagen har en spesialitet som temporytter og
sprinter. Han er også en meget god brosteinsrytter, samt at han er kjent for
sine kvaliteter som bruddrytter.

I 2005 vant han sluttetappen i Fredsrittet. Han syklet for norske Team Maxbo
Bianchi i 2006 og 2007. Han vant åtte ritt i 2006, deriblant tre etapper i Tour
de l'Avenir (ungdommens Tour de France) i Frankrike. Han deltok som den yngste
rytteren i VM-temporittet (U23) i Salzburg 2006, der han syklet inn til en sterk
5.-plass. I landeveisrittet i samme VM ble han nummer 9.

Sesongen 2008 innledet han med å bli nummer fem på prologen i Tour of
California, før han i mars slo til med sin første proffseier på tempoetappen
(8,3 km) i Critérium International. Hans første ProTour-seier kom 26. august
2008 på 6. etappe i ENECO Tour. Noen uker senere vant han tre etapper i Tour of
Britain.

Fremgangen fortsatte i 2009. 8. april 2009 vant han semi-klassikeren
Gent-Wevelgem. Han debuterte i Grand Tour-sammenheng i Giro d'Italia 2009 med å
være på det vinnende laget på den innledende lagtempoetappen, og den 15. mai
2009 vant han den 7. etappen, i tillegg til at han ble nummer to på 6. og 8.
etappe, og nummer tre på den siste tempoetappen. I august kjempet han lenge i
toppen i Polen rundt. Han tok to etappeseire, og endte på tredjeplass
sammenlagt. Ti dager senere var det Eneco Tour. Her vant han to etapper, var på
pallen på ytterligere fire av de åtte etappene, og tok sammenlagtseieren med
klar margin. Under Tour of Britain vant han fire etapper på rad og tok
sammenlagtseieren.

Boasson Hagen kom på andreplass sammenlagt i Tour of Oman i februar 2010, og han
tok poengtrøyen og ungdomstrøyen. Han bar ledertrøyen på andre og tredje etappe,
vant tredje etappe og den avsluttende 18,5 kilometers tempoetappen. På
tempoetappen distanserte han seg med nærmere ett minutt til alle andre enn
sammenlagtvinner og tempoekspert Fabian Cancellara, som han slo med 17 sekunder.
I mai var han tilbake etter et skadeavbrekk i to måneder på grunn av smerter i
akillessenen Det første rittet etter at han kom tilbake var Bayern rundt som han
tok som et treningsritt, før han deltok i etapperittet Critérium du Dauphiné der
han vant siste etappe. Før skaden hadde Edvald vunnet fire etapper siden nyttår,
hvorav en av seierne kom på lagtempo.

I 2011 ble Boasson Hagen igjen norgesmester i tempo. I Tour de France 2011 vant
han den sjette og lengste) etappen, Dinan–Lisieux, foran Matthew Goss og Thor
Hushovd, og den syttende, og han kom på andreplass på den sekstende bak Thor
Hushovd. Boasson Hagen vant for andre gang sammenlagt i Eneco Tour, denne gang
22 sekunder foran Philippe Gilbert. Han vant også den siste etappen, poengtrøya
og ungdomstrøya. Gjennom 2010 og 2011-sesongen var Boasson Hagen gjenkjennbar i
feltet med sine karakteristiske gule sykkelsko, levert gjennom en privat
sponsoravtale med den franske hjulprodusenten Mavic.

Boasson Hagen vant NM i landeveissykling 2012, hans første NM-gull i
fellesstart. Underveis var han støttet av lagkamerat i Team Sky, Lars Petter
Nordhaug, og de kom sammen inn til mål etter å ha forlatt resten av
norgeseliten. I Tour de France 2012 var Boasson Hagen eneste norske deltager,
hvor han bidro sterkt til at Bradley Wiggins vant sammenlagt foran lagkamerat
Chris Froome. I fellesstarten i VM i landeveissykling 2012 i september tok han
sølv bak Philippe Gilbert og foran Alejandro Valverde.

Sesongen 2013 fikk en tøff start med manglende resultater i vårsesongen. Hans
første seier for året kom under Tour of Norway, da han vant sammenlagt og 4.
etappe. Hans andre seier for sesongen var på 3. etappe av Critérium du Dauphiné.
I Tour de France 2013 gjorde han en fenomenal jobb for sin kaptein, Chris Froome
på Team Sky. Like før innspurten på den 12. etappen var Boasson Hagen involvert
i en stygg velt som førte til to brudd i skulderbladet og at han måtte bryte
touren. Han var tilbake i konkurranse i Vuelta a España 2013, der han kom på
andreplass på to etapper. I VM i landeveissykling 2013 i Firenze tok han
bronsemedalje i lagtempo sammen med sine lagkamerater i Team Sky, mens han kom
på 20.-plass i landeveisrittet.

2014-sesongen ble preget av manglende resultater, skader og spekulasjoner om
hvilket lag Boasson Hagen skulle sykle for kommende sesong. Etter en grei start
i vår-klassikerne, måtte han trekke seg fra Giro d'Italia 2014 etter den andre
hviledagen på grunn av skader han hadde pådratt seg tidligere i rittet. I
forkant av norgesmesterskapet på Eidsvoll i juni trakk Boasson Hagen seg fra
alle øvelser på grunn av vedvarende skadeproblemer. Dermed var han heller ikke
aktuell for Tour de France 2014, siden det endelige laguttaket ville bli gjort
med bakgrunn i resultatene fra de nasjonale mesterskapene.

På en pressekonferanse 27. august 2014 ble det kjent at Edvald Boasson
Hagen hadde signert en toårskontrakt for MTN-Qhubeka, og var tiltenkt en
kapteinsrolle i laget.

29. mars, i Gent–Wevelgem, pådro han seg et kravebeinsbrudd som ødela for
vår-sesongen. I slutten av mai tok han sin første seier på nesten to år da han
vant den femte etappen av Tour des Fjords. I NM i landeveissykling i Boasson
Hagens hjemtrakter ble han norgesmester både på tempo og landevei. I september
vant han Tour of Britain sammenlagt for andre gang i karrieren.



https://no.wikipedia.org/wiki/Ramadan

Ramadan (arabisk: رمضان) er den niende måneden i den islamske kalender og islams
fastemåned. Den mest framtredende hendelse i denne måneden er en faste som blir
praktisert av alle muslimer. Fasten er et så fremherskende trekk ved denne
måneden at noen mener at navnet for måneden, ramadan, er det arabiske ordet for
faste, men det islamske begrepet for faste er sawm (siyam, saum).

Den islamske kalender følger månen, og derfor flytter månedene seg 11-12 dager
hvert år i forhold til den gregorianske kalender. Måneder regnes tradisjonelt
for å starte når en rettroende muslim iakttar nymånen på himmelen, og derfor kan
det ikke presis fastslås når en måned vil starte. Spørsmålet om tidfesting av
måneder har imidlertid vært diskutert av Det Europeiske Fatwarådet, som har
anbefalt at man anerkjenner kjente månetidskalendre. Ettersom fasteskikkene
forutsetter avholdenhet fra mat i tiden mellom soloppgang og solnedgang er det
mange muslimer som reiser bort når ramadan faller i de nordlige sommermånedene
med korte eller helt fraværende nattetimer.

For å tydeliggjøre fastens rolle som en form for tilbedelse, legger muslimene
vekt på at fasten er en avtale med Gud, kalt Niyah (intensjon, hensikt): man
gjør dette kun for Allah. Man trenger ikke ytre denne hensikten høyt. Profeten
Muhammed sa; «Handlinger blir bedømt i henhold til intensjonen bak dem, og alle
får hva vedkommende hadde intensjon om.» Intensjonen må sies (i ens indre) før
første bønn om morgenen.

Den fysiske faste er et uttrykk for en indre renselse, og dessuten en prøve på
lydighet og utholdenhet. Blant andre formål med fasten kan nevnes at man ved å
faste erfarer sultfølelsen hos de fattige, og at rik og fattig settes på samme
trinn. Fasten kan også oppfattes som en takk til Gud for hans ledelse og
barmhjertighet og en fornektelse av seg selv hvor man bortviser det som gir
grunnlag for umoral og etterstreber høyere verdier, dvs. de åndelige verdier.
Altså er fasten både en fysisk, moralsk og åndelig disiplin.[trenger referanse]

Det anbefales å spise og drikke før daggry, og å bryte fasten ved solnedgang med
dadler og vann før man spiser et kveldsmåltid. De fleste muslimske samfunn har
også utviklet spesielle mattradisjoner knyttet til fasten.

I løpet av fasten betales en gave/kollekt (zakat al-Fitr) til veldedighet, slik
at fattige kan ha råd til en verdig Eid-fest.

I løpet av fasten leses/resiteres hele Koranen. Til dette bruk finnes en
inndeling av Koranen i tretti like store deler.

Fastemåneden avsluttes med id-festen, som er muslimenes største høytid. Id
begynner ved solnedgang den siste dagen i Ramadan, og varer hele neste dag.
Høytiden feires i hjemmene og moskeen. Man gir hverandre gaver, har festklær på,
pynter hjemmet og spiser et festmåltid. Gavene til jentene er som oftest klær.

Det er faste i ramadan som regnes som den troendes plikt i henhold til islams
fem søyler.

Sjiamuslimer faster ikke i muharram, men faster på imamenes fødsels- og
dødsdager.

Arabiske ord kan transkriberes på ulike måter. De skrivemåtene som er gjengitt
her er hentet fra de nevnte bøkene.



https://no.wikipedia.org/wiki/Belgia

Belgia (nederlandsk: België, fransk: la Belgique, tysk: Belgien), offisielt
Kongeriket Belgia (nederlandsk: Koninkrijk België, fransk: Royaume de Belgique,
tysk: Königreich Belgien) er et land i Vest-Europa. Det grenser til Nederland,
Tyskland, Luxembourg og Frankrike, og det har dessuten en liten kystlinje mot
Nordsjøen (65 km).

Belgia ligger i Vest-Europa mellom Nordsjøen, Frankrike og Nederland. Belgia har
et areal på 33 990 kvadratkilometer og er delt inn i tre geografiske regioner:
Kystsletten i nordvest, det sentrale platået og Ardennene i sørøst. Kystsletten
består hovedsakelig av sanddyner og dikelandskap. Dikelandskapet er landområder
nær eller under havnivå, der havet holdes ute ved hjelp av diker, eller sletter
som er drenert ved hjelp av kanaler. Det sentrale platået er et jevnt område som
sakte stiger innover i landet, og har mange fruktbare daler og er irrigert av
mange vannveier. Her finnes også mer kuperte områder, inkludert grotter og små
gjel.

I sørøst ligger Ardennene, som er mer kupert enn resten av landet. Det er et
tett og kupert skogsområde, som ikke egner seg så godt til jordbruk. Området
strekker seg inn i de nordlige delene av Frankrike og inn i Tyskland, der
området heter Eifel. Det er her man finner det meste av dyrelivet i Belgia. Det
høyeste punktet i Belgia, Signal de Botrange med 694 meter, ligger også i dette
området. Belgia har relativt få naturlige innsjøer, og ingen av dem er store.

Belgia deler grenser med Frankrike (620 km), Tyskland (167 km), Luxembourg
(148 km) og Nederland (450 km). Den totale landegrensen er 1 482 km, i tillegg
til 73,1 km med kystlinje. Belgia er tilnærmet det geografiske midtpunktet i
Vest-Europa, og alle de store hovedstedene i Vest-Europa ligger innenfor
1 000 km fra Brussel, som er hovedsetet for både EU og NATO. Fra sørøst til
nordvest er landet 280 km langt, og fra nordøst til sørvest 222 km.

Befolkningstettheten på 336/km² er en av Europas høyeste etter Nederland og
småstater som Monaco.

Belgias hovedreligion er romersk-katolsk kristendom; 65 prosent bekjenner seg
til denne. Resten tilhører andre religioner som luthersk kristendom, islam og
jødedom. Religion var en av hovedgrunnene til at Belgia rev seg løs fra det
protestantiske Nederland.

Geografisk og kulturelt har Belgia alltid ligget i sentrum av Europa. Flere
store kulturer og folkeslag som romere, tyskere, franskmenn, nederlendere,
spanjoler og østerrikere har påvirket Belgia opp igjennom de siste 2000 år.

Den første større demografiske påvirkningen vi har god dokumentasjon på er da
den romerske republikken okkuperte området i det første århundret før Kristus.
De ble etterfulgt av frankerne på 400-tallet. Frankerne etablerte det
merovingske kongedømmet, som ble til Frankerriket på 700-tallet. I middelalderen
ble statene i området delt i mange små føydalstater. De fleste av disse ble
forent av burgunderne på 1300- og 1400-tallet. Disse statene ble til en viss
grad selvstendige på 1400-tallet og ble kalt De sytten nederlandske provinsene.

Området ble senere assosiert med Nederland. Under hundreårskrigen kom området
under burgundisk styre og senere under spansk overherredømme inntil de nordlige
provinsene (dagens Nederland) fikk sin selvstendighet. Etter dette fulgte
østerriksk styre under Huset Habsburg.

De sørlige deler av Nederlandene var ettertraktet av forskjellige franske
erobrere og ble skueplass for flere kriger mellom Frankrike og enten Spania
eller Østerrike på 1600- og 1700-tallet. I 1794 kom området under Napoleon.
Etter Napoleons fall i 1815 ble Belgia gjenforent med Nederland frem til den
belgiske revolusjonen i 1830. Belgia ble da et suverent kongerike, og tronen ble
tilbudt den tyske hertug Leopold av Sachsen-Coburg. Belgia var katolsk og hadde
et demokratisk parlament i tillegg til kongen. Mellom løsrivelsen og andre
verdenskrig utviklet det belgiske demokratiet seg fra et oligarki dominert av de
to hovedpartiene, katolikkene og liberalerne, til et system med allmenn
stemmerett og et tredje parti, arbeiderpartiet, og en sterk stilling for
fagbevegelsen.

Under Berlin-konferansen i 1885 ble Kongo overdratt til Leopolds sønn Leopold II
som privat eiendom. I 1908 overtok staten Belgia landet som en koloni, kjent som
Belgisk Kongo. Belgia ble kjent for sin brutalitet i området, hvor den
privateide Kongostaten var basert på slaveri, tortur og terror. Kolonien løsrev
seg imidlertid fra Belgisk styre i 1960. Frem til på slutten av 1970-årene var
samtlige dokumenter om Leopold og massemordet på millioner av mennesker
hemmeligstemplet og trygt forvart bak solide murer i belgiske arkiver.

Etter å ha blitt invadert to ganger i løpet av 1900-tallet, under første og
andre verdenskrig, begge gangene på tross av belgisk nøytralitet, forlot Belgia
sin langvarige nøytralitetspolitikk og sluttet seg til NATO etter andre
verdenskrig. Belgia er et av de grunnleggende medlemslandene i EU og regnes til
det såkalte Kjerne-Europa.

Belgia er i dag vertskap for NATOs hovedkvarter og en stor del av EUs
institusjoner og administrasjon, blant annet Europaparlamentet.

Belgia er et føderalt, konstitusjonelt monarki delt inn i både tre regioner og
tre samfunn (se avsnittet «Administrativ inndeling»). Regionene og samfunnene
har et utstrakt selvstyre, og springer ut av språklige skillelinjer. Den
belgiske grunnloven av 1831 etablerte opprinnelig landet som en sentralstyrt
enhetsstat, men siden 1970-tallet har utviklingen gått i stadig mer føderativ
retning. Den siste større revisjonen av grunnloven kom i 1993.

Den belgiske monarken er landets statsoverhode. Kong Albert II, som etterfulgte
broren Baudouin I i 1993, abdiserte 21. juli 2013 til fordel for sin sønn,
Filip. Kongens offisielle tittel er «belgiernes konge». Kongen har i hovedsak en
seremoniell rolle i belgisk politikk, men har det formelle ansvaret for å utpeke
regjeringen og undertegne nye lover. Kongen er også øverstkommanderende for de
væpnede styrker.

Den utøvende makt på føderalt nivå ligger hos den belgiske regjeringen, som
ledes av en statsminister. Statsministeren utpekes av monarken etter råd fra en
såkalt informateur, en kongelig utpekt politiker som har som oppgave å sondere
det politiske landskapet etter et valg for å finne et styringsdyktig flertall.
Selv om grunnloven legger opp til at kongen også har ansvaret for å utpeke
regjeringsmedlemmene er dette noe som i praksis gjøres av den nye
statsministeren. Regjeringen kan maksimalt ha 15 medlemmer, og grunnloven krever
at halvparten skal være franskspråklige og halvparten nederlandskspråklige.
Belgia praktiserer såkalt positiv parlamentarisme, noe som vil si at den
nyutnevnte regjeringen trenger parlamentets tillit før den kan tiltre.

Yves Leterme (CD&V) hadde stillingen som statsminister frem til valget i 2010.
Valget i juni 2010 endte med at det ikke sto igjen noen klar vinner, hvilket
førte til politisk kaos i det belgiske parlamentet, og at landet stod uten
regjering. Den 6. desember 2011 ble Elio Di Rupo satt inn som Belgias
statsminister etter at regjeringsforhandlingene hadde vart i 540 dager.

Det belgiske føderale parlamentet har to kamre. Det belgiske underhuset kalles
representantkammeret, og har 150 direkte valgte medlemmer. Representantene
velges fra elleve valgdistrikter hvert fjerde år med mindre det blir holdt
nyvalg tidligere. Antallet representanter fra hvert valgdistrikt er
proporsjonalt med valgdistriktets innbyggertall, og valgdistriktene følger med
unntak av i Flamsk Brabant provinsgrensene. Sperregrensen er på fem prosent og
regnes pr. valgdistrikt, med unntak av i tre valgdistrikter som ikke har noen
slik grense. Fordelingen av representanter følger D'Hondts metode.

Overhuset kalles Senatet, og består av 71 senatorer. 40 av disse velges i
direkte valg med de tre regionene som valgkretser, og disse valgene avholdes
samtidig som representantkammer-valgene. 21 av senatorene velges i indirekte
valg i de tre samfunns-parlamentene (10 i Det flamske parlamentet, 10 i Det
franske samfunns parlament og 1 i Det tyskspråklige samfunns parlament). De
siste 10 senatorene velges av resten av Senatet, der seks går til den
nederlandskspråklige gruppen og fire til den franskspråklige. Myndige barn og
barnebarn av monarken har også plass i Senatet, men deltar av sedvane ikke i
avstemninger. Generelt sett har Representantkammeret mer makt enn Senatet, selv
om ting som grunnlovsendringer må ha flertall i begge kamre.

Belgia har et flerpartisystem der de politiske partiene nesten uten unntak
følger de språklige skillelinjene i landet. Etter valget i 2007 ble
valgalliansen mellom de to høyreorienterte flamske partiene Christen
Democratisch en Vlaams og Nieuw-Vlaamse Alliantie representantkammerets største
gruppering med 18,51 % av stemmene og 30 mandater, og førstnevnte er
statsminister Yves Letermes parti. Nest størst ble Mouvement Réformateur, et
franskspråklig, liberalkonservativt parti med 12,52 % og 23 mandater. De to
sosialdemokratiske partiene Parti socialiste (franskspråklig) og Socialisten en
Progressieven Anders (nederlandskspråklig) fikk begge like over ti prosent og
henholdsvis 20 og 14 mandater. De sentrum-høyre-orienterte, nederlandskspråklige
Vlaamse Liberalen en Democraten fikk 11,83 % og 18 mandater. Av partiene utenfor
regjeringen er høyreradikale Vlaams Belang det største, med 12 % og 17 mandater.
De franskspråklige kristendemokratene i Centre démocrate humaniste fikk 6 % og
10 mandater. De fire mindre partiene Ecolo, Lijst Dedecker, Groen! og Front
national er også representert i representantkammeret.

Det politiske livet i Belgia er preget av et langt større konfliktnivå enn i de
fleste andre EU-land. Flere av de største flamske partiene har gått inn for en
fredelig oppløsning av landet, en trend som startet allerede med partiet
Volksunie på 1960-tallet. Den flamske separatismen ble videreført av Vlaams Blok
på 1980- og 90-tallet, før dette partiet i 2004 gikk over i Vlaams Belang etter
at Vlaams Blok var blitt dømt for å spre rasisme.

De store politiske skillelinjene i landet har gjort at det ved flere anledninger
har vært svært vanskelig å danne en regjering med det nødvendige flertallet i
parlamentet. Blant annet gikk det i 2007 over et halvt år uten at Belgia hadde
en vedtaksdyktig regjering, før Guy Verhofstadt endelig fikk dannet en
midlertidig regjering like før jul.

Belgia har en uvanlig administrativ inndeling der landet er delt inn i både tre
regioner og tre samfunn. Disse administrative strukturene har egne politiske
institusjoner og et utstrakt indre selvstyre og overlapper også til en viss grad
geografisk.

Belgias tre regioner er det nederlandsktalende Flandern, det hovedsakelig
fransktalende Vallonia, og den tospråklige fransk-nederlandske
hovedstadsregionen Brussel. Hver region har etter grunnloven sin egen regionale
regjering og parlament, selv om disse rettighetene i Flandern er overdratt til
det flamske samfunnet.

De tre belgiske samfunnene er det flamske samfunnet, det franske samfunnet og
det tyskspråklige samfunnet. Det flamske samfunnet omfatter det
nederlandskspråklige Flandern og hovedstadsregionen Brussel, det franske
samfunnet omfatter de franskspråklige delene av Vallonia og hovedstadsregionen
Brussel, og det tyskspråklige samfunnet omfatter de tyskspråklige delene av
Vallonia. Brussel er således en del av både det flamske og franske samfunnet.
Også samfunnene har egne parlamenter og regjeringer. For det flamske samfunnets
del er parlamentet og regjeringen det samme som for regionen Flandern, mens man
i det franske samfunnet og Vallonia skiller mellom Parlement de la Communauté
française («Det franske samfunns parlament») og Parlement wallon («Det vallonske
parlament») og tilsvarende mellom Gouvernement de la Communauté française («Det
franske samfunns regjering») og Gouvernement wallon («Den vallonske regjering»).

Belgia befinner seg midt i et av den moderne verdens mest industrialiserte
områder (Ruhr-London). Historisk sett var Belgia det første landet på
kontinentet som gjennomførte den industrielle revolusjon, og det første land som
bygget en jernbane på kontinentet.



https://no.wikipedia.org/wiki/%C3%85rsverk

Årsverk er en betegnelse på det arbeid en arbeidstaker kan utføre i løpet av et
helt arbeidsår og brukes også om resultatet av et års arbeidsinnsats. I
forskjellige sammenhenger, for eksempel når det gjelder store byggverk eller
konstruksjoner, uttrykker man helheten ved at det for eksempel er gått med 2 500
årsverk til å komme frem til ferdig resultat.

I Norge, hvor mange arbeidstakere har tariffestet 37,5 timers arbeidsuke og 5
ukers ferie, vil et årsverk utgjøre ca. 1 695 timer. I SSBs lønnsstatistikker
regnes et årsverk som 1 950 timer (inkludert ferie). 1 750 timer (eksklusive
ferie) brukes som årsverk i bygg- og tjenestestatistikk. Definisjonen av utførte
årsverk tar utgangspunkt i avtalte og utførte timer per uke i SSBs
arbeidskraftundersøkelse.

For arbeidstakere som jobber i turnus (dag, kveld, natt) er normalarbeidstiden i
dag 35,5 timer per uke for for eksempel en sykepleier, mens en skiftarbeider i
industrien har en arbeidsuke på 33,6 timer. I 2009 ble det lagt frem et nytt
lovforslag som setter normalarbeidstiden for alle som jobber i turnus til 33,6
timer. Utvalget foreslår at en time om natten (kl 21-06) skal regnes som en time
og 15 minutter og en time på en søndag vil telle som en time og ti minutter. Et
årsverk i turnus vil etter dette utgjøre 1 568 timer.

Det reelle antall årlige arbeidstimer per arbeidstaker i OECD-landene i 2007,
varierte fra 1 389 timer i Nederland til maksimale 2 316 i Sør-Korea.

Undervisningens andel av den planfestede arbeidstiden er definert gjennom
årsrammene og lengden på undervisningstimen. Arbeidsplanfestet tid utgjør 1 300
timer på barnetrinnet, 1 225 timer på ungdomstrinnet og 1 150 timer i
videregående opplæring.



https://no.wikipedia.org/wiki/Trondheim

Trondheim (tidligere Nidaros og Trondhjem) er en bykommune i Sør-Trøndelag, og
den tredje mest folkerike kommunen i Norge med 187 353 innbyggere (per 1. januar
2016). Kommunen fikk sin nåværende utstrekning i 1964 da Trondheim ble slått
sammen med nabokommunene Byneset, Strinda, Tiller og Leinstrand. Bysenteret
(Midtbyen) ligger mellom Nidelva og Trondheimsfjorden. Kommunen grenser i øst
mot Malvik, i sør mot Selbu, Klæbu og Melhus, og mot Rissa og Leksvik i
Trondheimsfjorden.

Byen ble ifølge sagafortellinger etablert av Olav Tryggvason i 997. Ladejarlene
hadde sin base her på den tiden, og flere av middelalderkongene residerte her.
Byen feiret sitt tusenårsjubileum i 1997.

Trondheim er administrasjonssentrum for Sør-Trøndelag fylke, og et etablert
regionssenter for hele Midt-Norge. Trondheim huser blant annet det største
campuset på landets største universitet; Norges teknisk-naturvitenskapelige
universitet, Nidarosdomen, Kristiansten festning, St. Olavs hospital, Trondheim
kunstmuseum og Rockheim.

Man regner med at byen ble grunnlagt i år 997 av Olav Tryggvason. Arkeologiske
funn tyder på at det også har vært bosetninger rundt Nidelvas utløp også før den
tid utover gårdsbruk, trolig sjøbuer for handelsvirksomhet. Det er gjort
gravfunn som bekrefter bosetting på Nidarneset sentralt i dagens bykjerne rundt
400 f.Kr.

Ved slutten av 1000-tallet vokste byen meget raskt. Det ble blant annet anlagt
ei steinkirke ved St. Olavs gravplass, hvor Nidarosdomen ligger i dag. Det ble
også anlagt bro over elva omtrent der hvor dagens Elgeseter bru ligger. I 1219
opplevde Trondheim den første kjente bybrannen, og noen år senere, i 1295, ble
store deler av byen lagt i aske av en annen brann.

Da Nidaros erkebiskopsete ble opprettet i 1152 vokste byen ytterligere, og fra
1200-tallet kjenner man til nær tjue kirker under setet. Det ble også anlagt en
rekke klostre i byen, blant annet på Elgeseter, Bakke gård og Munkholmen.

Fra 1600-tallet kom økt handelsvirksomhet byen til gode. Byen begynte å vokse
vestover, og den første bebyggelsen på Bakklandet oppsto. I 1681 la den såkalte
Hornemansbrannen igjen store deler av Trondheim i grus, noe som førte til at
Christian V bestemte at det skulle legges en helt ny byplan for Trondheim for å
forhindre fremtidige branner fra å skape like stor ødeleggelse. Oppgaven ble
gitt til den luxemburgske generalmajoren Johan Caspar de Cicignon, som fremmet
en byplan med brede og rette gater med et sentralt torg.

Beliggende ved munningen av elven Nid (Nidelva) var stedet først kjent under
navnet Nidaros (norrønt Niðaróss), som betyr byen ved oset av Nid.

Ved opprettelsen av Nidaros erkebispedømme i 1152 ble navnet latinisert til
Trundum (Trundensis) i Vatikanet. Nidaros trundensis betyr rett oversatt Nidaros
av trundum eventuelt trondæm (Trønderfylkene). Hos Eirik Ivarsson anno 1192,
heter byen Nidaros både i Nidaros, Norge og i Roma.

Þrónd(h)eimr, som opprinnelig var et navn på de åtte trønderske fylkene, altså
nåtidens Trøndelag, sto for «trøndernes hjem». Første ledd er folkenavnet
þróndr, «trønder», som er et gammelt presens partisipp av verbet þroásk, «vokse»
(med den samme roten som i «trives»), som da kan oversettes som 'sterk,
fruktbar' Den latinske varianten Trundum kan eventuelt forklares som en
gjengivelse av den norrøne formen for dativ flertall av þróndr, som kan ha
forekommet ofte i uttrykk som hos trønderne.[trenger referanse]

I senmiddelalderen ble Kaupangen i Trondheimen, altså handelsplassen i Trøndelag
også brukt som bynavn og kortformen Trondheim /Tronhjæm ble brukt parallelt med
Nidaros. Under unionen med Danmark ble dette fordansket til T(h)rondhjem og
Trondhjems len for Trondheims len, så dette navnet var i bruk fra 1500-tallet.

I perioden 1925–1930 ble flere bynavn fornorsket som ledd i den språklige
nasjonalismen som var utbredt i Norge i første del av det 20. århundre (1925:
Oslo, 1927: Halden, 1930: Stavern). Ved lov 14. juni 1929 ble det bestemt at
byen Trondhjem fra 1. januar 1930 skulle ha Nidaros som offisielt navn. Det var
tidligere, i 1928, avholdt en folkeavstemning om bynavnet: 17 163 stemte mot
endring, og 1508 for. Befolkningen og bystyret, som ønsket å beholde Trondhjem
som navn, følte seg overkjørt og protestene lot ikke vente på seg.

Etter en opprivende navnestrid ble saken tatt opp på ny i Stortinget. Dette
endte med et kompromiss: ved lov 6. mars 1931 med virkning fra samme dag ble
formen Trondheim innført, et «fornorsket» kompromissforslag lansert av Ivar
Lykke, lokal kjøpmann, statsminister 1926–28 og stortingsrepresentant 1915–35.

Trånnhjæm (-em) er likefullt en hyppig forekommende uttale av bynavnet blant
byens befolkning, og navneformen er fremdeles i bruk som navn på (nye og gamle)
foreninger og bedrifter. Så sent som i 2007 ønsket en bystyrerepresentant å
blåse liv i diskusjonen rundt bynavnet.

Trondheim heter på sørsamisk Tråante. Tidligere ble skrivemåten Drontheim brukt
på tysk, den var ment å gjøre korrekt uttale lettere, men den skrivemåten har
gradvis gått ut av bruk.

Trondheim har den lengste sammenhengende trehusbebyggelsen i Norden, og kalles
derfor trehusbyen. Fra fisker- og arbeiderstrøket i Ilsvikøra i vest, via
1840-tallsbebyggelsen på Sanden og Løkkan, bryggerekkene og trehusbebyggelsen i
Nerbyen, bryggene i Kjøpmannsgata, trehusene på Bakklandet, Rosenborgbebyggelsen
og arbeiderboligene på Lademoen og Reina i øst, kan man trekke en mer eller
mindre uavbrutt linje gjennom trehus.

Berggrunnen i kommunen består hovedsakelig av metamorfe bergarter, med enkelte
unntak. Byen ligger i Trondheimsfeltet, som preges av kaledonske
skiferbergarter.

Nidelva renner gjennom byen fra sør mot nord, og munner ut i Trondheimsfjorden.
Den flate landtungen som dannes ved elvas løp ligger sentrumsbebyggelsen. Videre
østover mot fjorden preges landskapet av lavland og kulturlandskap, som derfra
går videre til høyere platåer. Rundt Jonsvatnet i sørøst er landskapet preget av
åser med høyder på omtrent 400 meter. Sørvest for Nidelva finner man
Heimdalsplatået, og videre vestover finner man flate og fruktbare
leirjordsområder, hvor man finner store jordbruksareal.

Rundt Bymarka finner man de høyeste toppene i kommunen, med blant andre
Gråkallen (552 moh.) og Storheia (565 moh.).

I Ferdaminni beskriver Aasmund Olavsson Vinje synet av Trondheim slik: «Naar du
stend upp i Steinberget og ser ned paa byen, so ringar Nidelvi seg paa øvre sida
og fjorden paa nedre, so bygrunnen ser ut som ei pylsa med Iletangen som hals.
Skulde dette bilætet vera for stygt, kann eg segja at byen ser ut som eit
hjarta.»

Trondheim har et mildt og fuktig klima, som preges av byens beliggenhet i
utkanten av Vestavindsbeltet. Byen ligger innenfor den tempererte klimasonen,
men ikke så langt unna polarklimasonen. Beliggenheten mellom den varme luften i
sør og den kalde i nord gir et noe ustabilt klima.

Trondheim har 187 353 innbyggere (1. januar 2016), den 30. september 2009 ble
byens innbygger nummer 170 000 født. Dersom man medregner studentene som ikke
melder flytting til byen, er det faktiske innbyggertallet vesentlig høyere. I
2011 var det tilsammen 31 133 registrerte studenter ved institusjonene NTNU
(21 913), HiST (8 035) og DMMH (1 125) . I tillegg kommer en rekke mindre
utdanningsinstitusjoner. I en kommunal rapport fra november 2006 anslås det at
kun 8 000 av disse studentene er folkeregistrert i Trondheim. Altså bor det pr.
2011 minst 23 000 studenter i byen som ikke regnes med i det offisielle
folketallet. Det reelle innbyggertallet (pr. 2012) er derfor om lag 200 000.

Trondheim er den tredje mest folkerike kommunen i Norge, men blir av SSB regnet
som det fjerde største tettstedet, da Stavanger og Sandnes regnes som et felles
område. Tettstedet Trondheim har 177 617 innbyggere per 1. januar 2016.
Tettstedet har en befolkningstetthet på 3 090 innbyggere per kvadratkilometer.
Trondheimsregionen har 279 234 innbyggere (1. januar 2016).

Trondheim er en by i vekst. Fødselsoverskuddet har vært på 12-1300 i 2008 og
2009, mens det var mellom 700 og 1 000 pr år i perioden 1997-2007. Netto
innflytting er også positiv, og har vært over 1 000 personer pr år siden 2005,
med 2006 og 2007 som de høyeste, med hhv. 2 183 og 2 462 personer. I 2010 ble
det født ca. 2 600 barn i Trondheim, det høyeste tallet på 35 år. 8,4% av byens
befolkning har innvandrerbakgrunn.

Anslag går i retning av at Trondheim vil ha over 200 000 folkeregistrerte
innbyggere innen 2020, men medregnet alle studentene er det faktiske folketallet
om lag 200 000 allerede i 2012.

Ved Stortingsvalget 2013 var det 131 527 stemmeberettigede velgere i Trondheim.
Det ble avgitt 106 095 stemmer. Valgdeltagelsen var dermed 80,7 %.
Valgresultatet ga en rødgrønn overvekt på 0,4 prosentpoeng (46,1 % H+Frp+KrF+V,
46,5 % Ap+Sp+SV). Tabellen viser stemmefordelingen:

Trondheim er sete for Fylkesmannen i Sør-Trøndelag, Sør-Trøndelag fylkeskommune,
Nidaros bispedømme, Domstoladministrasjonen, Norges geologiske undersøkelse,
Direktoratet for arbeidstilsynet, Miljødirektoratet, Norsk institutt for
naturforskning og regionale kontorer for mange offentlige etater.

Sykehuset St. Olavs hospital ligger på Øya. Byen har høgskoleutdanninger innen
helsefag og universitetsutdanninger innen medisin og medisinsk teknologi.

Tidligere hadde Trondheim følgende militære avdelinger: Distriktskommando
Trøndelag, Befalsskolen for Infanteriet i Trøndelag, Sør-Trøndelag Regiment og
radarstasjonen Luftforsvarets stasjon Gråkallen på Gråkallen.

Trondheim hadde tidligere seks administrative distrikter: Sentrum, Strinda,
Byåsen, Nardo, Saupstad og Heimdal. Den 1. januar 2005 ble det innført
bydelsinndeling basert på NAVs organisering.

Trondheim har vennskapssamarbeid med både nordiske,afrikanske, asiatiske og
amerikanske byer eller kommuner.

Trondheim er knutepunkt mellom jernbane, skipstrafikk og veitransport. Byen har
til alle tider vært et viktig knutepunkt i Midt-Norge. I middelalderen kom folk
både sjøveien og landeveien til Nidarosdomen og kongsgården som da lå i
Trondheim. Utover 1500-tallet og 1600-tallet avtok trafikken inn til Trondheim,
i stedet ble byen en gjennomfartsby for både mennesker og gods på vei mot
Christiania og resten av Europa[trenger referanse].

På Trondheim havn transporteres både gods og passasjerer, fra inn- og utland. I
2008 var det 4 717 anløp i Trondheim havn.

Hurtigruten har to daglige anløp på Brattøra, i tillegg frakter hurtigbåtene
passasjerer til og fra tettsteder så langt sør som Kristiansund.

I 2008 gikk i alt 1,34 millioner tonn gods over kaiene i Trondheim. Av
transportaktivitet i havneområdet tilkommer jernbane- og veitransporten, og
omlasting mellom de tre transportformene, tilknyttet logistikknutepunktet på
Brattøra.

Nordre avlastningsvei er en øst-vest forbindelse i Trondheim. Krysset i
Ila-området stod ferdig i april 2007, mens forbindelsen over Brattøra ble åpnet
i månedsskiftet mai/juni 2010.

Busstilbudet i Trondheim administreres siden høsten 2009 gjennom det
fylkeskommunale selskapet AtB. De ulike bussrutene legges ut på anbud og selve
kjøringa gjennomføres av bl. a. Boreal Buss, Nettbuss, Tide Buss og
Trønderbilene. De fleste bybussene i Trondheim bruker fossil gass fra Nordsjøen
som drivstoff, men fra høsten 2015 blir biogass faset inn. Noen bybusser er
el/diesel-hybrider, mens busser på distriktsrutene fortsatt bruker
konvensjonelle dieselmotorer.

Jernbanen kom til Trondheim i 1864 da Trondhjem–Størenbanen ble åpnet for
trafikk. Den gang lå jernbanestasjonen på Kalvskinnet like ved dagens Elgeseter
bru. I forbindelse med anleggelsen av Meråkerbanen i 1883 ble det åpnet en ny
jernbanestasjon på Brattøra. I dag er stasjonen både jernbanestasjon og
knutepunkt for regionbusser.

Trikkelinja Gråkallbanen har i mange år vært et omstridt tema i
Trondheimspolitikken. Den kommunale driften ble nedlagt i 1988 etter at over 100
millioner kroner var investert i nye trikker og vognhall. I 1990 ble driften på
en mindre strekning gjenopptatt av et idealistisk grasrotselskap. I 2005 ble
Gråkallbanen overtatt av det internasjonale konsernet Veolia Transport.

Trondheims flyplass,Værnes, ligger i Stjørdal kommune i Nord-Trøndelag, øst for
byen. En rekke flyselskaper betjener Trondheim, bl.a. SAS, Norwegian, Widerøe,
KLM, Icelandair, Wizz Air og Estonian Air



https://no.wikipedia.org/wiki/Tysklands_herrelandslag_i_fotball

Tysklands herrelandslag i fotball er det nasjonale fotballaget til Tyskland. Det
blir administrert av Deutscher Fußball-Bund (DFB). DFB ble stiftet i 1900, og
ble medlem av FIFA i 1904. Tyskland deltok fra 1950 som henholdsvis
Vest-Tyskland, Saarland og Øst-Tyskland (eller DDR). Saarland varte til 1956,
mens Vest-Tyskland og Øst-Tyskland varte til 1990. Av de tre landslagene lyktes
Vest-Tyskland å kvalifisere seg til samtlige VM, mens Øst-Tyskland bare deltok i
1974.

Tyskland har deltatt i samtlige VM-sluttspill bortsett fra VM i 1930, der de
ikke stilte, og VM i 1950, der de ble nektet deltakelse. Tyskland har fire gull
i VM (1954, 1974, 1990 og 2014), fire sølv (1966, 1982, 1986 og 2002) og fire
bronse (1934, 1970, 2006 og 2010). Tyskland har aldri kommet dårligere enn på
10.-plass. I EM-sammenheng har Tyskland tre seire (1972, 1980 og 1996), tre sølv
(1976, 1992, 2008) og to bronse 1988 og 2012.

Landslaget har stor støtte i befolkningen, og er svært populært. Det har en
rekke rivaler, flere knyttet til andre verdenskrig, men det er særlig Nederland
og Italia som er Tysklands største rivaler. Tysklands spillestil var lenge
forbundet med fysisk og taktisk godt spill uten[trenger referanse] store
ballferdigheter før Jürgen Klinsmann introduserte en mer angrepsvillig stil med
høyt tempo. Dette ble videreført av Joachim Löw. De siste årene har Tyskland
også hatt flere spillere med ikke-tysk bakgrunn på landslaget.

Tysklands historie i fotball-sammenheng kan plasseres i tre perioder som passer
godt med de tilsvarende i deres politiske periode. I begynnelsen frem til andre
verdenskrig var Tyskland et stadig bedre utfordrerlag. I perioden som
Vest-Tyskland vant de VM tre ganger og EM to ganger, mens de som Tyskland igjen
har hatt omveltninger og moderniseringer. Tysklands første landskamp overhodet
var i 1908 mot Sveits. Siden ble Sveits valgt som første motstander etter den
første verdenskrigen (1920), etter den andre verdenskrigen (1948) og etter
gjenforeningen av Vest- og Øst-Tyskland (1990).

Det tyske forbundet DFB ble grunnlagt i 1900 og noen uoffisielle landskamper ble
spilt. Tyskland var ikke med på stiftelsesmøtet til FIFA, men sendte et telegram
der de bekreftet at de ville godta betingelsene og bli medlem samme kveld.
Likevel ble det ikke noen offisielle fotballkamper før i 1908.

Åtte år etter grunnleggelsen spilte Tyskland sin første offisielle A-landskamp
mot Sveits. Tyskerne tapte kampen 3-5, og fortsatte med tap 1-5 mot England og
2-3 mot Østerrike. Året etter startet med et stygt tap for England, men deretter
spilte Tyskland sin første kamp uten å tape med 3-3 mot Ungarn og seier 1-0 mot
Sveits.

Tyskland var med til OL i 1912 på den tiden der OL var den største konkurransen.
Tyskland tapte hele 1-5 mot Østerrike, og røk rett ut. I «trøsterunden» vant
Tyskland hele 16-0 over Russland, fortsatt den største seieren i landets
historie. Deretter tapte de 1-3 mot Ungarn.

Etter første verdenskrig ble Tyskland og deres allierte utestengt under OL i
1920. Heller ikke i 1924 var Tyskland med, på tross av at FIFA hadde avslått et
forsøk fra England på å kaste Tyskland ut av FIFA. Tyskland spilte derfor for
det meste privatkamper mot nøytrale land som Sveits og skandinavisk motstand. I
1926 hadde Tyskland fått sin første hovedtrener i Otto Nerz.

Nerz var et ordensmenneske, og jobbet med disiplin, orden og trening. Han hadde
lite til overs for den klassiske kunstnertypen, og flere spillere så problemer
med dette styret.

Tysklands første konkurranse ble derfor OL 1928, der de kom til kvartfinale og
tapte 1-4 for vinneren Uruguay. Dette var den siste gangen OL fungerte som
hovedturnering for fotball. Da fotball ikke ble arrangert i USA i 1932 og VM ble
arrangert i 1930, kom et skifte. Tyskland, som var redusert økonomisk på grunn
av depresjonen, ble ikke med til VM i 1930. Samme år, i 1930, bestemte England
seg endelig for å spille sin første kamp mot Tyskland, en kamp som endte 3-3.
Året senere møtte Tyskland Frankrike for første gang.

I 1934 ble Tyskland med på sitt første VM, VM i Italia etter at både de og
Frankrike komfortabelt slo Luxembourg og kampen dem imellom ble overflødig.
Under selve VM, som var i ren utslagsstil, startet Tyskland mot Belgia. Belgia
ledet 2-1 til pause, men en tidlig utlikning gjorde det spennende, og et hat
trick av Edmund Conen mellom det 66. og 85. minutt gjorde at Tyskland vant
kampen. Neste motstander var Sverige. Tyskland vant kampen 2-1 etter at Karl
Hohmann scoret begge målene for Tyskland i andre omgang og Sverige reduserte mot
slutten av kampen. I semifinalen ble det tap for det lovende Tsjekkoslovakia,
mens det ble en overraskende 3–2-seier over en av forhåndsfavorittene,
Østerrike, også kalt «Wunderteam». Dermed fikk Tyskland sin bronse.

Etter at OL hadde konsentrert seg mer om amatørtankegangen, var selve
turneringen av mindre betydning. Likevel stilte Tyskland opp under OL på
hjemmebane i 1936 med flere spillere av de som kom til semifinalen i 1934. De
begynte i åttendedelsfinalen i 1934 mot Luxembourg og vant komfortabelt 9-0.
Neste motstander var Norge, som hadde vist noe fremgang. Kampen var i
utgangspunktet åpen, men Norge vant 2-0, og Adolf Hitler, som hadde planer om å
heller se roingen, gikk tidlig i protest. Otto Nerz fikk sparken, og Sepp
Herberger tok over.

Herberger gjorde et oppgjør mot treningsregimet til Nerz. Resultatet lot ikke
vente på seg; «Breslau-elf», som laget ble kalt, vant 10 kamper og spilte én
uavgjort, en statistikk hittil ikke slått av noen lag. Tyskland kvalifiserte seg
også greit til VM i 1938 i Frankrike gjennom å lå Finland, Estland og Sverige.
På grunn av Anschluss ble også flere av de beste østerrikske spillerne klare for
Tyskland, men de to spillestilene og spillerne lot seg ikke forene i VM.
Tyskland møtte Sveits i første runde og spilte uavgjort 1-1 etter
ekstraomganger, men tapte omkampen 2-4.

Tyskland hadde ikke levert, men fortsatte med privatlandskamper langt inn i
krigen. Den siste landskampen til Tyskland under andre verdenskrig ble spilt den
22. november 1942 borte mot Slovakia.

Staten Vest-Tyskland ble opprettet imai 1949, mens Øst-Tyskland ble opprettet i
oktober samme år. Uansett var Tyskland utestengt fra det første VM sammen med
Japan. I 1950 ble det tyske fotballforbundet, nå altså som Vest-Tyskland, igjen
tatt inn i varmen i FIFA. Samtidig ble Protektoratet Saars landslag godkjent. I
1952 ble Deutscher Fußball-Verband der DDR opprettet og DDRs herrelandslag var
et faktum. Vest-Tysklands første kamp var mot Sveits. Vest-Tyskland møtte
Saarland allerede i kvalifiseringen til VM i 1954, mens Vest- og Øst-Tyskland
bare møttes én gang, i VM i 1974.

I 1950 spilte Vest-Tyskland igjen landslagsfotball da de spilte mot Sveits i
Stuttgart. Dette var den første kampen til (Vest-)Tyskland på nøyaktig åtte år,
da Vest-Tyskland møtte Sveits den 22. november 1950. Kampen endte 1-0 til
Vest-Tyskland. Deretter kom flere privatlandskamper før Vest-Tyskland igjen
deltok i et FIFA-arrangement, da kvalifiseringen til VM i 1954, fortsatt med
Sepp Herberger som trener. Vest-Tyskland møtte Saarland og Norge, og etter 1–1 i
Norge fortsatte tyskerne med 3–0 hjemme mot Saarland, 5–1 hjemme mot Norge og
3–1 borte mot Saarland. Dermed var Vest-Tyskland i VM.

I fotball-VM 1954 i Sveits havnet Vest-Tyskland i gruppe med storfavoritten
Ungarn, og med Tyrkia og Sør-Korea i tillegg. På grunn av en regel som var
innført før og ble fjernet etter dette VM, skulle de seedede lagene ikke møte
hverandre, og heller ikke de useedede. Vest-Tyskland var useedet, og skulle møte
Ungarn og Tyrkia, men ikke Sør-Korea. Vest-Tyskland startet med å slå Tyrkia
komfortabelt 4–1, før de tapte stygt med 3–8 mot Ungarn, som dominerte med
spillere som Nándor Hidegkuti, Sándor Kocsis og Ferenc Puskás. Vest-Tyskland
endte a poeng med Tyrkia, og måtte spille omkamp. Den vant Vest-Tyskland 7–2 med
Max Morlock som tremålsscorer. Neste motstander var Jugoslavia. Vest-Tyskland
tok ledelsen med et jugoslavisk selvmål, og Helmut Rahn satte inn 2–0 mot
slutten. I semifinalen møtte de et habilt, men ikke så godt Østerrike, og
Vest-Tyskland vant hele 6-1, inkludert to straffemål ekspedert av Fritz Walter.

Finalen var mot Ungarn, som hadde vunnet etter ekstraomganger over Uruguay. Enda
Uruguay hadde tapt 1–3 mot Østerrike i bronsefinalen, noe som kunne tolkes til
at Vest-Tysklands innsats de siste kampene var imponerende, var Ungarn store
favoritter. Riktignok hadde Vest-Tyskland spart fem spillere (førstekeeper Toni
Turek, Karl Mai, Morlock, Ottmar Walter og Hans Schäfer), men kvaliteten var
uansett så stor i Ungarns lag at det skulle bli en grei ungarsk seier.

Det ble det ikke. Det tunge regnet under finalen den 4. juli passet
vesttyskerne, som kalte det Fritz Walter-vær. Dette stoppet ingen av lagene.
Ungarn tok ledelsen 2-0 før det var spilt 8 minutter, Morlock reduserte i det
10. minutt og Rahn utliknet i det 18. Deretter ble det ikke flere mål, men mye
intenst spill, helt frem til Rahn scoret vinnermålet i det 84. minutt. Den tyske
legendariske kommentatoren Herbert Zimmermann kommenterte: «Rahn må skyte
bakfra, Rahn skyter - MÅL, MÅL, MÅL, MÅL!», en rapportering som fortsatt regnes
blant legendene i tysk kringkastingshistorie. Den tyske seieren blir fortsatt
kalt for «Das Wunder von Bern» (underet i Bern).

For Vesttysk selvfølelse var det en stor betydning. Begrepet «Wir sind wieder
wer» («vi er noen igjen») dukket opp, salget av Adidas-sko («skoene som vant
VM») og TV-apparater eksploderte og den vesttyske økonomien gikk opp. Til og med
i Øst-Tyskland hadde dette betydning.

Vest-Tyskland hadde fornyet tro på seg selv. De hadde automatisk kvalifisering
til neste VM som regjerende mestre. Øst-Tyskland på sin side tapte
kvalifiseringen mot Tsjekkoslovakia og Wales med seier hjemme mot Wales som
eneste poeng. Saarland ble inkludert i Vest-Tyskland i 1957, og spilte derfor
ikke kvalifisering.

I fotball-VM 1958 i Sverige møtte Vest-Tyskland Nord-Irland, Tsjekkoslovakia og
Argentina. Argentina var blant forhåndsfavorittene, så gruppen var tøff. Likevel
imponerte de regjerende mesterne med 3-1 mot Argentina etter mål av Helmut Rahn
og Uwe Seeler. Gruppen begynte som en alle-slår-alle der Nord-Irland slo
Tsjekkoslovakia. Deretter slo Argentina Nord-Irland mens Vest-Tyskland hentet
opp 0-2 til 2-2 og greide uavgjort mot Tsjekkoslovakia. Mot Nord-Irland ble det
igjen uavgjort for Vest-Tyskland etter at Nord-Irland tok ledelsen 1-0 og 2-1. I
kvartfinalen slo Vest-Tyskland nok en gang Jugoslavia, og nok en gang avgjorte
Helmut Rahn. I semifinalen gikk det ikke så bra. Mot et svært lovende hjemmelag
gikk det ikke, og Sverige vant 3-1 etter at Vest-Tyskland tok ledelsen etter 28
minutter og Sverige utliknet. De to siste målene kom i det 81. og 88. minutt for
Sverige, som spilte med en mann mer etter at Erich Juskowiak ble utvist. I
bronsefinalen mot Frankrike tapte Vest-Tyskland 3–6 mot Frankrike med Just
Fontaine i storform som scoret 4.

Vest-Tyskland takket nei til å bli med på EM da det startet opp i 1960.
Øst-Tyskland på sin side deltok, men røk ut mot Portugal i første runde. Derfor
var neste turnering i 1962. Vest-Tyskland havnet i kvalifiseringsgruppe til den
turneringen med Nord-Irland og Hellas, og vant først knepent borte mot
Nord-Irland, så klart borte mot Hellas. I hjemmemøtene vant de med ett mål mot
begge lagene, og vant dermed gruppen. Øst-Tyskland havnet sist i sin gruppe med
Ungarn som vinner og Nederland poenget foran Øst-Tyskland.

I fotball-VM 1962 i Chile havnet Vest-Tyskland i gruppe med vertslandet, Italia
og Sveits. Vest-Tyskland begynte mot Italia, og spilte uavgjort 0–0 mot Italia,
slo Sveits 2–1 og Chile 2–0. For tredje VM på rad møtte Vest-Tyskland Jugoslavia
i kvartfinalen. Denne gangen vant Jugoslavia 1–0.

Tyskland kom altså kortere i 1962 enn i 1958, som igjen stoppet tidligere enn
1954. Likevel hadde Vest-Tyskland markert seg som et topplag. Vest-Tyskland
valgte fortsatt å ikke stille opp i EM i 1964. Samtidig bestemte etter hvert DFB
seg for å danne en profesjonell liga, Bundesliga i 1963, delvis for å gjøre
nivået høyere på vesttysk fotball. Samtidig kom det nye stjerner som etter hvert
ble store fotballnavn både i Tyskland og verden: Franz Beckenbauer, Wolfgang
Overath, Sepp Maier og Reinhard Libuda.

Neste oppgave ble å kvalifisere seg til VM i England. Sepp Herberger gikk av i
en alder av 67 år. Helmut Schön tok over før kvalifiseringen. I kvalifiseringen
møtte Vest-Tyskland Sverige og Kypros. Etter 1–1 mot Sverige i Berlin og hver
sin komfortable seier over Kypros, var det kampen i Sverige som avgjorde.
Vest-Tyskland vant 2–1, og etter at begge igjen slo Kypros, gikk Vest-Tyskland
til VM. Øst-Tyskland møtte Ungarn og Østerrike. De to første kampene, borte mot
Østerrike og hjemme mot Ungarn, endte 1–1, mens den tredje, borte mot Ungarn,
endte 3–2 til Ungarn. Da hjalp det ikke Øst-Tyskland at de slo Østerrike 1–0
hjemme.

Det vesttyske landslaget kom til Storbritannia maksimalt som outsider. England,
regjerende mester Brasil, europamester Spania og muligens Sovjetunionen var
større favoritter. Vest-Tyskland kom i gruppe med Argentina, Spania og Sveits.
Vest-Tyskland, nå med en profesjonell liga i ryggen, startet med 5–0 mot Sveits
med Beckenbauer og Helmut Haller som tomålsscorere. Deretter fortsatte de med
0–0 mot Argentina og 2–1 mot Spania, her med Uwe Seeler som matchvinner.
Vest-Tyskland gikk dermed videre til kvartfinalen etter å ha slått ut regjerende
europamester Spania.

Finalen mot England er en av de mest legendariske i VM-historien. Kampen begynte
med vesttysk ledelse ved Haller etter 12 minutter, før Geoff Hurst utliknet
etter 18. Deretter gikk Martin Peters opp i 2–1 for England, og i det nest siste
spilleminutt utliknet Wolfgang Weber. Kampen gikk til ekstraomganger, der Hurst
scoret et i ettertid svært kontroversielt mål, kontroversielt fordi det var
usikkerhet om ballen var over dødlinjen. Etter det kjempet Vest-Tyskland, men
det ble Hurst som fikk satt det siste målet og dermed 4–2 til England.
Vest-Tyskland tapte dermed kampen som fra britisk side var overlesset med
symboler og referanser til andre verdenskrig.

Etter å ha stått over to ganger, bestemte Vest-Tyskland seg endelig for å prøve
EM. I kvalifiseringen til EM i 1968 møtte Vest-Tyskland Albania og Jugoslavia.
Vest-Tyskland begynte brutalt med å slå Albania hele 6–0 hjemme med en ung og
svært lovende Gerd Müller. Deretter tapte de 0–1 borte for Jugoslavia, men slo
deretter Jugoslavia 3–1 hjemme. Dermed gjensto det bare å slå Albania borte for
å holde liv i EM-drømmen. Merkelig nok for Vest-Tyskland endte kampen 0–0, og
Vest-Tyskland var ute. Dette var første og, per desember 2013 eneste, gang
Vest-Tyskland ikke kvalifiserte seg til EM eller VM. Øst-Tyskland deltok ikke.

Vest-Tysklands kvalifisering til VM i 1970 var preget av knepne seire. Første
kamp, borte mot Østerrike, endte med 2–0 etter mål av Gerd Müller og østerriksk
selvmål. Deretter fulgte Vest-Tyskland opp med 1–0 borte mot Kypros med mål i
det siste spilleminutt, igjen av Müller. Borte mot Skottland ble det uavgjort
1–1 etter at Müller igjen scoret det tyske målet. I sin fjerde kamp på rad ble
Müller Vest-Tysklands eneste målscorer da de tom imot Østerrike og vant 1–0, nok
en gang etter et mål helt mot slutten av kampen. Hjemme mot Kypros boblet det
imidlertid over, og Vest-Tyskland vant hele 12–0, denne gangen med en rekke
målscorere. Flest scoret Müller med 4, fulgt av Overath med 3, Haller med 2 og
tre spillere med ett hver. Vest-Tyskland møtte deretter Skottland til det som lå
an til å bli en gruppefinale. Skottene tok ledelsen, tyskerne utliknet og gikk
opp i ledelsen, Skottland utliknet. Libuda scoret vinnermålet for Vest-Tyskland,
som dermed vant 3–2.

DDR var i gruppe med Italia og Wales. De begynte med en god uavgjort mot Italia
og fortsatte med to seire over Wales, men i gruppefinalen borte mot Italia tapte
de 3-0 og var ikke videre. Dermed ble det heller ikke nå VM på Øst-Tyskland.

Vest-Tyskland hadde altså kjempet seg til VM uten helt å overbevise. I VM fikk
de en på papiret svært grei oppgave i gruppe med Marokko, Bulgaria og Peru. I
den første kampen tok faktisk Marokko ledelsen før Seeler utliknet og Müller ble
matchvinner med 2–1. Også mot Bulgaria kom Vest-Tyskland bakpå, men snudde ved
utlikning av Libuda, tre mål av Müller (ett på straffe) og ett av Seeler.
Bulgaria fikk et trøstemål så kampen endte 5–2 til Vest-Tyskland. I
gruppefinalen mot Peru var igjen Müller avgjørende. Han scoret et ekte hat trick
mellom det 19. og det 39. minutt. Perus store spiller Teófilo Cubillas reduserte
før pause. Det ble ingen mål i andre omgang, så Vest-Tyskland vant 3–1 og ble
puljevinner.

I kvartfinalen møtte Vest-Tyskland England igjen som en reprise på forrige
VM-finale. Denne gangen var det England som tok ledelsen med 2–0, før Franz
Beckenbauer reduserte på et velplassert skudd som Englands keeper Peter Bonetti
har fått uforholdsmessig mye skyld for. Uwe Seeler utliknet på hodet med ryggen
mot mål i det 82. minutt. Kampen gikk til ekstraomganger, som ble avgjort av
Gerd Müller på hans spesialitet, å stå på rett sted til rett tid. Kvartfinalen
mot Italia var ikke noe mindre jevn. Italia tok ledelsen 1–0 og holdt den til
det nittiende minutt, da Vest-Tyskland utliknet. Kampen gikk til ekstraomganger,
som Gerd Müller scoret på igjen og ga Vest-Tyskland ledelsen. Italia utliknet og
tok ledelsen mot slutten av første ekstra omgang. Nok en gang scoret Müller, så
det sto 3–3. Minuttet etterpå gikk Italia opp til 4-3 som sto seg kampen ut.
Kampen regnes blant de beste, og ble omtalt som «århundrets kamp»..
Vest-Tyskland slo Uruguay 1–0 i bronsefinalen. Gerd Müller endte på 10
scoringer, som var nok til å bli mesterskapets toppscorer.

VM i 1970 hadde vært en opptur etter en dårlig EM, og etablert Vest-Tyskland som
en stormakt i VM-sammenheng. Neste hinder var EM i 1972. Vest-Tyskland startet
svakt med 1–1 mot Tyrkia hjemme, der Müller igjen scoret vesttyskernes eneste
mål, for øvrig på straffe. Deretter ble det en ny knepen seier, 1–0 borte mot
Albania, igjen med Müller som eneste målscorer. Ting snudde borte mot Tyrkia,
der Vest-Tyskland vant hele 3–1 etter to mål av Müller. De fortsatte med 2–0
hjemme mot Albania og 3–1 borte mot Polen. I den siste kampen, hjemme mot Polen,
endte det 0–0, men Vest-Tyskland var allerede kvalifisert til kvartfinalen, som
var del av kvalifiseringen. Der møtte Vest-Tyskland igjen England. Etter
3–1-seier borte, ble det en kontrollert 0–0 hjemme, og Vest-Tyskland var i
semifinalen, det vil si det offisielle EM.

Øst-Tyskland var i en tøff gruppe med Jugoslavia, Nederland og Luxembourg. Etter
en imponerende seier hjemme over Nederland og to kontrollerte seire over
Luxembourg, ble det tap 1–2 hjemme mot Jugoslavia. Det ble fulgt opp med tap for
Nederland borte og uavgjort 0–0 mot Jugoslavia i Jugoslavia. Øst-Tyskland hadde
med seier i den siste gruppen vunnet puljen, men greide bare 0–0, som holdt for
Jugoslavia.

I selve EM møtte Vest-Tyskland Belgia, og vant 3–1. I finalen møtte de
Sovjetunionen, et lag de allerede hadde slått 4–1 tidligere; denne gangen og
vant de 3–0 i en overbevisende stil, igjen med Müller som tomålsscorer. Dette
var Vest-Tysklands andre store triumf. Gjennom sitt spill og gode prestasjoner
påvirket landslaget hele fotballen med sin stil og spillesystem. Landslagets
stamme bestod av spillere fra Bayern München og Borussia Mönchengladbach.

De nykronede europamesterne trengte ikke å kvalifisere seg til neste VM, fordi
det gikk på hjemmebane. Øst-Tyskland møtte Romania, Finland og Albania. Etter en
sterk 5–0 hjemme mot Finland og en grei 2–0 hjemme mot Albania, ble det bortetap
for Romania. Deretter ble det en ny sterk seier over Finland borte. Ettersom
Romania hadde spilt uavgjort borte mot Finland, var det klart at hjemmekampen
til DDR mot Romania ville avgjøre. Øst-Tyskland vant 2–0, og etter 4–1 borte mot
Albania var Øst-Tyskland for første og eneste gang klare for et mesterskap.

Etter trekningen endte Øst- og Vest-Tyskland i samme gruppe i VM i 1974, sammen
med Chile og Australia. Vest-Tyskland slo Chile 1–0 og Øst-Tyskland slo
Australia 2–0. Deretter slo Vest-Tyskland Australia 3–0 mens Øst-Tyskland spilte
uavgjort 1–1 mot Chile. Da Vest- og Øst-Tyskland møttes var begge lagene
allerede klare etter at Chile bare greide 0–0 mot Australia. Kampen mellom øst
og vest ble tett, men endte med østtysk seier 1–0 etter vinnermål av Jürgen
Sparwasser. Det ble delt ut tre gule kort, alle til østtyske spillere, men
kampen var preget av respekt og kamp på midtbanen. Kampen dem imellom handlet om
langt mer enn å vinne gruppen, og det var sterke politiske poeng. Kampen ble
også den eneste offisielle kampen mellom de to landslagene så lenge de to
eksisterte.

Seieren ga Øst-Tyskland seieren i puljen. Paradoksalt nok viste dette seg å være
uheldig, ettersom Brasil endte bak Jugoslavia i sin gruppe og Argentina bak
Polen i sin. Med Nederland som tredje lag i andre pulje ble det for vanskelig
for Øst-Tyskland, som innledet med ettmålstap for Brasil og deretter tomålstap
for Nederland før det ble uavgjort mot Argentina. Vest-Tyskland fikk i stedet
møte Polen, Sverige og Jugoslavia. Vest-Tyskland slo først Jugoslavia 2–0 som en
slags hevn for tapet i 1962, og så slo de Sverige 4–2 som en slags hevn for
1958. I den tredje kampen mot Polen ble det jevnere, men Müller var der og
scoret kampens eneste mål.

Som gruppevinner møtte Vest-Tyskland Nederland i finalen. Kampen ble sett på som
svært symbolsk. Nederlands spillestil hadde imponert, og de gikk ut hardt mot
Vest-Tyskland. De første 80 sekundene var tyskerne aldri i nærheten av ballen,
og et godt løp fra Johan Cruijff ble ureglementert stoppet av Uli Hoeneß. Det
resulterte i en straffe som Johan Neeskens satte i mål. Nederland dominerte en
stund til i finalen uten å score, men så fikk Vest-Tyskland mer kontroll på
nederlenderne, Berti Vogts begynte å få kontroll på Cruijff og tyskerne greide å
ta over kontrollen i kampen. Først ble det straffe til Vest-Tyskland igjen etter
at Bernd Hölzenbein ble felt i straffefeltet. Paul Breitner utliknet fra
ellevemeteren. I det 43. minutt ble Jürgen Grabowski frispilt på Vest-Tysklands
høyre side og la et flott innlegg inn i boksen der Gerd Müller tok imot dårlig,
men greide å få kontroll på ballen og satte den inn i mål. Vest-Tyskland vant
2–1. Dette ble Gerd Müllers og Jürgen Grabowskis siste mål og siste kamp for
Vest-Tyskland. Müller ga seg med 14 mål i VM, noe som var det høyeste frem til
Ronaldo passerte ham i VM i 2002. Senere har også Miroslav Klose kommet opp på
14 mål.

Kampen ble ofte omtalt som en der Vest-Tyskland vant kampen, men Nederland
hjertene, noe som i ettertid er blitt korrigert fra enkelte hold. Tyskland ble
da det første land som var både regjerende europamester og verdensmester. Dette
ble ikke gjentatt før Frankrike greide det i 2000 og Spania i 2010.

I kvalifiseringen til EM i 1976 spilte DDR i gruppe med Island, Frankrike og
Belgia. Det var tendenser til at alle slo alle, for eksempel spilte Øst-Tyskland
uavgjort mot Island hjemme, men tapte borte, de spilte uavgjort hjemme mot
Frankrike og slo dem borte og spilte uavgjort mot Belgia hjemme og slo dem
borte. Resultatet ble at Øst-Tyskland endte rett bak Belgia, og dermed ikke var
videre. Vest-Tyskland spilte uavgjort borte mot Hellas og Bulgaria og vant 1–0
borte mot Malta. Vest-Tyskland fortsatte med 1–1 hjemme mot Hellas og knepne 1–0
hjemme mot Bulgaria. De slo derimot Malta hele 8–0. Enda Vest-Tyskland ikke
hadde noen klar erstatter for Müller, begynte Jupp Heynckes å markere seg. I
kvartfinalen møtte Vest-Tyskland Spania, og spilte 1–1 borte og vant 3–1 hjemme.
I EM ble det semifinale mot Jugoslavia, der Vest-Tyskland lå under 0–2 og snudde
det til 4–2 etter ekstraomganger med tre mål av Dieter Müller. I finalen møtte
de Tsjekkoslovakia. Igjen lå de under 0–2, og igjen utliknet de med 2–2 av
Dieter Müller. Det ble ikke mål i ekstraomgangene, og kampen gikk til den første
straffesparkkonkurransen i et FIFA-arrangement. De to lagene konverterte hver
sin straffe frem til Tysklands fjerde, som Uli Hoeneß sendte vidt over.
Avgjørelsen falt da på Antonín Panenkas skuldre, og hans straffe er blant de
mest kjente i fotballhistorien. Han løp frem til ballen og stoppet og sendte
ballen i en fin bue midt i målet etter at Sepp Meier hadde slengt seg til
venstre. Dette var Vest-Tysklands første straffesparkkonkurranse og den første
og hittil eneste de har tapt.

Vest-Tyskland på sin side havnet i VM i 1978 i gruppe med Polen, Tunisia og
Mexico. På papiret en vanskelig motstander i Polen og ellers overkommelig
motstand. Det begynte med 0–0 mot Polen og deretter 6–0 mot Mexico. Mot Tunisia
ble det 0–0, noe som kostet Vest-Tyskland gruppeseieren. Tyskland gikk til neste
runde mot Italia, Nederland og Østerrike. Vest-Tyskland innledet med 0–0 mot
Italia, og fortsatte mot Nederland i en reprise på finalen. Vest-Tyskland tok
ledelsen tidlig, men Nederland utliknet. Vest-Tyskland økte og hadde seieren til
det 82. minutt, da Nederland utliknet. Nederland lå to poeng foran, og det var
umulig for Vest-Tyskland å gå forbi både dem og Italia. Dermed var finalen
umulig å nå foran siste kamp mot Østerrike, som Vest-Tyskland til alt overmål
tapte 2–3.

En ny generasjon spillere tok Vest-Tyskland tilbake til toppen etter et
mislykket VM i 1978. Schön gikk av etter et VM-gull (1974), et VM-sølv (1966),
en VM-bronse (1970), et EM-gull (1972) og et EM-sølv (1976). Den nye
landslagssjefen ble Jupp Derwall som i mange år hadde vært assistenttrener.

Mot slutten av Schöns periode hadde det kommet inn nye spillere som Derwall tok
over. Han la til sine egne, og mønstret et lag med profiler som Harald
Schumacher, Uli Stielike, Lothar Matthäus, Hans-Peter Briegel og Karl-Heinz
Rummenigge. EM hadde nå skiftet karakter, og det var noe enklere å komme dit.
Vest-Tyskland spilte mot Wales, Tyrkia og Malta, og det begynte svakt. Først ble
det 0–0 mot Malta borte, før det gjentok seg borte mot Tyrkia. Wales hadde to
seire på rad, men da Vest-Tyskland besøkte Wrexham, ble det 2–0 til
vesttyskerne. Vest-Tyskland fulgte opp med 5–1 hjemme mot Wales, 2–0 hjemme mot
Tyrkia og hele 8–0 mot Malta. Dermed var Vest-Tyskland i EM.

I EM i Italia hadde gruppespill blitt innført, og Vest-Tyskland var i gruppe med
Tsjekkoslovakia, Nederland og overraskelsen Hellas. Vest-Tyskland startet med
1–0 mot Tsjekkoslovakia og fulgte opp med 3–2 mot Nederland i en kamp der Klaus
Allofs scoret alle de tyske målene. Mot Hellas ble det 0–0 for tyskerne, som
hvilte noen av sine beste spillere. I finalen møtte Vest-Tyskland Belgia, og
vant 2–1 etter to mål av Horst Hrubesch, som ble skilt av et belgisk mål.
Hrubesch var egentlig ikke i førsteelleveren, og kom på da Klaus Fischer brakk
benet.

Forventningene var store fram mot VM i Spania 1982. Vest-Tyskland vant samtlige
kamper i sin kvalifisering, og gikk rett videre. Øst-Tyskland på sin side slo
Malta, men tapte for Polen i begge kampene. Dermed ble de hjemme.

Vest-Tyskland kom i en i utgangspunktet overkommelig gruppe mot Østerrike,
Algerie og Chile. Tyskerne tapte overraskende åpningskampen 1–2 for Algerie i en
kjempeskrell. Deretter ble det 4–1 mot Chile med Rumenigge som tremålsscorer. I
den siste kampen hadde Vest-Tyskland og Østerrike resultatet i den andre kampen
å spille på. Algerie vant 3–2, og da holdt det for Vest-Tyskland å vinne med ett
eller to mål. Vest-Tyskland scoret tidlig, og resten av kampen var stort sett
kjedelig. Det ble antatt avtalt spill, og både Algeries og Vest-Tysklands fans
ble rasende. Derwall måtte forsvare jobben, og gjorde det med å si at de var her
for å gå videre, ikke for å spille fotball. FIFA bestemte seg etter denne kampen
at de to siste kampene i et gruppespill skulle spilles sist. Imidlertid var ikke
alle like opprørt. Dag Solstad argumenterte for at han hadde gjort akkurat det
samme, og at dette foregikk hele tiden.

Det forandret ingenting. Vest-Tyskland gikk videre til neste gruppe, der de
møtte Spania og England. Vest-Tyskland spilte målløst uavgjort mot England og
slo Spania 2–1, og da England og Spania spilte 0–0, var Vest-Tyskland videre til
semifinale. Der møtte de Frankrike i en kamp som ble sterkt markert på grunn av
én hendelse. Michel Platini spilte frem Patrick Battiston, som var nære ved å
være alene med keeper. Vest-Tysklands keeper Harald «Toni» Schumacher hoppet opp
og vred hoften slik at den gikk rett i Battiston. Battiston mistet tenner og
gikk i koma. Schumacher så uinteressert ut og ville spille ballen ut igjen.
Kampen sto da 1–1, og det ble også resultatet etter 90 minutter. I første
ekstraomgang tok Frankrike ledelsen med to mål, og så ut til å vinne, da
Vest-Tyskland satte inn Rummenigge. Det ga øyeblikkelig effekt, Rummenigge satte
inn 2–3 selv, og Klaus Fischer utliknet på brassespark. Dermed ble det 3–3 etter
ekstraomganger. I straffesparkkonkurransen hadde Vest-Tyskland lært, og vant 5–4
etter at Schumacher reddet det avgjørende straffesparket.

Vest-Tyskland møtte et svært defensivt Italia i finalen. Kampen ble deretter, en
taktisk kamp uten store sjansene. Det ble straffe til Italia, men skuddet gikk
langt utenfor. Først i andre omgang scoret Italia ved Paolo Rossi, og
Vest-Tysklands behov for å presse gjorde dem sårbare bakover, og Italia scoret
to ganger til før Vest-Tyskland fikk et trøstemål ved Breitner. Italia, som
sannsynligvis hadde flere nøytrale tilhengere, ble verdensmestre.

Vest-Tyskland møtte igjen flere kjenninger i kvalifiseringen til EM i 1984.
Først tapte de overraskende borte mot Nord-Irland, før de slo Albania knepent og
Tyrkia klart borte. Uavgjort borte og seier hjemme over Østerrike gjorde at
Vest-Tyskland var med i kampen igjen. De fulgte opp med en klar hjemmeseier over
Tyrkia, men tapte igjen mot Nord-Irland, nå hjemme. En knepen seier over Albania
hjemme gjorde at Vest-Tyskland likevel var videre ettersom Nord-Irland tapte
borte for Østerrike og Tyrkia og spilte uavgjort mot Albania. Målforskjellen
reddet Vest-Tyskland. Øst-Tyskland begynte med tre tap, to mot Belgia og ett mot
Skottland, og på tross av en uavgjort og to seire i de siste kampene, var de
aldri helt med i kampen, som ble vunnet av Belgia.

EM i 1984 ble dermed med Vest-Tyskland igjen som eneste tyske deltaker. Det
endte svakt for Vest-Tyskland. Etter uavgjort mot Portugal og seier over
Romania, tapte Vest-Tyskland for Spania og endte på tredjeplass bak Spania og
Portugal. Dette ble Jupp Derwalls siste kamp som trener.

Franz Beckenbauer tok over som ny landslagssjef, på tross av at han manglet
enhver form for formell trenerutdannelse eller -erfaring. Han hadde et
Vest-Tyskland som ikke hadde imponert de siste to mesterskapene å jobbe med.
Beckenbauers første oppdrag var å kvalifisere Vest-Tyskland til VM i 1986. Med
Rudi Völler som målscorer (han var også med under EM i 1984) sammen med blant
andre Rummenigge, greide Vest-Tyskland de viktige, men knepne seierne hjemme mot
Sverige, borte mot Malta (igjen med ett mål) og borte mot Portugal. Deretter ble
det to sterke seire hjemme mot Malta og borte mot Tsjekkoslovakia. Uavgjort
borte mot Sverige ble fulgt av hjemmetap for Portugal. Da var allerede
Vest-Tyskland gruppevinner, og de forsterket dette med uavgjort mot
Tsjekkoslovakia i Vest-Tyskland.

VM i 1986 i Mexico var Beckenbauers første mulighet til å vise seg frem.
Vest-Tyskland var nå plassert i gruppe med Uruguay, Skottland og Danmark. Det
begynte med en uavgjort 1–1 mot Uruguay der Alfons utliknet seks minutter før
slutt. Deretter snudde Vest-Tyskland 0–1 til 2–1 ved Allofs og Völler. Mot
Danmark ble det et overraskende 0–2. Det holt til avansement som nest beste lag
til åttendedelsfinalen. Der møtte Vest-Tyskland Marokko igjen, og Matthäus ble
matchvinner tre minutter før slutt. Deretter var det 0–0 etter ekstraomganger
mot Mexico, og det ble avgjort på straffesparkkonkurranse til Vest-Tysklands
fordel. I semifinalen møtte Vest-Tyskland Frankrike igjen, men kampen ble helt
annerledes enn sist møte. Vest-Tyskland vant 2–0 etter mål av Andreas Brehme og
Völler.

VM ble fulgt av EM i 1988, igjen på hjemmebane for Vest-Tyskland. Øst-Tyskland
på sin side var sammen med Sovjetunionen det klart beste laget i sin gruppe, der
Frankrike skuffet og Norge og Sverige ikke skapte store motstanden. Imidlertid
rotet Øst-Tyskland bort seiersmulighetene med uavgjort mot Frankrike og Norge
samtidig som de tapte borte mot Sovjetunionen. Dermed kom Sovjetunionen til EM
på bekostning av DDR.

I EM var Vest-Tyskland plassert i gruppe med Italia, Spania og Danmark. I den
første kampen spilte Vest-Tyskland og Italia uavgjort 1–1, mens i den andre vant
Vest-Tyskland over Danmark med 2–0 med scoringer av Olaf Thon og en svært
lovende Jürgen Klinsmann. Det ble også 2–0 med to mål av Rudi Völler mot Spania.

Vest-Tyskland kom dermed til semifinale mot et svært godt Nederland.
Vest-Tyskland tok ledelsen på straffe ved Matthäus, men Nederland snudde kampen
og vant 2–1. Dermed ble det bronse for Vest-Tyskland.

I VM var Vest-Tyskland plassert i gruppe med Jugoslavia, Colombia og De forente
arabiske emirater. Matthäus, Klinsmann og Völler scoret hver sine mål, Matthäus
to, i 4–1-seieren over Jugoslavia. De samme målscorerne scoret mot De forente
arabiske emirater, denne gangen med Völler som tomålsscorer i 5–1-seieren. Mot
Colombia ble det poengdeling etter at det sto 0–0 helt til slutten, og
Littbarski scoret i det 89. minutt og Colombia utliknet tre minutter på overtid.

Vest-Tyskland gikk videre som gruppevinner og møtte Nederland igjen. Kampen ble
spilt i Milano, og tre spillere fra Vest-Tyskland (Klinsmann, Brehme og
Matthäus) spilte for Inter, mens tre nederlendere (Frank Rijkaard, Marco van
Basten og Ruud Gullit) spilte for Nederland. Kampen endte 2–1 til Vest-Tyskland
etter mål av de to Inter-spillerne Andreas Brehme og Jürgen Klinsmann. I
kvartfinalen møtte Vest-Tyskland Tsjekkoslovakia i en kamp som ble avgjort med
et straffespark i midten av første omgang. Den ble konvertert av Matthäus.
Heller ikke semifinalen ble noe målshow i dette VM. England var motstander
igjen, og det endte 1–1 etter at Brehme og Lineker scoret hvert sitt mål. Ingen
mål under ekstraomgangene medførte at det ble straffesparkkonkurranse. Mens
Vest-Tyskland var vant til straffespark, var dette nytt for England, og det ble
vesttysk rutine som avgjorde.

I finalen møtte Vest-Tyskland nok en gang Argentina. Der forrige finale var
målrik og spennende, var denne det motsatte. I en kamp som ble karakterisert som
både stygg og kjedelig, vant Vest-Tyskland på en straffe scoret av Brehme i det
85. minutt. Det forandret ikke det faktum at Vest-Tyskland ble verdensmestre.

Kort tid etterpå ble Tysklands to deler gjenforent, og Øst-Tyskland opphørte som
landslag. Som en konsekvens av dette ble Deutscher Fußball Verband der DDR slått
sammen med Deutscher Fußball Bund. Fra nå av var det igjen korrekt å snakke om
Tyskland og et tysk landslag.

Etter VM-finalen i 1990 trakk Beckenbauer seg tilbake og sjefsansvaret gikk til
assistenten Berti Vogts. Vogts hadde meritter som landslagssjef for
Vest-Tysklands framgangsrike ungdomslandslag. Vogts' første oppdrag ble
Kvalifisering til EM i fotball 1992. Vest-Tyskland havnet i en gruppe med fire
lag delvis fordi de for første og eneste gang ble trukket i samme gruppe som
Øst-Tyskland, som da forsvant. Ellers besto gruppen av Wales, Belgia og
Luxembourg. Tyskland begynte med å ta ledelsen med tre mål mot Luxembourg, som
reduserte to ganger, slik at kampen endte 3–2 til Tyskland. Deretter vant de 1–0
over Belgia med Matthäus som matchvinner i det 3. minutt. I Wales ble det
overraskende tap da Ian Rush ble matchvinner for et godt hjemmelag. Tyskland slo
tilbake og slo Wales hele 4–1 hjemme. Deretter slo de Belgia borte og Luxembourg
greit hjemme. Resultatet ble at Vest-Tyskland vant gruppen med ett poeng etter
at Wales hadde spilt uavgjort en gang mot Belgia.

Første kamp i EM var mot Samveldet av uavhengige stater, et samarbeidsprosjekt
etter at Sovjetunionen hadde kvalifisert seg, men opphørt. Kampen endte 1–1
etter tysk utlikning i siste liten. Deretter møtte Tyskland Skottland og vant
2–0. Mot Nederland, som de møtte i tredje mesterskap på rad, ble det imidlertid
tap, 1–3. Det holdt likevel til semifinale. Der møtte Tyskland Sverige, og gikk
opp til 2–0 før svenskene reduserte. Kort tid etter det satte Karl-Heinz Riedle
inn 3–1, og på tross av en redusering av Sverige, endte det med tysk seier over
vertslandet. I finalen møtte Tyskland Danmark, og det holdt det ikke for et
Tyskland som aldri helt hadde overbevist. Danmark var det beste laget, og de
vant 2–0.

Tyskland var regjerende mester, og trengte ikke å kvalifisere seg. I selve VM i
USA var Tyskland plassert i gruppe med Spania, Sør-Korea og Bolivia.
Åpningskampen mot Bolivia var en lite engasjerende affære der Tyskland vant 1–0
med Klinsmann som matchvinner. Klinsmann utliknet også mot Spania slik at kampen
endte 1–1. Mot Sør-Korea var ting mer velspilt fra tysk side. Klinsman scoret to
og Riedle ett før pause, men Sør-Korea kom tilbake som mot Spania med to mål.
Det holdt ikke for asiatene, og Tyskland vant dermed både kampen og gruppen.

I åttendedelsfinalen møtte Tyskland Belgia til et tøft oppgjør. I løpet av 11
minutter hadde Tyskland scoret to, (Völler og Klinsmann) og Belgia ett. Völler
scoret ett til før pause, og enda Belgia reduserte i siste offisielle
spilleminutt, holdt det ikke inn. Nok en 3–2 for Tyskland. Tyskland var dermed i
gang, og favoritter foran møtet mot Bulgaria. Det gikk ikke. Enda Tyskland tok
ledelsen på straffespark tidlig i andre omgang, kom Bulgaria sterkt tilbake, og
Hristo Stoitsjkov utliknet på frispark, et frispark keeper Bodo Illgner
innrømmet at han aldri så før den var i mål. Jordan Letsjkov ble matchvinner på
en kraftig heading. Dermed var Tyskland ute i kvartfinalen, det svakeste
VM-resultatet siden 1978.

Toppkeeperen Bodo Ilgner, Rudi Völler, Karl-Heinz Riedle, Andreas Brehme og
andre VM-spillere la opp på landslaget etter VM i 1994, og Stefan Effenberg ble
droppet av Berti Vogts etter at han lagte upassende fingerbevegelser da han ble
byttet ut mot Sør-Korea i VM, så til EM i 1996 måtte Vogts finne et nytt lag.
Nye spillere ble Christian Ziege, keeper Andreas Köpke, Mehmet Scholl, Markus
Babbel og Oliver Bierhoff (først i 1996). I kvalifiseringen var Tyskland i
gruppe med deres overmenn fra 1994, Bulgaria, og også Georgia, Moldova, Wales og
Albania. Etter fire seire på rad fikk Tyskland problemer mot Wales igjen, og
spilte uavgjort. Deretter ble det tap igjen for Bulgaria, denne gangen i
Bulgaria. Tyskland hevdet seg og vant de gjenværende kampene, inkludert en
3–1-seier hjemme mot Bulgaria.

Dermed var Tyskland klar for sitt neste mesterskap, EM i fotball 1996 i England.
De ble plassert i gruppe med Tsjekkia, Italia og Russland. Tyskland begynte med
2–0 mot tsjekkerne etter scoringer av Andreas Möller og Christian Ziege.
Deretter ble det 3–0 mot Russland med mål av Matthias Sammer og to av Klinsmann.
Avslutningsvis ble det 0–0 mot Italia. I kvartfinalen møtte Tyskland Kroatia, og
de samme to som sist scoret, Klinsmann på straffe og Sammer det som skulle bli
vinnermålet. Semifinalen var mot England, og igjen gikk den til straffer etter
1–1 ved full tid. Köpke reddet Gareth Southgates straffe, og Tyskland var i
finale igjen. Finalen ble mot Tsjekkia, i en slags reprise fra EM 20 år
tidligere. Matthias Sammer fikk full tillit som libero og var i sitt livs form.
Likevel tok Tsjekkia ledelsen ved Patrik Berger. Det var reserven Oliver
Bierhoff som utliknet. Kampen gikk til ekstraomganger, og Bierhoff scoret
seiersmålet for Tyskland på «golden goal». Dette var Berti Vogts største seier
som landslagssjef for Tyskland.

Europamester Tyskland skulle prøve å reise kjerringa i VM. Det krevde
kvalifisering i gruppe med gamle kjente, som Albania, Portugal og Nord-Irland,
men også Ukraina og Armenia. Tyskland startet lett mot Armenia, men slet mot
Nord-Irland igjen, og greide bare 1–1. Deretter ble det 0–0 borte mot Portugal,
en knepen 3–2 mot Albania i Albania, seier hjemme og uavgjort borte over
Ukraina, seier borte mot Nord-Irland, seier hjemme mot Armenia, uavgjort mot
Portugal og knepen hjemmeseier 4–3 mot Albania hjemme. Det holdt med to poeng
til seier i gruppespillet

VM i 1998 gikk ikke som planlagt. Det startet bra med 2–0 over USA med Andreas
Möller og Klinsmann som målscorere. Deretter ble det 2–2 mot Rest-Jugoslavia der
Bierhoff nok en gang utliknet mot slutten, og sist ble det 2–0 mot Iran med
Bierhoff og Klinsmann som målscorere. Dermed vant Tyskland gruppen på
målforskjell foran Rest-Jugoslavia.

I åttendedelsfinalen ble det igjen kamp mot Mexico, og Tyskland vant 2–1 etter å
ha snudd 0–1 til seier nok en gang med Bierhoff og Klinsmann. I kvartfinalen
møtte de Kroatia, og dominerte frem til omtrent 40 minutter, da de fikk
Christian Wörns utvist. Kampen endret karakter, og Kroatia scoret i slutten av
første omgang. Tyskland kjørte stadig flere fremover for å utlikne, og det åpnet
mer bakover. I de siste ti minuttene satte Kroatia inn 2–0 og 3–0. Dermed var
Tyskland ute, og hadde ikke overbevist.

I løpet av 2000-tallet ble det tyske kjennetegnet, å spille fornuftig og følge
en plan for så å male motstanderen i stykker, byttet ut med en mer leken stil.
Dette ble særlig introdusert av Jürgen Klinsmann og videreført av Joachim Löw.
Dette gjorde at stadig flere utenfor Tyskland likte Tyskland.

Likevel medførte det ingen resultater. Det ble en finale i EM og to
bronsefinaler, men ikke egentlig seier i seg selv. Det ga imidlertid en stadig
mer fasettert gruppe spillere med andre kulturer som polsk, spansk, tyrkisk,
ghanesisk og andre land. Dette var med på å omdefinere Tyskland som landslag.

Etter VM i 1998 og et par privatlandskamper, den siste 1–1 mot Romania, ba Vogts
selv om å gå av etter stort press fra media. DFBs Egidius Braun utnevnte først
Paul Breitner, men utnevenelsen ble trukket etter bare 17 timer. Ny trener ble
Erich Ribbeck, en mann uten store resultater for klubb, men med lang erfaring.
Han var imidlertid ikke førstevalget, men førstevalget som takket ja. Han tok
jobben som 61-åring. Ribbeck måtte først gjøre noe med mannefallet. Klinsmann ga
seg på landslaget etter VM. Andreas Köpke trakk seg. Ny keeper ble Oliver Kahn.
Midtstopperen Jürgen Kohler ga seg etter 105 kamper. Olaf Thon ga seg, Andreas
Möller det samme i 1999. Av de nye som kom inn var særlig Michael Ballack
vesentlig, om enn han kom i 1999. Også Oliver Neuville gjorde en god figur
lenge.

De regjerende mestrene spilte kvalifisering til EM i 2000 mot flere gamle kjente
i Moldova, Tyrkia, Nord-Irland og Finland. Ribbecks Tyskland startet svakt med
0–1 borte mot Tyrkia, men slo så Moldova 3–1 borte. Deretter fulgte klare seire
over Nord-Irland borte, Finland hjemme, Moldova hjemme og Finland borte. Med
seier hele 4–0 over Nord-Irland hjemme, var alt opp til dem hjemme mot Tyrkia.
Kampen endte 0–0, og dermed vant Tyskland kvalifiseringen med to poeng.

EM ble en fiasko. I gruppe med England, Romania og Portugal var Tyskland og
England favoritter, men begge skuffet stort. Tyskland startet med uavgjort 1–1
mot Romania etter at Mehmet Scholl utliknet. Deretter tapte Tyskland 0–1 for
England, før de gikk på en stygg 0–3 mot Portugal. Tyskland endte sist, plassen
bak England. Ribbeck trakk seg etter å ha levert den svakeste innsatsen i et
mesterskap siden 1968. Også legendariske Lothar Matthäus trakk seg etter 20 år
som landslagsspiller.

Christoph Daum skulle ha tatt over, men i stedet ble det Rudi Völler da Daum ble
tatt i en narkotikaskandale. Völler var bare en midlertidig løsning uten
oppfylte trenerkriterier, men han fikk til ting likevel. I kvalifiseringen til
neste VM var Tyskland i en tøff gruppe med England, men motstanden ellers,
Finland, Hellas og Albania, virket overkommelig. Völler begynte bra med 2–0 over
Hellas og 1–0 over England på Wembley. Det var den siste kampen på gamle Wembley
stadion før den skulle rives og erstattes av en ny. Dietmar Hamann scoret for
Tyskland mens han spilte på Liverpool FC. Dette medførte at Englands trener
Kevin Keegan gikk av. Keegan har en lang historie med Liverpool og var dessuten
aktiv i Hamburg SV, Hamanns favorittklubb som barn.

Tyskland fortsatte med seier over Albania og Hellas før de noe overraskende
spilte uavgjort borte mot Finland. Deretter ble Albania igjen slått, og det var
returoppgjør mot England. Etter gode resultater falt Völler igjennom, og England
vant hele 5–1 med tre mål av Michael Owen. Dermed tok England over kommandoen i
gruppen må målforskjell. Tyskland var allerede klar som beste toer, og spilte en
uengasjert 0–0 mot Finland og ble beste toer i kvalifiseringen. Blant nye
spillere var midtstopper Christoph Metzelder.

VM i 2002 ble helt annerledes enn noen hadde forventet seg. Tyskland startet i
gruppe med Saudi-Arabia, Irland og Kamerun. Tyskland eksploderte i sin første
kamp med lekent spill og vant hele 8–0 over Saudi-Arabia, med Miroslav Klose,
som debuterte på landslaget i 2001, som tremålsscorer. Deretter fulgte de opp
med 1–1 mot Irland etter at Klose scoret og Robbie Keane utliknet i tredje
tilleggsminutt. Klose scoret igjen i Tysklands 2–0 over Kamerun. Tyskland vant
gruppen.

I åttendedelsfinalen var det Paraguay som var motstander, og Neuville ble
matchvinner. Også kampen mot USA ble vunnet 1–0, denne gangen Ballack. I
semifinalen møtte Tyskland hjemmelaget Sør-Korea, som hadde kommet seg dit
delvis gjennom tvilsomme dommeravgjørelser. Igjen vant Tyskland 1–0, og igjen
var det Ballack som var matchvinner, som også fikk et gult kort som gjorde at
han ikke kunne spille finalen. I finalen ventet Brasil. Kampen ble dominert av
Brasil, men Tyskland hadde i Kahn en svært god keeper. Det holdt ikke, og Brasil
vant 2–0. Imidlertid ble Kahn som første keeper noensinne kåret til VMs beste
spiller.

Det var vanskelig å si i hvor stor grad dette var et skritt fremover for
Tyskland. På papiret hadde Tyskland levert, de var selv rangert som nummer 11,
og hadde på veien slått lag som var rangert som nummer 13 (USA), 15 (Irland), 17
(Kamerun), 18 (Paraguay), 34 (Saudi-Arabia) og 40 (Sør-Korea). Ingen topp 10,
men de første fire var på papiret gode nok.

Völler fikk tilbud om å fortsette enda dette ikke var planen. Under
kvalifiseringen til EM kom Tyskland i vanskeligheter i flere kamper. Mot Litauen
ble det en grei borteseier, men uavgjort hjemme. Tyskland vant begge kampene mot
Færøyene, men det ene med relativt svake 2–1 hjemme, og 2–0-seieren på Færøyene
kom etter at Tyskland scoret i de to siste spilleminuttene. Det ble også
uavgjort mot Skottland og Island borte, men hjemmeoppgjørene ble vunnet. Det
holdt til gruppeseier.

I selve EM i 2004 i Portugal leverte Tyskland svake resultater med uavgjort mot
Nederland og Latvia og tap for Den tsjekkiske republikk. Dermed røk Tyskland
igjen ut i gruppespillet, og Rudi Völler gikk av etter kritikk for taktikk og
spillere med manglende evne til å score.

Førstevalget til ny trener var Ottmar Hitzfeld, men han takket nei. Deretter sa
Otto Rehhagel og Arsene Wenger også begge at de ikke var interessert i jobben.

Det var på tide med nytenkning, og først den 26. juli fant DFB en ny trener.
Jürgen Klinsmann ble den nye treneren på tross av at han ikke hadde noen
trenererfaring. Hans gamle landslagskollega Lothar Matthäus gikk hardt ut mot
ham og anklaget DFB for avtalt spill.Tysklands spillestil var kritisert for å
være endimensjonal og uten kreativitet, og landslaget for å være for gammelt.
Klinsmann foreslo en mer offensiv og ballbesittende spillestil og at man satset
på yngre spillere. Han innførte også samarbeid med klubbene og satset på
utvikling fra bunnen av, altså de yngre spillerne. Han fikk kritikere for dette,
og også fordi han valgte å bo i USA mens han var trener for Tyskland.

Neste VM var på hjemmebane, så Klinsmann spilte i stedet privatlandskamper. I
2004 gikk dette bra bortsett fra et 1–3-tap for Sør-Korea. I 2005 endte Tyskland
på tredjeplass i FIFA Confederations Cup, som Tyskland deltok i som arrangør av
neste VM. De tapte for Brasil med greie resultater. Tap for Slovakia og Tyrkia i
treningskamper var derimot ikke godt mottatt. Rett før VM tapte Tyskland for
Italia, og flere, deriblant Hoeness, Effenberg og Breitner, kritiserte
Klinsmann, og forlangte at han måtte gå.

I VM var ting derimot annerledes. Flere unge spillere fikk prøve seg, inkludert
Bastian Schweinsteiger og Philipp Lahm, Per Mertesacker og Lukas Podolski. Av
disse var bare Mertesacker trukket inn av Klinsmann, de andre hadde blitt tatt
ut av Völler til EM, om enn Podolski bare fikk litt av en omgang i spilletid.
Vertsnasjonens første motstander i VM var Costa Rica, og Tyskland vant 4–2 mot
Costa Rica med de fire ovennevnte spillerne fra start og Jens Lehmann i mål.
Lahm kom også på scoringslisten i den kampen. Deretter møtte Tyskland Polen, og
kampen endte 1–0 til Tyskland etter at Neuville ble matchvinner på overtid. I
den siste kampen møtte Tyskland Ecuador, og vant 3–0 etter to mål av Klose og
ett av Podolski.

I utslagsrundene møtte Tyskland Sverige og vant 2–0 etter to mål av Podolski.
Deretter var det Argentina som var motstander, og kampen gikk til
straffesparkkonkurranse etter 1–1 ved full tid, Klose var målscorer for Tyskland
med sitt femte mål for turneringen. Tyskland vant straffesparkkonkurransen etter
at Lehmann leverte praktredninger. Han valgte rett retning i samtlige straffer,
delvis fordi han hadde studert straffetakerne til Argentina og skrevet notater,
som keepertreneren ha ham. Tyskland var dermed i semifinale, og møtte Italia.
Kampen gikk til ekstraomganger med 0–0, men i det nest siste og siste minutt av
ekstraomgangene scoret Italia to ganger, og dermed var Tyskland ute. De slo
kraftig tilbake mot Portugal og vant 3–1 i bronsefinalen.

Klinsmanns kontrakt gikk ut etter sesongen, og han valgte å ikke fornye den,
enda mesteparten av tyskere, inkludert tidligere sterke kritikere, ville at han
skulle fortsette. Ny trener ble assistenttrener Joachim Löw, som Klinsmann selv
anså mer som en partner enn en assistenttrener. Löw lovet at han skulle
fortsette med Klinsmann-tankegangen, men med en personlig profil.

Löw fikk fort bevise seg. I EM i 2008 møtte Tyskland først Irland, som de slo
med ett mål, før de møtte San Marino borte og vant hele 13–0, den største
seieren i kvalifisering til da. Etterpå greide de sterke 4–1 borte mot Slovakia
før de litt overraskende spilte uavgjort borte mot Kypros, som tidligere hadde
slått Irland 5–2. Tyskland fortsatte med å slå Den tsjekkiske republikk borte og
San Marino og Slovakia hjemme før de slo Wales borte. Nå var Tyskland allerede
kvalifisert før de møtte Irland og spilte uavgjort. Deretter tapte Tyskland 0–3
for Den tsjekkiske republikk uten Lahm, Ballack og Lehmann. Det ble også
uavgjort mot Wales hjemme.

Under EM i 2008 møtte Tyskland Kroatia, Østerrike og Polen. Unge Mario Gómez
fikk sjansen på bekostning av Schweinsteiger. Podolski scoret begge Tysklands
mål mot fødelandet Polen i 2–0-seieren. Deretter var det Kroatia. Igjen slet
Tyskland mot Kroatia, og tapte 1–2 for middelhavslandet, med Podolski igjen som
tysk målscorer. Mot Østerrike dominerte Tyskland, og Ballack scoret vinnermålet
i 1–0-seieren.

Enda Tyskland spilte bedre, ble det fortsatt ikke mange mål. Dette forandret seg
i kvartfinalen, da Tyskland møtte Portugal. Tyskland tok ledelsen ved
Schweinsteiger, som fikk tillit igjen, etter 20 minutter. Klose gjorde 2–0 etter
26 minutter. Portugal reduserte til 2–1 etter 40 minutter, i andre omgang satte
Ballack inn 3–1 etter 61 minutter, og 3–2 kom etter 87 minutter. Med
Schweinsteiger tilbake fortsatte Tyskland å spille målrikt, og i semifinalen ble
det en ny målfest - da mot Tyrkia. Tyrkerne tok ledelsen, men Schweinsteiger
utliknet til 1–1 i det 26 minutt. Det var målfattig i 53 minutter før Klose
satte inn 2–1 i det 79. minutt, Tyrkia utliknet igjen i det 86. minutt og Lahm
satte inn vinnermålet i det 90. minutt. 3–2 til Tyskland og laget var i finalen
igjen. Dette var den første finalen siden 1996 i EM-sammenheng. I finalen møtte
et ungt og nytenkende Tyskland et ungt og nytenkende Spania til en svært
spennende kamp, men en der Spania alltid var et hestehode foran. Fernando Torres
ble matchvinner for Spania. Likevel hadde Tyskland vist at de var på vei
tilbake.

Löw fikk absolutt godkjent, og fikk dermed også arbeidsro foran neste
mesterskap. I løpet av kvalifiseringen til VM i Sør-Afrika fikk Löw også hjelp
av flere unge og lovende spillere, Jérôme Boateng, Manuel Neuer, Mesut Özil og
Sami Khedira. Ut hadde Oliver Neuville og Jens Lehmann gått.

I kvalifiseringen til VM var Tyskland i gruppe med Russland, Finland, Wales,
Aserbajdsjan og Liechtenstein. Etter klar borteseier mot Liechtenstein ble det
en uavgjort mot Finland. Deretter vant Tyskland samtlige kamper til de møtte
Finland igjen i siste kamp, som endte uavgjort. Tyskland var dermed i VM igjen,
og det uten problemer. Som i forrige mesterskap var det Klose og Podolski som
scoret flest mål.

I VM i Sør-Afrika kom Tyskland med Boeteng, Neuer, Özil og Khedira, og i tillegg
Cacau og 21 år gamle Thomas Müller, som debuterte i 2010 for landslaget. Første
kamp var mot Australia. Tyskland vant komfortabelt 4–0 etter mål av Klose,
Podolski og nykommerne Müller og Cacau. Mot Serbia gikk det svakt, Tyskland
tapte 0–1 og fikk Klose utvist. Mot Ghana i den siste kampen burde Tyskland
vinne for å være sikret avansement. Det lyktes de også med, da Özil scoret
kampens eneste mål.

Akkurat som i EM var det også her først i utslagskampene at Tyskland virkelig
viste seg frem. Første hinder var England. England hadde haltet seg gjennom
gruppespillet med uavgjort mot USA og Algerie og seier over Slovenia. Kampen
begynte best for Tyskland, som hadde Klose tilbake. Klose og Podolski scoret ett
hver slik at Tyskland ledet 2–0 etter 32 minutter. Etter 37 minutter reduserte
Matthew Upson. I det 39. minutt ble en engelsk ball som viste seg å være over
linjen dømt å være utenfor. Dermed ble det 2–1 til Tyskland til pause. I andre
omgang scoret Müller to ganger for Tyskland, som dermed vant 4–1. Engelsk presse
klaget ikke på den fortjente tyske seieren, men det ble nevnt at de ble frarøvet
et mål. Også i norsk presse ble betydningen av det annullerte målet tonet ned.

Neste motstander var en annen hyppig motstander, Argentina. Argentina hadde
slått Mexico 3–1, men mot Tyskland hadde de ingenting å stille opp med. Tyskland
vant 4–0 med mål av Müller, to av Klose og et av midtstopper Arne Friedrich, som
scoret sitt første og eneste mål siden han debuterte for Tyskland i 2002. Dermed
var Tyskland i semifinalen for tredje VM på rad. Det som også var spesielt, var
at Tyskland hadde kommet seg dit med stil, ikke via straffespark som i 2006
eller mot på papiret svakere motstand som i 2002. I semifinalen ventet
imidlertid Spania. Akkurat som Tyskland, hadde også Spania gått på et
overraskende tap, de mot Sveits. Spania, derimot, var godt defensivt organisert,
i motsetning til England og Argentina. Dette gjorde at de tyske spillerne slet
med å finne rom. Spania dominerte kampen, hadde ballen mest og vant 1–0 med mål
i det 73. minutt. Dermed var Tyskland igjen ute av VM før finalen.

Bronsefinalen var mot Uruguay, og ble en langt tettere og mer målrik affære, på
tross av at Tyskland ikke startet med Neuer, Klose eller Podolski. I det
nittende minutt smalt Schweinsteiger en ball på Uruguays keeper, som ga en retur
som Müller plasserte i nettet. Etter 28 minutter utliknet Uruguay ved Edinson
Cavani, som ble flott frispilt av Luis Suárez. Uruguay gikk opp til 2–1 ved halv
volley fra Diego Forlán i det 51. minutt, men leden ble kortvarig, da Marcell
Jansen headet inn utlikningen i det 56. minutt. Khedira headet inn vinnermålet
etter en god corner av Özil og litt frem og tilbake i feltet. Tyskland hadde
dermed sin andre bronse på rad.

Dermed var det den tredje medaljen på rad og den fjerde på åtte år. På grunn av
den unge alderen på spillere, var det ingen av toppnavnene som ga seg etter VM,
bortsett fra Friedrich, som ga seg i 2011 etter skade. I kvalifiseringen til EM
2012 var Tyskland ustoppelige. De vant med ett mål borte mot Belgia og
Østerrike, og ellers med flere mål i samtlige andre kamper, da mot Tyrkia,
Kasakhstan og Aserbajdsjan. Med 10 seire av 10 mulige ble Tyskland det første
laget bortsett fra vertslaget som kvalifiserte seg til EM i Polen og Ukraina.

Tyskland fikk ingen lett gruppe med Portugal, Danmark og Nederland som
motstandere. Gruppen ble omtalt som «Group of Death» av flere, og samtlige lag
lå på topp 10 på FIFA-rankingen. Tyskland startet mot Portugal, og Mario Gómez
ble matchvinner med det eneste målet i kampen. Gómez var igjen kampens spiller
da han scoret begge Tysklands mål i 2–1-seieren til Tyskland over Nederland. Mot
Danmark scoret Podolski, men Danmark utliknet kort tid etter, og først i det 80.
minutt kom vinnermålet, av høyre back Lars Bender. Miroslav Klose startet ikke i
noen av disse kampene.

Tyskland fikk dermed full pott, og gikk videre til kvartfinalen. Der møtte
Tyskland Hellas. Hellas tok ledelsen, men Tyskland utliknet og scoret tre til
ved Lahm, Khedira, Klose, som nå startet igjen på bekostning av Gómez, og Marco
Reus. Hellas reduserte på straffe før full tid slik at stillingen ble 4–2 til
Tyskland. Neste motstander var Italia. Tyskland hadde møtt Italia i VM i 1962
(uavgjort), VM i 1970 (tap), VM i 1978 (uavgjort), VM i 1982 (tap), EM i 1988
(uavgjort) og VM i 2006 (tap), men altså aldri vunnet i mesterskap. EM i 2012
vise seg å legge seg til den trenden. Mario Balotelli scoret Italias to mål, og
reduseringen til Özil kom for sent, i andre overtidsminutt, til å hindre
italiensk seier. Tyskland fikk nok en gang bronse.

I kvalifiseringen til VM i Brasil var Tyskland nok en gang suverene. Bare en noe
overraskende uavgjort hjemme mot Sverige, etter at de rotet bort en 4–0-ledelse
de siste 30 minuttene, hindret full pott.

Tyskland var blant favorittene under VM i Brasil. De havnet i en tøff gruppe med
USA, Portugal og Ghana. Åpningskampen mot Portugal ble imidlertid en
maktdemonstrasjon; Tyskland vant 4–0 etter tre mål av Thomas Müller. Resultatet
skyldtes delvis at Portugal fikk en mann utvist, men tyskernes dominans var
uansett stor. I den neste kampen møtte Tyskland Ghana, og det ble et tett
oppgjør. Etter en tam førsteomgang eksploderte andre omgang. Tyskland scoret
først, før Ghana utliknet og tok ledelsen. Miroslav Klose satte inn Tysklands
andre mål i kampen og ble samtidig tangert mestscorende spiller i historien med
15 mål. Kampen endte 2–2. Tyskland hadde fire poeng, det samme som USA, mens
Ghana og Portugal hadde ett. Det holdt med uavgjort for Tyskland mot USA, og på
grunn av målforskjellen, der Tyskland hadde +4, USA +1, Ghana -1 og Portugal -4,
skulle det mye til for at Tyskland tapte med ett mål. Löw møtte Klinsmanns USA i
en tett og tøff kamp der avgjørelsen kom i andre omgang, da Thomas Müller scoret
sitt niende VM-mål.

Tyskland møtte Algerie for første gang siden 1982. Kampen ble også her jevn, og
den gikk til ekstraomganger uten mål etter nitti minutter som den første av tre
åttendedelsfinaler. I ekstraomgangene scoret André Schürrle to minutter inn i
første ekstraomgang. I siste spilleminutt økte Özil til 2–0 for Tyskland, før
Djabou reduserte på overtid av siste ekstraomgang. I kvartfinalen møtte Tyskland
Frankrike, det for første gang siden 1986 i VM-sammenheng. Kampen var tett og
jevn, og ble vunnet 1–0 etter et tidlig mål av Mats Hummels.

I semifinalen ventet Brasil. De to lagene hadde bare møttes en gang tidligere, i
finalen i VM i 2002. Hjemmelaget, som stilte uten kaptein Thiago Silva
(utestengt etter tre gule kort) og Neymar (skade), fikk store problemer med et
Tyskland som spilte opp mot sitt beste. Stillingen var 5-0 allerede da det var
gått 29 minutter. Sluttresultatet ble 7-1 til Tyskland. Resultatet ble den
største seier utenfor gruppespill siden nettopp Brasil slo Sverige med samme
resultat i 1950. I tillegg var 5-0 etter 29 minutter den raskeste
femmålsledelsen i VM-historien. Klose scoret et av målene i denne kampen, og ble
dermed den mestscorende spilleren i VM-historien, ett mål mer enn Ronaldo.

I finalen møtte Tyskland Argentina, noe som ble den første gangen noen sinne at
to lag møttes for tredje gang i en finale. Kampen gikk til ekstraomganger, og
ble avgjort av Götze i det 113. minutt.

Tyskland har ingen fast hjemmebane, men spiller hjemmekampene sine i hele
Tyskland. Kvalifiseringskampene til VM 2014 foregikk på HDI-Arena i Hannover,
Olympiastadion i Berlin, Frankenstadion i Nürnberg, Allianz Arena i München og
på RheinEnergieStadion i Köln, mens i kvalifiseringen til EM 2012 foregikk i
Köln, Berlin, Fritz-Walter-Stadion i Kaiserslautern, Veltins-Arena i
Gelsenkirchen og Esprit Arena i Düsseldorf. Før det spilte de på
Westfalenstadion i Dortmund, Borussia-Park i Mönchengladbach, Zentralstadion i
Leipzig, Hannover og Imtech Arena i Hamburg til EM i 2008.

Disse byene går mest igjen, men også Mercedes-Benz Arena i Stuttgart er blitt
brukt, både i kvalifiseringen til EM i 2008 og som kampstadion i VM i 2006.
Düsseldorf ble bare brukt i én kamp i 2012 i de siste sju kvalifiseringene, og
det samme gjaldt BayArena i Leverkusen, som ble brukt i 2002. Hamburg ble brukt
i fire kvalifiseringer i tillegg til at det var et stadion til VM i 2006. De ble
altså ikke brukt de to siste kvalifiseringene. De to byene som ble brukt i begge
de siste kvalifiseringene, Berlin og Köln, ble ikke brukt i noen kvalifiseringer
på 2000-tallet , men begge ble brukt i VM i 2006.

Tysklands drakt har i hovedsak vært hvite og sorte. Fargene matcher det
prøyssiske flagget, og i de første årene var torso sort med et hvitt våpenskjold
med den sorte, tyske ørnen, noe som gjorde draktene ganske like Preussens flagg.
Buksene var hvite. Deretter har de hatt hvit overdel og sorte bukser fra 1934
til 2013. Foran 2014-sesongen har buksene blitt hvite igjen, og en rød V-form er
lagt til under halsen.

Tysklands drakter har stort sett alltid vært Adidas eller undermerker av Adidas.

Draktene er Tysklands og Vest-Tysklands landslagsdrakter i mesterskap. For DDRs
drakter, se DDR. Betegnelsene «Hjemme», «Hjemme 2» og «Borte» indikerer drakten,
ikke hvor de spilte. Hjemme 2 signaliserer en modifisert hjemmedrakt, som oftest
annerledes shorts. Merk: Mot Mexico i 1978 spilte Vest-Tyskland i grønne sokker.
Dette er bare en oversikt over draktene som ble brukt. Ubrukte bortedrakter tas
ikke med.

Tysklands kallenavn er «Die Mannschaft». Dette kallenavnet ble offisielt først
den 8. juni 2015 i et forsøk på å framstå som mer internasjonale. Før dette var
Die Mannschaft oftest brukt utenfor landegrensene, og Nationalmannschaft
(nasjonallaget), DFB-Elf (DFB elleveren), DFB-Auswahl (DFB utvalget) eller
Nationalelf (nasjonalelleveren) ble brukt.. Kallenavnet Die Adler (Ørnene)
brukes også i noen grad. Ettersom Tysklands kallenavn går ut på hva de er, et
nasjonallag valgt ut av DFB via treneren, og ettersom Mannschaft ikke har slått
an i Tyskland, har Tyskland verken et offisielt eller uoffisielt kallenavn.
Jogis Jungs ble prøvd i forbindelse med at spillerne er unge og treneren heter
Joachim Löw.

Tysklands spillestil er offensiv fotball. De markerer seg med raske angrep og
kontringer. Mye av hemmeligheten rundt dette handler om å være raske, og dette
igjen handler om å bruke unge spillere. Taktikken er ofte kreditert både DFB og
trenerne Jürgen Klinsmann og Joachim Löw. Löw har selv snakket om verdiene å
løpe mye, felle mindre («det ødelegger rytmen») og ta raskere pasninger.

Jürgen Klinsmann gjennomførte denne forandringen i hele Tyskland gjennom
samarbeid med trenerne i de to øverste divisjonene, ved å få dem til å ha
fotball-akademier for unge og å satse mer på offensiv fotball. Etter en workshop
med tyske spillere og trenere endte Klinsman opp med tre punkter: rask,
angrepsvillig og proaktiv. Klinsmann definerte proaktiv som at de spilte sitt
eget spill, uavhengig av hva spillerne gjorde.

Frem til Klinsmann tok over, var imidlertid Tyskland kjent som det nesten
maskinaktige laget som satset på høy utholdenhet og god form, hardkjempende
spillere som aldri ga seg, et angrep som startet i forsvar eller dyp midtbane og
svært taktisk fotball. Dette medførte at Tyskland ofte scoret i slutten av
kampen, da de hadde ridd av stormen.

Vest-Tyskland fikk også ordet på seg for å være et lag uten store stjerner, men
da Pelé valgte ut 125 spillere til FIFA 100, var 10 av dem tyske: Michael
Ballack, Franz Beckenbauer, Paul Breitner, Oliver Kahn, Jürgen Klinsmann, Sepp
Maier, Lothar Matthäus, Gerd Müller, Karl-Heinz Rummenigge og Uwe Seeler. Til
sammenlikning fikk Brasil 15 spillere, Italia og Frankrike 14, Nederland 13,
Argentina 10, England 7 og Spania og Portugal 3 hver.

Tyskland fikk også et rykte på seg for å være lite underholdende, et rykte som
sannsynligvis hang sammen med at Tyskland hadde slått de underholdende lagene,
som det østerrikske «Wunderteam», det ungarske topplaget på 50-tallet og
Nederlands totalfotball i 1974. I 2010 ble det observert at Nederland og
Tyskland hadde byttet roller, og at det var nå Tyskland som var det
fintspillende angrepslaget, mens det hardtspillende, taktiske laget var nå
Nederland.

Nederland er sannsynligvis Tysklands største rival. Dette skyldes fra
nederlandsk side stort sett andre verdenskrig.. Fra tysk side handler det om
Nederlands reaksjoner de første gangene de møttes etter at Nederland ble et
topplag. Da Vest-Tyskland møtte Nederland i finalen i 1974, var Nederlands
forhold sterkt knyttet til andre verdenskrig Den nederlandske midtbanespilleren
Willem van Hanegem sa etter kampen at «Jeg ga blaffen i resultatet, 1-0 var nok,
så lenge vi kunne ydmyke dem. Jeg hater dem. De myrdet min familie. Min far, min
bror og mange familiemedlemmer. Hver gang jeg møtte Tyskland, var jeg fylt av
angst». For tyskerne var denne og senere negative oppmerksomhet uvant.
Karl-Heinz Rummenigge sa selv at han opplevde det som ubehagelig og pressestyrt.

Etter kampen i 1980 observerte Karlheinz Förster at «van de Kerkhof kalte meg en
gris. Før kampen visste vi at det kom til å bli intenst. Vi hadde sverget at vi
skulle vinne, fordi denne seieren var så viktig for vår stolthet. For dem var
det å slå oss det beste som fantes. De hater oss så mye mer enn vi hater dem»

Da Nederland slo ut Tyskland i 1988, viste nederlandske fans et banner med
skriften «Oma wij hebben je fiets gevonden» - Bestemor, vi har funnet sykkelen
din. Dette var en referanse til da tyskerne konfiskerte nederlandske sykler i
andre verdenskrig. På banen gestikulerte Ronald Koeman etter kampen at han
brukte drakten til Olaf Thon som tørkepapir. Marco van Basten uttalte seg om
kampen at «endelig har vi sendt ut de motbydelige tyskerne». Det hjalp ikke
heller på forholdene at Frank Rijkaard spyttet på Rudi Völler to ganger under
åttendedelsfinalen i VM i 1990. Kampen ble innledet da nasjonalsangene ble
spilt. Under den tyske buet nederlandske fans, og under den nederlandske ropte
tyske fans «Deutschland! Deutschland!».

Etter 1990 roet ting seg ned, og i senere kamper har spillerne stort sett
oppført seg pent. Det finnes imidlertid følelser; da Tyskland tapte 1-4 mot
England på hjemmebane, var tyske fans mer opptatt av at samme kveld hadde
Nederland tapt for Irland, og dermed ikke kvalifisert seg for VM. Tyske fans
sang «Vi skal til VM uten Nederland».

Det har vært flere oppgjør mellom Italia og Tyskland siden de to landene ble
topplag. Regelen er at Italia vinner. Tyskland har møtt Italia i VM i 1962
(uavgjort), VM i 1970 (tap), VM i 1978 (uavgjort), VM i 1982 (tap), EM i 1988
(uavgjort),VM i 2006 (tap) og EM i 2012 (tap), men altså aldri vunnet i
mesterskap. Imidlertid har Tyskland slått Italia - 7 ganger per desember 2013,
men de vant sist i 1995.

Rivaliseringen var lenge knyttet til spillestilen, der Italia var det
ultradefensive laget med med kreativ midtbane, mens Tyskland var kraftfullt
lagspill. Rivaliseringen er blitt mindre etter at både Italia og Tyskland har
satset på angrepsvillig fotball med unge spillere.Det er også blitt påpekt at
dette kan trekkes lenger, for eksempel til arketypiske forskjeller mellom
italiensk og tysk personlighet og mellom Tyskland og Italias posisjon i EU.

De historiske kampene lagene imellom har også vært relativt sent i turneringen.
I «århundrets kamp» i 1970 var det i semifinalen, i VM i 1982 var det i finalen,
og i 2006 og EM i 2012 var det semifinalen igjen. Nettopp Tysklands manglende
evne til å lyktes å slå Italia er regnet av enkelte som en mare som Tyskland må
bekjempe, og dette gjør kampene mellom Italia og Tyskland spesielle.

De to har møtt hverandre i tre finaler. Den første var Argentina klart best. I
den andre, der Vest-Tyskland var best, var både stygg og kjedelig, og var lite å
huske. Det ble også et stygt etterspill etter kampen i 2006, da Tyskland slo ut
Argentina på straffesparkkonkurranse. Imidlertid har begge land nok rivaler til
at det har blusset opp i noen grad. Den tredje finalen, i 2014, har ikke vist
noen klare tegn til rivalisering lagene imellom.

Der Englands anstrengte forhold til Tyskland nærmer seg det ekstreme, har
Tyskland lite fokus på England som rival. Englands sterke krigsrefererende
overskrifter har stort sett hatt mest fokus internt, og aldri slått an i
Tyskland. Tyske fans uttalte til og med i 2001 at de foretrakk å tape for
England foran noe annet lag.

I de siste årene har Tyskland hatt en økning i spillere med delt statsborgerskap
eller med aner fra et annet land. Dette skyldes blant annet løsnede krav på
statsborgerskap på 1990- og 2000-tallet som gjorde det mulig for folk født i
Tyskland av ikke-tyske foreldre å være tyske statsborgere.

Det er også stor variasjon med kulturell bakgrunn. Klose og Podolski ble født i
Polen, Jérôme Boateng har ghanesisk far (og broren spiller for Ghana), Mesut
Özil har tyrkisk bakgrunn, Mario Gómez har spansk far, Sami Khedira tunisisk,
Marko Marin ble født i Bosnia-Hercegovina, Cacau ble født i São Paulo i Brasil
og Dennis Aogo har nigeriansk far.

Flere av de ikke-tyske landslagsspillere har hatt suksessfull karriere etter
gjennombruddet på landslaget. Etter VM i 2010 ble Khedira og Özil tilbudt
kontrakt av Real Madrid, Cacau har omtrent 250 kamper for VfB Stuttgart mens
Boateng er stort sett fast på Bayern München.

Tyskland er kjent for å aldri bomme på straffespark. Da Lukas Podolski bommet på
straffe mot Serbia i VM 2010, var han den første siden 1974 som bommet på
straffe i spilletid. Forrige gang var Uli Hoeness, som også bommet på den
avgjørende straffen i straffesparkkonkurransen mot Tsjekkoslovakia i 1976. I
1982 bommet Uli Stielike på straffe, men det fikk ingen betydning, da Harald
Schumacher reddet to straffer.

Tyskland og Vest-Tyskland har kvalifisert seg til samtlige VM de har hatt
muligheten til. De takket nei til VM i 1930 og ble utestengt fra VM i 1950, men
ellers har de deltatt i samtlige. Tyskland har vunnet VM fire ganger, det samme
har Italia, de er begge bak Brasil med 5 VM titler men foran Uruguay og
Argentina med (to). Det tyske landslaget har vært i åtte VM-finaler, en bragd de
er alene om. Brasil har 7 finaler og Italia har vært i seks. Tyskland har vært i
13 finaler (VM-finaler og bronsefinaler) (4 gull, 4 sølv, 4 bronse og 1
fjerdeplass) som er to mer enn Brasil med 11 (5 gull, 2 sølv, 2 brone og 2
fjerdeplasser) og fem mer enn Italia med 8 (4 gull, 2 sølv, 1 bronse og 1
fjerdeplass). Det betyr at Tyskland bare fem ganger ikke har kommet til
semifinalen. Deres dårligste plassering i VM var i VM i 1938, der de fikk en
10.-plass etter å ha tapt i første runde. I tillegg til denne har de tre
kvartfinaler (1962, 1994 og 1998) og et mellomspill (1978). Tyskland har flest
VM-medaljer med 12(4 gull, 4 sølv, 4 bronse), Brasil har 9 (5 gull, 2 sølv og 2
bronse) og Italia har 7 (4 gull, 2 sølv og 1 bronse).Før VM i Brasil 2014 har
Tyskland spilt 99 kamper (her tas omkampen mot Sveits i 1938 og Tyrkia i 1954
med). Dette er to mer enn Brasil.

Tysklands tropp til VM-kvalifiseringskampen mot San Marino fredag 11. november
2016 og treningskampen mot Italia søndag 15. november 2016



https://no.wikipedia.org/wiki/Gr%C3%B8nn

Grønn er en farge som inngår i fargespekteret. Den grønne delen av spekteret
regnes omtrent fra 520 til 565 nanometer. Grønn er en svært vanlig farge i
naturen fordi klorofyllet i plantene er grønt.

I subtraktiv fargeblanding, det vil si blanding av malerfarger og annet som
absorberer eller gjenspeiler fargene i lyset, oppstår grønt når en blander
primærfargene gult og blått. Grønt er der altså en sekundærfarge.

I additiv fargeblanding, det vil si når en blander farget lys, er grønn en av de
tre grunnfargene grønn, rød og blå som til sammen danner hvitt. Dette brukes
blant annet i RGB-signalene som styrer lyspunktene i en fargeskjerm.

Grønn farge blir produsert i naturen av planter med klorofyll i fotosyntesen,
det vil si en prosess som omdanner uorganiske stoffer til organiske med lyset
som energikilde.

Grønn er en viktig markeringsfarge i naturen. Den kan gi signaler om for
eksempel levende planter, umoden frukt, giftig mugg og farlige frosker.
Mennesket har derfor utviklet et fargesyn med en særlig evne til å oppfatte
grønne fargenyanser, ofte i motsetning til rødt. I en fargeskala med jevne trinn
fra lys til mørk farge vil derfor de grønne trinnene oppleves som grovere og mer
unyansert enn tilsvarende valørtrinn av for eksempel blå eller rød.

Mange fargeblinde kan ha problemer med å oppfatte grønt riktig, det vil si som
de fleste andre, og kan blande grønne fargenyanser med grå, oransje, brune og
rød fargetoner av samme valør.

Ifølge den tradisjonelle fargepsykologien assosieres grønt med livet selv, og
virker beroligende, friskt og avslappende. Grønt brukes derfor mye på sykehus.
Fordi mennesker så lett ser forskjell på ulike grønnfarger, gjelder det
imidlertid å velge den riktige grønntonen, det vil si en som virker naturlig og
behagelig, og ikke syke og giftig. Bruk av grønt kan derfor være vanskelig.

I estetikken regnes grønt vanligvis til de kalde fargene, selv om grønn kan
gjøres varmere med tilsetting av gult. Grønt blandet med rødt blir brunt. I
malerkunsten er det flere grønnfarger med tradisjonelle navn, for eksempel
smaragdgrønn og olivengrønn.

Ordet grønn har gitt opphav til en mengde ord og uttrykk som knyttes til fargen,
for eksempel grønnsaker og grønnskolling. Etymologisk henger ordet sammen med
«gro» og «gress».

Det grønne representerer natur, liv og vekst. Den er derfor valgt til
miljøvernets farge, og ordet «grønn» brukes også som et synonym for
miljøvennlig. Både de politiske partiene Venstre og Senterpartiet i Norge har
valgt grønn som sin symbolfarge. Det samme gjelder De grønne, en politisk
bevegelse i flere land.

Grønt brukes dessuten for å betegne at noe er greit og lovlig, som en motsetning
til faresignalet og stoppfargen rødt. Grønt brukes i denne betydninga i
trafikklys for å indikere «kjør» eller «gå». Grønne trafikklys er forøvrig
sterkt blålige for å unngå at fargeblinde skal blande dem med røde lys.

Fra gammelt av var grønn fruktbarhetsfargen, og dermed også kjærlighetsfargen.
Først i nyere tid er rødt blitt forbundet med lidenskap og kjærlighet.



https://no.wikipedia.org/wiki/Gianluigi_Buffon

Gianluigi Buffon Masocco (født 28. januar 1978 i Carrara) er en italiensk
fotballspiller som spiller for den italienske klubben Juventus og det italienske
landslaget. Han er kaptein for Juventus. Buffon er av mange regnet som tidenes
beste keeper.

Buffon startet karrieren i Parma i 1995, og gikk til Juventus i juli 2001 for om
lag 400 millioner kroner, som er tidenes dyreste keeper.

I 2004–05 hjalp Buffon Juventus til lagets tredje Serie A-tittel på fire
sesonger. Buffons utrolige redninger i den avgjørende kampen mot AC Milan var
med på å avgjøre kampen. Tittelen ble, i likhet med neste års tittel, imidlertid
trukket tilbake etter dommerskandalen i 2006.

Da Juventus ble flyttet ned til Serie B, valgte Buffon å bli i klubben, til
tross for at han kunne gått til en rekke andre klubber. Kontrakten med Juventus
ble våren 2007, da klubben var sikret opprykk til Serie A igjen, forlenget til
2012.

Etter å ha vært reserve for Gianluca Pagliuca under VM 1998 og gått glipp av EM
2000 på grunn av en skade, startet Buffon for Italia under VM 2002 og EM 2004.

I VM i 2006, som Italia vant, ble Buffon kåret til beste keeper og fikk Lev
Jasjin-prisen. Buffon er den spilleren med flest kamper for det Italienske
landslaget.

12. mai 2006 ble det påstått at fire Juventus-spillere var mistenkt for å ha
satset penger på kamper som de selv hadde deltatt i. To av dem skulle ha vært
stjernene Gianluigi Buffon og Fabio Cannavaro, ifølge svenske Expressen,, og
nevner to cupkamper mot Atalanta i 2006 og i 2005 hvor Juventus tapte. Buffon
ble frikjent.



https://no.wikipedia.org/wiki/Sverige

Sverige (svensk: Sverige), offisielt Kongeriket Sverige (svensk: Konungariket
Sverige) er et nordisk land og ligger på den østlige delen av Den skandinaviske
halvøy. Det har landegrenser til Norge i vest og Finland i nordøst. Landet er
knyttet til Danmark i sørvest ved Øresundsforbindelsen. Med et areal på nesten
450 000 km² er Sverige det femte største i Europa, og det har en befolkning på
ca. 10 millioner (januar 2017). Landets hovedstad og største by er Stockholm,
med omtrent 2 100 000 innbyggere, deretter følger Göteborg og Malmö.

Den nordlige delen av landet er dekket av skog. Der utvinnes det jern, og av
skogenes trær produseres papir. Den sentrale delen av landet har fruktbare
jorder ut mot kysten og er landets industrielle sentrum – især metallurgisk
industri. Den sørlige delen av landet er primært involvert i
landbruksproduksjon: Hvete, potet, sukkerroer samt kvegproduksjon. Det er
samtidig landets tettest befolkede del.

Sverige ble et selvstendig rike på 1500-tallet og i stormaktstiden på
1600-tallet kontrollerte landet det meste av kystlinjen i Østersjøen. Ved flere
kriger med Russland mistet Sverige det som i dag utgjør de baltiske landene, og
den østlige delen av riket kom under russisk styre etter finskekrigen 1808-1809.
Sveriges siste krig var i 1814 hvor landet invaderte Norge for å tvinge landet
inn i en personalunion.

Sverige er et konstitusjonelt monarki med et parlamentarisk styresett og en høyt
utviklet økonomi. Sverige er formelt nøytralt, men ble medlem av EU i 1995.

Navnet Sverige er første gang dokumentert i det anglosaksiske episke diktet
Beowulf, i et manuskript fra 1000-tallet, med navneformen Swēorice. Fra slutten
av 1200-tallet er det dokumentert i formen Swerike langs Bottenviken. Det
betegnet Svearnas rike i området Svealand. Mot slutten av 1400-tallet hadde
navnet endret seg til Swerighe, på 1600-tallet ble det så endret til Swerghe og
Swirghe, Gustav II Adolf brukte formen Swirge, i dag brukes den
senmiddelalderske formen Sverige.

Sverige ligger i nord-Europa, på den østre delen av Den skandinaviske halvøy og
i flateinnhold er landet det femte største i Europa. Landet grenser til Norge i
vest (mye av grensen går langs De skandinaviske fjellene), Finland i nordøst
(Muonioälven og Torneälven), samt Danmark i sørvest via Øresundsforbindelsen. I
tillegg til fastlandet kommer de store øyene Gotland og Öland. I den delen av
landet som ligger nord for polarsirkelen, går solen ikke ned i løpet av
sommeren, og natten varer hele døgnet om vinteren.

Landet har også maritime grenser til Estland, Latvia, Litauen, Polen, Tyskland
og Russland (Kaliningrad). De omkringliggende havområdene er Bottenvika,
Bottenhavet og Østersjøen i øst og sør, samt Skagerrak, Kattegat og Öresund i
sørvest. Sverige utgjør en del av det geografiske området Norden.

Terrenget er for det meste flatt eller med lave åser, unntatt i De skandinaviske
fjellene langs grensen mot Norge. Riksgrensen har siden 1700-tallet fulgt
vannskillet i disse fjellene ganske nøyaktig. Elvene i nord flyter dermed som
regel østover, og de rekker i mange tilfeller å bli ganske brede.

Øst for Sverige ligger Østersjøen og Bottenviken, noe som gir landet en lang
kystlinje. Mot vest ligger Kjølen, den skandinaviske fjellkjede, som skiller
Sverige fra Norge.

Den sørlige delen av landet er oppdyrket, med mer og mer skog jo lengre man
kommer nordover i landet. Befolkningstallet følger det omvendte mønster, med en
høy befolkningstetthet i sør, spesielt omkring dalen ved sjøen Mälaren og i
Øresundsregionen. Lengre mot nord er befolkningstettheten mindre.

Sveriges 10 største sjøer i fallende størrelsesorden: Vänern, Vättern, Mälaren,
Hjälmaren, Storsjön, Siljan, Torneträsk, Hornavan, Uddjaure og Bolmen.

Sveriges 10 største øyer i fallende størrelsesorden: Gotland, Öland, Orust,
Hisingen, Värmdön, Tjörn, Väddö och Björkö, Fårö, Selaön og Gräsö.

Sveriges 10 lengste elver: Klarälven, Torneälven, Dalälven, Umeälven,
Ångermanälven, Luleälven, Vindelälven, Kalixälven, Ljusnan og Indalsälven.

Sverige har tross sin nordlige beliggenhet et primært temperert klima. Dette
skyldes hovedsakelig Golfstrømmen. I Sveriges nordlige del som er preget av
fjell, har landet et subarktisk klima, med lengre, kaldere og mer snørike
vintre.

Årsnedbøren ligger normalt rundt 1 000 mm, med relativt større mengder over det
smålandske høylandets vestre deler og langs vestkysten. Døgnmiddeltemperaturen i
januar varierer fra rundt 0 grader i sør, noen minusgrader i landets midtre del
til -16°C i det nordlige Sverige. I juli er det rundt 16-17°C i Götaland og
Svealand og straks over 10°C i den nordligste delen av Sverige. Sveriges laveste
temperatur ble målt til -52,6°C, i Vuoggatjålme, Lappland, den 2. februar 1966,
mens den høyeste var 38°C, målt i Ultuna, Uppland, 9. juli 1933.

I det sørlige Sverige dominerer løvtrær; i de nordlige områder er det gran, furu
og bjørk. Om lag 65 % av landet er dekket av skog, og mens jordbruk dominerer i
det sørlige Sverige er skogbruket viktigere i den midtre og nordlige delen av
landet.

Sveriges fauna defineres av klimaet og landets historie siden siste istid og av
menneskelig bosetning. Ulv var truet av utryddelse på 1900-tallet, men øker nå i
antall og utbredelse i de midtre og nordlige delene av landet. Sverige har store
bestander av elg, reinsdyr, rev og hare.

I den nordlige delen av Sverige lever et lite antall samer. Samene bor i små
lokalsamfunn langs de vestlige grensefjellene Kjølen fra Könkämaälven ned til
Idre øverst i Dalarna. Samene lengst i nord, i bygder som Karesuando og
Jukkasjärvi, snakker nordsamisk. Samene i Jokkmokk-området snakker lulesamisk.
Lenger sør snakkes det pitesamisk og umesamisk av svært små grupper. Den
sørligste gruppen snakker sørsamisk.

I Tornedalen, som ligger langs grensen mot Finland i nordøst, samt lenger
nordvest mot Gällivare, er finsk det opprinnelige språket, og har en historie
som går lengre tilbake enn svensk. Tornedalsfinsk kalles meänkieli. Langt de
fleste finsktalende er innvandrere eller etterkommere etter innvandrere som kom
fra Finland i årene etter andre verdenskrig, og de fleste bor i industribyer i
Sør- og Midtsverige.

Det bor om lag 2,2 millioner innbyggere i Stor-Stockholm, rundt en million i
Stor-Göteborg og 700 000 i Stor-Malmö.

Sverige var blant de landene i Nord-Europa som først gjennomførte reformasjonen,
og i århundrer var den evangelisk-lutherske religionen, eller Svenska kyrkan
eneste tillatte religion. Først på 1800-tallet vokste det frem religiøse
minoriteter, først og fremst ved at noen gikk ut av Svenska Kyrkan for å danne
ulike frikirker. I tillegg fikk Sverige en innvandring av jøder.

I årene etter 2. verdenskrig fikk Sverige en stor og mangeartet innvandring, noe
som også endret det religiøse landskapet. Religioner som katolisismen, den
ortodokse kirken, islam, buddhisme og hinduisme har blitt viktige minoriteter,
men størst er fortsatt den evangelisk-lutherske kirke.

Den samiske minoriteten er preget av den læstadianske vekkelsesbevegelsen som
oppsto i Karesuando på 1840-tallet.

Det finnes arkeologiske vitnesbyrd om at det området som utgjør det nåværende
Sverige fikk sine første innbyggere i steinalderen, etter hvert som innlandsisen
fra den siste istiden trakk seg tilbake. De første innbyggerne var jegere og
samlere, som særlig levde av rikdommene i Østersjøen.

En rekke arkeologiske funn fra store handelssamfunn støtter teorien om at det
sørlige Sverige var tett befolket i bronsealderen.

Gjennom det niende og tiende århundret var vikingkulturen dominerende i Sverige
med handel, plyndringer og koloniseringer mot øst, spesielt i de baltiske
landene, Russland og Svartehavet. På 1200-tallet ble landskapslover og rikslover
innført, blant annet av Magnus Eriksson. På 1300-tallet ble kongemakten styrket
og Norrlands kystkområder ble kolonisert og forsvensket.

I 1397 ble de tre landene Norge, Danmark og Sverige forent under en konge.
Kalmarunionen var ikke en politisk union men en personalunion, og gjennom det
15. århundret forsøkte Sverige å motstå et dansk sentralisert styre under den
danske kongen. Sverige brøt ut av Kalmarunionen i 1523, da Gustav Eriksson Vasa,
senere kjent som Gustav I av Sverige, gjenetablerte den svenske krone.

I det 17. århundre ble Sverige en av stormaktene i Europa, etter at landet med
suksess hadde deltatt i 30-årskrigen. Denne posisjonen forsvant i det 18.
århundret da Russland tok makten i den store nordiske krig.

Den seneste svenske historie har vært fredfylt. Den siste større krigen var mot
Russland i 1809, den såkalte finskekrigen da Sverige tapte Finland. Den siste
krigen var mot Norge sommeren 1814, i Sverige kalt fälttåget mot Norge. Krigen
endte med konvensjonen på Moss, hvor Sveriges kronprins aksepterte den nye
norske grunnlov av 17. mai og Norges konge gikk med på å abdisere for å gjøre en
personalunion med Sverige mulig. Krig truet med å bryte ut i 1905 da det norske
Stortinget erklærte unionen med Sverige for oppløst. Krigen ble unngått ved
forliket i Karlstad i 1905. Sverige forble nøytral under første og andre
verdenskrig og under den kalde krigen.

Den første Nobelprisseremonien ble avholdt i Stockholm i 1901. Fra 1902 er de
vitenskapelige prisene formelt blitt utdelt av den svenske kongen, mens
fredsprisen utdeles av det norske Storting.

Sverige har vært et monarki i nesten ett årtusen med skiftende kontroll av en
Riksdag. Den lovgivende makt har vært delt mellom kongen og Riksdagen. Den
utøvende makt var delt mellom kongen og et adelsråd inntil 1680, etterfulgt av
et eneveldig kongedømme.

Som en reaksjon på nederlaget i den store nordiske krig begynte frihetstiden i
1719, etterfulgt av tre organisatorisk forskjellige konstitusjonelle monarkier i
1772, 1789 og 1809, der den siste inneholdt flere borgerlige rettigheter.
Parlamentarismen ble gjenintrodusert i 1917 da kong Gustav V av Sverige, etter
en lang kamp, aksepterte å utnevne regjeringen ved flertallsavgjørelser i
Riksdagen. Senere, i 1918–1921, ble den allmenne stemmerett innført.
Parlamentarismen ble bevart av kongens etterfølger Gustav VI Adolf av Sverige
inntil en grunnlov i 1975 i praksis fjernet kongens politiske makt. Monarkiet
ble bevart som en formell, men rent symbolsk statsoverhodeinstitusjon, med
hovedsakelig seremonielle plikter.

Det juridiske system er oppdelt i rettsinstanser som håndhever henholdsvis
sivile rettssaker og straffesaker, samt spesialrettsinstanser som har ansvaret
for det juridiske forhold mellom offentligheten og regjeringen eller andre
offentlige myndigheter. Sveriges rettssystem er oppdelt i instanser bestående av
lokale rettsinstanser (byretter), regionale appellrettsinstanser (landsretter)
og en høyesterett (svensk Högsta domstolen).

På det meste av 1900-tallet har Sverige i hovedsak hatt fem forskjellige partier
i parlamentet, Riksdagen, som grovt regnet har representert sosialisme,
sosialdemokrati, liberalisme, konservatisme og rurale interesser. På slutten av
1900-tallet fremveksten parlamentariske partier, Miljöpartiet de gröna (1988) og
Kristdemokraterna (1991). Sverigedemokratene er i parlamentet siden 2010. I
1991-valget kom Ny demokrati inn i parlamentet, men forsvant etter 1994-valget
fra svensk politikk. Siden 2014 valget er de største partiene utenfor Riksdagen:
Feministiskt initiativ, Piratpartiet og Enhet (parti).

I Europaparlamentet, er Sverige representert ved de parlamentariske partiene, og
siden de europeiske valget i juni 2014 Feministiskt initiativ. Årene 2004-2009
var Junilistan første tre og deretter to vilkårene og årene 2009-2014 var
Piratpartiet to seter i EU-parlamentet.

Sverige er oppdelt i 21 fylker eller län. I hvert fylke finnes en
fylkesadministrasjon eller länsstyrelse, utnevnt av regjeringen. I hvert fylke
er det også et landsting som er den lokale befolknings representasjon. Denne
velges av de valgte representanter for den lokale befolkningen. Hvert län er
ytterligere oppdelt i en rekke kommuner, i alt 290 pr. 2009. Tidligere har det
også vært andre historiske oppdelinger av Sverige i fylker og regioner
(landskap).

Understøttet av fred og nøytralitet gjennom hele det 20. århundret har Sverige
oppnådd en meget høy levestandard. Dette er bygget opp ved en blandingsøkonomi
av kapitalisme og utdeling av betydelige velferdsgoder gjennom en
skattefinansiert omfordeling av landets rikdommer. Landet har et moderne
distribusjonssystem, gode interne og eksterne kommunikasjonsmidler og en
velutdannet arbeidsstyrke. Tømmer, vannkraft og jernmalm er viktige
naturressurser i en økonomi som er sterkt orientert mot handel med utlandet.

Private selskaper står for cirka 90 % av landets industrielle produksjon.
Maskinindustrien står for 50 % av produksjonen og eksporten. Landbruket utgjør
alene 2 % av bruttonasjonalprodukt og sysselsetter også kun 2 % av
arbeidsstyrken. Den svenske nasjonalbank fører en inflasjonsstabiliserende
politikk med en målsetning om en årlig inflasjon på 2 %.

Den svenske regjeringen bestemte i 1699 at den gregorianske kalenderen skulle
innføres, men motstanden mot en kalender utviklet av katolikker var stor i det
protestantiske Sverige og det drøyde inntil 1753 før den endelig ble innført.

Den svenske helligdagskalenderen består hovedsakelig av kristne helligdager.
Hoveddelen av disse består som en fortsettelse av før-kristne høytideligheter,
som midtsommerdagen.

Nasjonaldagen er den 6. juni, den kalles Svenska flaggans dag og er offentlig
fridag siden år 2005.

I 2012 bevilget den svenske stat rundt 30 milliarder svenske kroner til
forskning, tilsvarende rundt 1 % av BNP, mens svensk næringsliv brukte i
overkant av 2 % på forskning og utvikling. Blant de største offentlige
forskningssentre er universitetet i Lund, Karolinska institutet og Kungliga
Tekniska högskolan, mens store firma som Ericsson og AB Volvo er ledende i
forskning innenfor næringslivet. Sverige og svenske forskere har også et bredt
internasjonalt samarbeid, blant annet bidrar Sverige med over 200 millioner i
året til CERN og rundt 100 svensker forsker der.

Blant kjente svenske vitenskapsmenn og kvinner kan nevnes Carl von Linné,
astronomen Anders Celsius og fysikeren Lise Meitner. Svenske forskere som har
fått nobelprisen i fysiologi eller medisin er Allvar Gullstrand, Hugo Theorell,
Ragnar Granit, Ulf von Euler, Torsten N. Wiesel, Sune K. Bergström, Bengt
Samuelsson og Arvid Carlsson. Nobelprisen i kjemi har blitt tildelt Svante
Arrhenius, Theodor Svedberg og Arne Tiselius. Nobelprisen i fysikk har blitt
tildelt Nils Gustaf Dalén, Manne Siegbahn, Hannes Alfvén og Kai Siegbahn.

Barn mellom 1-5 år har krav på plass i offentlig barnehage, på svensk förskola
eller mer vanlig slang, dagis). Fra de er 6 år gamle og frem til de er 16 går
barna i grunnskole. I testene utført av OECDs program for nivå i grunnskoler,
PISA, er svenske 15 år gamle elevers nivå nær gjennomsnitt. Etter gjennomført
grunnskole fortsetter om lag 90 % av elevene med tre-årig videregående skole, på
svensk kalt gymnasium, som både kan kvalifisere for arbeidslivet og for tilgang
til universitet. Det svenske skolesystemet er stort sett finansiert av skatter.

Den svenske staten behandler offentlige og private skoler likt ved som en av de
første land i verden å ha innført skolepenger. Det er fri etablering av skoler
og en kommune må betale nye skoler det samme som eksisterende offentlige skoler
får. Skolelunch er fri for alle elever i Sverige og det anbefales også at
elevene får frokost.

Det er en rekke universiteter og høyskoler i Sverige, de eldste og største
ligger i Uppsala (Uppsala universitet), Lund (Lunds universitet), Göteborg
(Göteborgs universitet) og Stockholm (Stockholms universitet). I år 2000 hadde
32 % av den svenske befolkningen utdannelse utover videregående, noe som gir
Sverige en 5.-plass innen OECD i den kategorien. Tilsvarende som i flere andre
europeiske land så subsidierer staten utdanning for studenter fra andre land,
selv om en ny lov vil begrense dette til innbyggere av EØS og Sveits.

Svensker er blant de som kjøper mest aviser i verden og nesten hver by dekkes av
en lokalavis. Landets viktigste morgenaviser er Dagens Nyheter (liberal),
Göteborgs-Posten (liberal), Svenska Dagbladet (liberalkonservativ) og Sydsvenska
Dagbladet (liberal). De to ledende tabloidavisene er Aftonbladet
(sosialdemokratisk) og Expressen (liberal). Den annonsefinansierte gratisavisen
Metro ble opprinnelig startet i Stockholm i 1995.

Sendinger i radio startet i Sverige i 1925, kostnadene ble dekket av
lisensavgift og det statlige selskapet Radiotjänst (fra 1957 Sveriges Radio) sto
for sendingene, samme selskap startet opp fjernsynssendinger i 1956. Sendingene
både i radio og fjernsyn var reklamefrie.

Svenske medier reguleres av tryckfrihetsförordningen (TF), som i sin første
versjon kom ut i 1766, og yttrandefrihetsgrundlagen (YGL). I korthet garanterer
de etableringsfrihet, sensurforbud, anonymitets- og varslerbeskyttelse og retten
til å ta del av myndigheters dokumenter gjennom offentlighetsprinsippet.

Svenske massemedier er konsentrert til noen få store aktører – fremfor allt
Förvaltningsstiftelsen för SVT, SR og UR, Bonnierkonsernet, Schibsted,
Stenbecksfären (Kinnevik), Stampen samt Mittmedia. Andre medieeiere er Egmont og
svensk LO.

Helsetilbudet til innbyggerne i Sverige har tilsvarende kvalitet som andre
utviklede nasjoner. Landet er blant de fem beste i verden med hensyn til lav
barnedødelighet og det har også høy plassering internasjonalt for livslengde (I
2010 var det 79,1 år for menn og 83,2 år for kvinner) og sikkert drikkevann.
Blant faktorer som bidrar til lang levealder er fremst bedret kosthold, men ogs
større bevisshet om sunn livsstil og faren ved tobakk har bidratt og i Sverige
røker kun om lag 15 % av befolkningen. Helsetilbudet styres av de 21 landsting
og blir i hovedsak dekket av skatter, med små egenandeler for pasienter.

Sverige har gjennom de siste 150 år utviklet seg mot stadig større likestilling
mellom menn og kvinner, allerede i 1845 fikk svenske kvinner lik rett til arv.
Sverige lå imidlertid etter andre nordiske land vedrørende stemmerett for
kvinner og det ble først innført i 1921. I 1938 ble prevensjon lovlig og i 1965
ble det vedtatt en lov mot voldtekt innenfor ekteskap. I 1974 ble
foreldreledighet innført og i 1975 ble fri abort inntil 18. uke i svangerskapet
innført.

Siden 1954 har landet hatt en egen likestillingsminister (svensk
jämställdhetsminister), den første var sosialdemokraten Ulla Lindström.

Svensk kultur er en del av de nordiske, germanske og vestlige verdens
kulturområde og svenske kulturuttrykk innen kunst, musikk og litteratur
tilslutter seg fremst til disse tradisjonene.

August Strindberg ansees som den fremste forfatter innen Svensk litteratur, mens
Astrid Lindgren er verdenskjent for sine barnebøker. Svenske forfattere har
oppnådd en lang rekke nobelpriser i litteratur, blant de Selma Lagerlöf og Harry
Martinson. Av svenske billedkunstnere er særlig Alexander Roslin, Anders Zorn og
Carl Larsson kjent, blant billedhuggere Carl Milles og Johan Tobias Sergel.

Svensk kultur i det 20. århundret er kjennetegnet ved pionerarbeid i filmens
tidlige dager av Mauritz Stiller og Victor Sjöström. Senere gjorde Ingmar
Bergman og skuespillere som Greta Garbo, Ingrid Bergman og Anita Ekberg karriere
også utenfor landets grenser.

Sanger av Bellman, Evert Taube og Birger Sjöberg er internasjonalt kjent. ABBA
settes ofte lik ny svensk populær musikk, men nye grupper som The Cardigans,
Roxette og The Hives har også i det siste oppnådd internasjonal anerkjennelse.



https://no.wikipedia.org/wiki/Elton_John

Elton Hercules John (født Reginald Kenneth Dwight 25. mars 1947 i Pinner,
Middlesex, England) er en britisk musiker, sanger og komponist. Hans singel
«Candle in the Wind» slo Bing Crosbys «White Christmas» som tidenes mestselgende
singel.

Den kanadiske filmskaperen David Furnish og John og inngikk registrert
partnerskap den 21. desember 2005, samme dag som slike partnerskap ble lovlig i
Storbritannia. Han har fått en stjerne på Hollywood Walk of Fame og i 2000 ble
han tildelt MusiCares Person of the Year.

Da John var 13 år ville han være som Buddy Holly. Han prøvde å se ut som Holly,
og brukte til og med briller som Holly, selv om synet var utmerket. John ble dog
nærsynt med årene, og måtte begynne med briller.

Etter at moren og faren ble skilt, flyttet Sheila og Fred Farebrother inn i en
leilighet i Northwood Hills i England. Senere delte John og Bernie Taupin rom i
leiligheten.

Johns far, som var ansatt i Royal Air Force, forbød ham å lytte til eller spille
amerikansk musikk, og ville at sønnen også skulle bli soldat i luftforsvaret,
evt. bli ekspeditør i bank. John og moren tyvlyttet på plater med Elvis Presley
og Buddy Holly, og John utviklet seg allerede i ung alder til å bli en dyktig
pianist. Da han var 11 år vant han et stipend til Royal Academy of Music, og ble
ved skolen til han var 15.

I 1967 forlot John Bluesology og begynte et samarbeid med Bernie Taupin, en ung
lyriker fra Lincolnshire. Dette skjedde etter at begge fikk avslag på jobbsøknad
hos Liberty Records. John fikk også lov til å drive innspillinger i Dick James
Music studio gjennom en bekjent, Caleb Quaye, som senere var med som gitarist på
de tre første albumene hans.

Dette inspirerte duoen til å lage en sang til Englands Eurovision Song Contest i
1969. En av seks sanger skulle plukkes ut til å representere England i den
internasjonale finalen. Det var kanskje like greit at sangen «I Can't Go on
Living Without You» ikke ble Englands «Song For Europe». Istedenfor å
representere England, gikk John i studio og fullførte innspillingene til albumet
Empty Sky, som ble Johns første album.

Da Empty Sky kom ut i 1969 hadde John allerede gitt ut noen singler, bl.a.
ovennevnte «Lady Samantha» med «All Across The Havens» som B-side. Akkurat denne
singelen var den første som tiltrakk noen nevneverdig oppmerksomhet, og den
frekventerte radiostasjonene en tid.

John hadde tidligere også vært med på tre mindre suksessfulle singler som
pianospiller i R&B-gruppen Bluesology. Han skrev også sangene på de to første
singlene, men da under sitt egentlige navn Reg Dwight. Albumet ble aldri noen
stor suksess, og John har senere uttalt at utgivelsen bærer preg av at de to
låtskriverne var unge og naive. Til tross for at albumet var kommersielt
mislykket var det artistisk vel utformet, og sannsynligvis viktig i
modningsprosessen for denne kommende stjernen.

I 1971 skiftet John navn fra fødenavnet sitt til Elton Hercules John etter sine
venner i bandet, saksofonist Elton Dean og vokalist «Long» John Baldry.

Mot slutten av 1970 hadde Elton John bare såvidt begynt å slå igjennom i
Storbritannia, selv om han allerede hadde gjort stor suksess i USA. Hans første
britiske single, «Your Song», ble sluppet i begynnelsen av 1971. I USA hadde
både «Your Song» og «Border Song» nådd den amerikanske Billboard-listen allerede
i 1970. I 1971 ble tre album utgitt i USA i rask rekkefølge; Tumbleweed
Connection i begynnelsen av 1971, Venner for livet i mars og 11-17-70 i mai.
11-17-70 er datoen albumet ble spilt inn. Albumet er et live-opptak fra et
amerikansk radio-show, som senere ble redigert og utgitt som LP.

Madman Across The Water ble utgitt i november 1971. Dette er sannsynligvis Elton
Johns mest undervurderte album. Grunnen til dette kan være tidspunktet det ble
utgitt. Elton hadde allerede gitt ut 2-3 album det samme året, dessuten var
stilen til dette albumet en smule retrospektiv og lignet veldig på debutalbumet
Empty Sky. Selv om Madman Across The Water ikke ble noen stor suksess, er to av
sangene blitt innspilt av andre artister på cover-albumet Two Rooms, og en
tredje sang, «Tiny Dancer», er blitt brukt i soundtracket til filmen Almost
Famous. Bon Jovi skrev følgende om hvorfor han valgte å covre «Levon» på Two
Rooms albumet: «Every once in a while, I hear a song that I wish I had written.
The first time I heard «Levon», I knew it was one of those songs.»

Etter et hektisk år med fire utgivelser, tok det et halvt år før Eltons neste
album ble utgitt. Honky Chateau kom ut i mai 1972. Dette albumet var det første
som nådde helt til topps på albumlisten i USA. Det holdt førsteplassen i 5 uker,
og ble også det første Elton-albumet som holdt seg inne på Billboard Topp 200
listen i over et år. I Storbritannia ble det hans første album som nådde topp
tre. Både «Rocket Man» og «Honky Cat» ble hitsingler, og Honky Château ble
derfor det første albumet med to hitsingler i Storbritannia.

Elton møtte Renate Blauel i 1982 da han spilte inn Two Low For Zero. Han fridde
til henne 9. februar 1984, og de giftet seg fem dager senere på Valentines Day i
Sydney i Australia i St. Marks Angelican Church. De ble skilt igjen i november
1988.

I 1994 ble Elton tatt inn i Rockens æresgalleri, men han ga prisen til Bernie
Taupin.

I 1997 sang Elton en omskrevet utgave av «Candle in the Wind» i Prinsesse Dianas
begravelse. Denne sangen skrev John og Bernie sammen til Diana. Singlen er
tidenes mest solgte.

Johns album The Big Picture feiret ikke bare hans tredveårsjubileum som artist.
Det var også et jubileum for samarbeidet mellom John og hans faste
tekstforfatter gjennom 30 år, Bernie Taupin.

I 1998 ble han slått til ridder gjennom utnevnelse til Knight Bachelor av
dronning Elisabeth II. Dette gir ham tiltaleformen sir foran sitt navn. Denne
utmerkelsen fikk han for «Utstrakt musikalsk og veldedig virksomhet». Den
offisielle investiturseremonien, der han fikk ridderslaget, ble holdt på
Buckingham Palace. I 1995 ble Elton utnevnt til kommandør av Order of the
British Empire.

1999 var året da Tim Rice og John utga musikken til Disneymusikalen «Aida».
Musikken ble fremført av ulike artister med bl. a. John selv, Tina Turner,
Leanne Rhymes, Sting, Janet Jackson, Spice Girls og Boyz II Men, men denne
solgte heller dårlig.



https://no.wikipedia.org/wiki/Tour_de_France_2015

Tour de France 2015 var den 102. utgaven av Tour de France. Rittet startet i
Utrecht i Nederland 4. juli 2015 med en tempoetappe.

Chris Froome (vinneren fra 2013) vant rittet sammenlagt, foran fire andre
tidligere Grand Tour-vinnere. Froome vant også klatrekonkurransen. André Greipel
vant fire etapper, men det var Peter Sagan som vant poengkonkurransen, for
fjerde år på rad.

For første gang siden 2007 ble det utdelt bonussekunder. De tre første i mål
fikk henholdsvis 10, 6 og 4 sekunder fratrekk i tid. Spurtpoengene som inngår i
poengkonkurransen om den grønne trøya var også endret. På de flate etappene fikk
vinneren 50 poeng, mot 45 poeng tidligere, andremann fikk 30 (mot 35), og
tredjemann fikk 20 (mot 30). Dette gjorde at en etappeseier ble mer verdifull i
poengkonkurransen.

198 ryttere fra 22 lag og 32 nasjoner stilte til start. Det sørafrikanske
profesjonelle kontinentallaget MTN-Qhubeka, med Edvald Boasson Hagen, debuterte
i Tour de France. Alexander Kristoff var Norges andre representant. 160 ryttere
fullførte rittet - blant disse var Adam Hansen som fullførte sin tolvte Grand
Tour på rad. De største favorittene til sammenlagtseieren var fjorårsvinner
Vincenzo Nibali, Chris Froome, Alberto Contador og Nairo Quintana.

Blant deltagende ryttere av 2015-utgaven av touren var det åtte ryttere (Michele
Scarponi, Filippo Pozzato, Alejandro Valverde, Rui Costa, Alberto Contador,
Damiano Caruso, Ivan Basso og Giampaolo Caruso) som tidligere har vært
suspendert for brudd på dopingregler og én (Daniele Bennati) som tidligere hadde
fått en offentlig advarsel.

Den første etappen ble kunngjort 28. november 2013, mens starten på den tredje
etappen ble annonsert 24. mai 2014. Fullstendig rute og etappeoversikt ble
offentliggjort under den offisielle presentasjonen i Palais des Congrès i Paris
22. oktober 2014.

Dette var sjette gang Tour de France startet i Nederland, noe som er rekord for
et land som ikke grenser til Frankrike[trenger referanse]. Tidligere utgaver av
Tour de France med start i Nederland var 1954 i Amsterdam, 1973 i Scheveningen,
1978 i Leiden, 1996 i ’s-Hertogenbosch og 2010 i Rotterdam.

Touren startet med en 13,7 km lang individuell tempoetappe med start og målgang
på Jaarbeurs i Utrecht den 4. juli. På grunn av lengden på tempoen ble den ikke
regnet som en prolog (en prolog skal ikke være lenger enn 8 km), men som en
ordinær etappe. Den andre etappen startet i Utrecht. Det ble målgang på den
kunstige øyen Neeltje Jans i provinsen Zeeland. Tredje etappe startet i
Antwerpen i Belgia, og hadde målgang på Mur de Huy (kjent fra La Flèche
Wallonne). Fjerde etappe gikk inn i Frankrike, og inneholdt syv
brosteinspartier.



https://no.wikipedia.org/wiki/Italias_herrelandslag_i_fotball

Italias herrelandslag i fotball er det nasjonale fotballaget til Italia, og
dette landslaget blir administrert av Italias fotballforbund. Det italienske
fotballforbundet ble stiftet i 1898, og de ble medlem av FIFA i 1905.
Landslagsdebuten kom imidlertid først fem år senere.

Italia har deltatt i 17 VM-sluttspill, takket nei til ett, i 1930, og mislyktes
å kvalifisere seg én gang, i 1958. Italia har vunnet VM fire ganger, i VM i
1934, VM i 1938, VM i 1982 OG VM i 2006. I tillegg har Italia vært tapende
finalist i VM i 1970 og 1994. Italia er dermed det nest mestvinnende laget i VM,
bak Brasil. Bare Tyskland har vært i flere finaler enn Italia, om enn Brasil har
vært i like mange og også vært i den effektive, om ikke reelle, finalen i 1950.
Italia har også vunnet europamesterskapet i 1968 og vært finalist i EM i 2000 og
EM i 2012.

Nasjonalstadion er Stadio Olimpico, Roma, men den er ikke blitt brukt til de
siste kvalifiseringskampene, i stedet spiller Italia i forskjellige byer. Italia
spiller i blå overdeler og hvite bukser, og har aldri i mesterskapssammenheng
spilt i grønt eller rødt, på tross av den fremtredende plassen fargene har i
Italias flagg. Italias hovedrival er Frankrike, men også Tyskland og Brasil er
rivaler.

Italia debuterte som landslag i 1910, da i hvite overdeler og valgfrie shorts,
mot Frankrike i 1910. Italia vant kampen 6-2. Italia deltok også allerede i OL i
1912 (med de klassiske blå overdelene og hvite buksene), der de møtte Finland i
første kamp. Etter at det sto 2-2 til pause og ordinær tid, tapte Italia 2-3
etter ekstraomganger. Lagene som ble slått ut av de første to rundene kom med i
en «trøsteturnering» der Italia slo Sverige 1-0, men tapte 1-5 for Østerrike.

Neste OL-turnering var OL i 1920, da Italia først slo ut Egypt med 2-1. I
kvartfinalene møtte de Frankrike igjen, men franskmennene slo dem ut 3-1. Under
OL i 1924 slo Italia ut Spania i første runde takket være et selvmål, før de slo
ut Luxembourg i andre runde. I kvartfinalen tapte Italia for Sveits.

Det gikk bedre i OL i 1928, ofte sett på som forløperen til VM. Italia begynte
med en tøff kamp mot Frankrike, der de snudde 0-2 til 4-2 før Frankrike
reduserte til 4-3 minuttet senere. Den gjenværende halvtimen ble målløs, og
Italia avanserte. I kvartfinalen møtte de Spania og den første kampen endte 1-1.
I omkampen raknet Spania helt, og Italia vant hele 7-1. Italia kom dermed for
første gang til semifinalen, der de møtte Uruguay, den regjerende olympiske
mesteren. Italia tok ledelsen tidlig, men Uruguay snudde fra 0-1 til 3-1 i løpet
av de neste 22 minuttene. Italia reduserte i andre omgang, men tapte kampen 3-2.
I bronsefinalen møtte Italia Egypt igjen, og vant denne gangen hele 11-3.

det første VM ble arrangert uten Italia, som ikke ønsket å dra til Uruguay.
Italia arrangerte imidlertid VM i 1934, men måtte som første og (per 2013)
eneste vertsnasjon, kvalifisere seg. Det gjorde Italia gjennom å slå Hellas 4-0
hjemme. Bortekampen ble det ikke noe av da Hellas trakk seg. Trener for Italia
var Vittorio Pozzo, som lanserte den såkalte «maestro»-formasjonen eller
WW-formasjonen. Poenget med denne formasjonen er at i motsetning til den
standariserte 2-3-5 med fem offensive angrepsspillere, var Maestro mer en
2-3-2-3-formasjon som så ut som to W-er oppå hverandre. Resultatet var at
forsvaret fikk mer støtte bakover og at laget ble mer stabilt balansert.

VM ble et utstillingsvindu for Benito Mussolinis Italia. De hadde gjort krav på
tre argentinske spillere som spilte i Italia, Raimundo Orsi, Enrique Guaita og
Luis Monti. Alle tre hadde spilt for Argentina under VM i 1930. Uruguay hadde
trukket seg etter at Italia ikke var med i det første VM. Argentina sendte et
B-lag etter at deres forbund ikke kom til enighet med profflagene. England,
Skottland, Wales og (Nord-)Irland boikottet FIFA-arrangementer.

Det var imidlertid ikke alt som var spesielt med VM på hjemmebane. Mussolini
valgte selv dommer, og dommeren kom med flere merkelige avgjørelser til Italias
fordel under kvartfinalen mot Spania. Italia vant omkampen 1-0 etter 1-1 i
første kamp, og enkelte mente at Italias mål var offside. Også i semifinalen
fortsatte bemerkelsesverdig dømming, da mot storfavoritten Østerrike.
Østerrikerne hadde spilt flott fotball, men fikk vanskeligheter mot det
hardtspillende Italia og en svært regntung bane som gjorde finspill vanskelig.
Igjen hadde Mussolini tatt forholdsregler ved å velge Ivan Eklind, en svensk
dommer med hvem han hadde hatt middag dagen før. Mange avgjørelser gikk i
merkelig retning, og det ble ryktet at Edlind selv headet en østerriksk pasning
til Italia. Flere harde italienske taklinger ble ignorert av dommeren. Kampen
endte 1-0 til Italia, men til store kontroverser og med et mål som mange mente
var offside. Italia møtte Tsjekkoslovakia i finalen, også denne dømt av Edlind.
Tsjekkerne var svært talentfulle, men uerfarne og unge. Italia på sin side
spilte tøft uten at dommeren reagerte. Kampen sto 1-1 og gikk til
ekstraomganger, der den fysisk tøffe Angelo Schiavio scoret vinnermålet. Italia
ble verdensmestre. Det var kontroversielt, men det hører til historien at Italia
hadde flere svært talentfulle spillere, inkludert de fire nevnte og især
Giuseppe Meazza. Likevel haglet igjen anklagene mot Enlind, som ikke ga
tsjekkoslovakene straffe og ikke utviste svært hardtspillende italienere.

I Italia hadde serien holdt på som vanlig frem til 1944, da det ble kamper i
Italia. I 1946 fortsatte serien igjen, og Torino FC var det store laget, og vant
de første tre sesongene. Imidlertid døde hele førstelaget i Superga-ulykken 4.
mai 1949. Dette inkluderte 10 landslagsspillere. Resten av landslaget tok dermed
båt til VM i Brasil, der de var forhåndskvalifiserte som regjerende
verdensmestre. Italia tapte den første kampen mot Sverige og slo Paraguay. India
hadde trukket laget, og dermed endte Italia på andreplass i gruppen der bare
vinnerne gikk videre.

Italia måtte dermed spille kvalifisering igjen til neste VM, VM i Sveits i 1954.
Kvalifiseringen var en kort affære. Italia spilte hjemme og borte mot Egypt, og
etter en knepen 2-1 borte, vant Italia overbevisende 5-1 hjemme. Dermed var de
kvalifisert til VM. VM hadde et nytt system som bare gjaldt for dette VM. Lagene
skulle bestå av to seedede og to useedede lag. Lag fra samme gruppe kunne ikke
møte hverandre. Så da Italia var blant de seedede lagene, og havnet i gruppe med
England, Sveits og Belgia, skulle ikke Italia møte England, som også var seedet.
Italia var imidlertid langt fra så gode som seedingen foreslo, og de tapte den
første kampen, mot Sveits, med 1-2. Italia slo så Belgia, mens England slo
Sveits. Dermed kom Italia på like mange poeng som Sveits, og ved poenglikhet
ville de to lagene møtes i en ny kamp for å avgjøre vinneren. Hjemmelaget slo
Italia 4-1 denne gangen, og dermed var Italia ute igjen.

Italia var dermed tilbake til kvalifiseringen til neste VM igjen. De havnet i
gruppe med Nord-Irland og Portugal. Etter at Italia slo og tapte mot Portugal og
slo Nord-Irland, mens Nord-Irland slo og spilte uavgjort mot Portugal, måtte
Italia slå Nord-Irland borte for å kvalifisere seg. Første forsøk på å spille
var den 15. desember 1956, men da dommeren ikke rakk å komme til Nord-Irland på
grunn av tåke, ble det i stedet spilt en vennskapslandskamp som var alt annet
enn vennlig. Til slutt raste tilskuerne banen etter en stygg affære, slik at
Nord-Irlands spillere geleidet Italias spillere ned til garderoben mens politiet
tok seg av opprørerne. Kampen fikk tilnavnet «Battle of Belfast» Da selve
kvalifiseringskampen ble spilt, tapte Italia 1-2, og kvalifiserte seg for første
og, per 2012, eneste gang.

Som flere andre store fotballag, takket også Italia nei til å bli med på det
første EM. Dermed ble det kvalifisering til VM i Chile som ble neste utfordring.
Det var også en begrenset utfordring. I første runde skulle de møte Romania, men
Romania trakk seg. Italia gikk dermed automatisk til neste runde, der de møtte
Israel. Italia vant komfortabelt over to runder, og var dermed kvalifisert til
VM. Selve VM var et av de verste for Italia. De begynte med en 0-0 mot
Vest-Tyskland før de møtte hjemmenasjonen Chile i en svært stygg kamp som også
hadde blitt hausset opp indirekte av italiensk media og av Italias tendens til å
få søramerikanere av italiensk opphav til å spille for italia. Kampen, kjent som
slaget om Santiago, var preget av svært stygt spill av begge, men klart styggest
av Italia. Italia fikk to mann utvist og tapte kampen 0-2. Ettersom
Vest-Tyskland slo Sveits neste dag, var Italia ute av VM før kampen mot Sveits,
som Italia for øvrig vant 3-0.

Etter at det første EM ble en suksess, ble Italia med på kvalifiseringen til det
andre EM. Italia vant først 7-0 sammenlagt over Tyrkia før de tapte 3-1 i neste
kvalifiseringsrunde mot Sovjetunionen. I kvalifiseringen til VM i 1966 var
Italia i en gruppe med tre andre lag, Finland, Polen og Skottland. Italienerne
begynte med borteseier over Finland, uavgjort borte mot Polen og hjemmeseier
over Finland. Før Italias neste kamp hadde de to største konkurentene, Polen og
Skottland, ødelagt for seg selv ved at Polen hadde tapt for Finland, mens
Skottland tapte igjen for Polen. Da Italia slo Polen hele 6-1 hjemme, var Polen
ute. De to gjenstående kampene var Italias to oppgjør mot Skottland. Skottland
slo Italia hjemme, men i Italia vant vertene kontrollert 3-0 med Giacinto
Facchetti som en av målscorerne.

VM i England ble imidlertid en svært stor skuffelse - igjen. Italia kom i gruppe
med Sovjetunionen, Nord-Korea og Chile. Oppgjøret mot Chile ble langt mindre
stygt enn det forrige, og resultatet ble det omvendte, 2-0 til Italia med Sandro
Mazzola som matchvinner. Verre var det at Italia tapte for Sovjetunionen med
0-1. Italia kunne fortsatt komme videre med uavgjort mot Nord-Korea, men de
tapte kampen 0-1, et resultat som regnes blant de mest overraskende resultatene
noensinne.

Etter at de etter krigen hadde mislyktes i VM i 1950 med et redusert og slitent
lag etter den lange båtturen, blitt behørig slått ut av Sveits i 1954, ikke
kvalifisert seg til VM i 1958, tapt fortjent en bøllekamp mot Chile i 1962,
røket ut mot Sovjetunionen i 1964-kvalifiseringen og tapt for Nord-Korea i 1966,
hadde Italia nådd bunnen. Men ting forandret seg fort for Italia. I
kvalifiseringen til EM i 1968 ble Italia plassert i gruppe med Romania, Sveits
og Kypros. Italia slo både Romania og Kypros både borte og hjemme, og da de
møtte Sveits borte, ga de bort sitt eneste poeng i en 2-2-kamp. På grunn av de
andre innbyrdes resultatene var Italia allerede kvalifisert, men fullførte ved å
slå Sveits i Italia. Ingen andre gruppevinnere var så overlegne. I kvartfinalen,
fortsatt del av kvalifiseringen, tapte Italia for første gang, da det ble 3-2
borte. Hjemme vant imidlertid Italia 2-0, og gikk videre til EM.

EM ble arrangert nettopp i Italia, og Italia møtte Sovjetunionen i semifinalen.
Kampen endte 0-0 etter ekstraomganger, og i stedet for omkamp ble kampen avgjort
på mynt og kron. Italia vant og gikk videre. I finalen møtte Italia Jugoslavia.
Den første kampen endte 1-1 etter ekstraomganger. Denne gangen ble det ikke
myntkast, men omkamp. Omkampen vant Italia 2-1, og ble dermed europamestre.

Europamestrene vant kontrollert kvalifiseringsgruppen til VM i 1970, der de
spilte uavgjort borte og vant hjemme mot Øst-Tyskland og vant begge kampene mot
Wales. Dermed var Italia i VM. Der havnet de i gruppe med Sverige, Uruguay og
Israel. Italia slo Sverige i første kamp, mens Uruguay slo Israel. Deretter ble
det uavgjort mellom både Italia og Uruguay og Sverige og Israel. Italia spilte
også uavgjort mot Israel og Sverige slo Uruguay. Italia vant gruppen, mens
Uruguay kom foran Sverige på målforskjell.

Om Italia hadde greid seg så vidt til kvartfinalen, var de langt sikrere der. De
møtte Mexico, som tok ledelsen 1-0. Italia snudde kampen og vant 4-1 sammenlagt.
I semifinalen møtte Italia Vest-Tyskland i en svært tett kamp. Italia tok
ledelsen allerede i det 8. minutt, men i det siste ordinære minutt utliknet
Vest-Tyskland. Det ble scoret fem mål i ekstraomgangene, og i det 111.
spilleminutt, rett etter at Vest-Tyskland hadde utliknet til 3-3, satte Gianni
Rivera inn vinnermålet. Kampen er ofte omtalt som «århundrets kamp» («partita
del secolo») både av italienere og fotballtilhengere flest. Italia var dermed i
finalen igjen for første gang siden 1938. Der møtte de imidlertid et Brasil i
storform, og tapte hele 1-4.

Italia var dermed europamestre og og nest best i verden. EM hadde ikke
automatisk kvalifisering for regjerende europamestre, og Italia måtte inn i en
ny kvalifisering til EM i Belgia, denne gangen mot Irland, Sverige og Østerrike.
I Italias første kamp, borte mot Østerrike, ble samtlige tre mål scoret i løpet
av 7 minutter i en 2-1-seier til italienerne. Italia fulgte opp med seier hjemme
og borte mot Irland, før de spilte uavgjort hjemme mot Sverige. Svenskene hadde
slått Østerrike hjemme, men i neste kamp tapte de borte mot Østerrike før Italia
slo Sverige hjemme 3-0. Italia var dermed videre før de spilte sin siste
gruppekamp, som endte 2-2 hjemme mot Østerrike. Italia møtte deretter Belgia i
det siste hinderet, kvartfinalen, men tapte over to kamper etter 0-0 hjemme og
1-2 borte.

I VM i 1974 i Vest-Tyskland var Italia i gruppe med Haiti, Polen og Argentina.
Italia slo Haiti oppskriftsmessig 3-1 og spilte uavgjort 1-1 mot Argentina. Den
siste kampen, mot Polen, gikk parallelt med Argentinas mot Haiti. Italia kunne
greie seg med uavgjort mot Polen eller et etmålstap dersom Argentina ikke slo
Haiti med mer enn Italia hadde gjort. Men Argentina gjorde det (4-1), mens Polen
slo Italia 2-1. Dermed var Italia ute på målforskjell.

Fra europamester og viseverdensmester hadde Italia gått til å bli slått ut
tidlig i begge mesterskapene. I neste kvalifisering ble også Italia plassert i
en tøff gruppe mot Polen, Nederland og Finland. Italia tapte den første kampen,
borte mot Nederland, og fulgte opp med uavgjort hjemme mot Polen. Italia slo
Finland knepent borte, men spilte 0-0 mot dem hjemme. Da var for alle praktiske
formål kampen om gruppeseier tapt, da Nederland hadde en så god målforskjell at
det vanskelig skulle la seg gjøre å ta dem igjen. Det lå en liten mulighet for
italienerne dersom Polen spilte uavgjort borte mot Nederland og tapte hjemme for
Italia, men det motsatte skjedde, og dermed var Nederland gruppevinner før de
møtte Italia i Italia. Italia beseiret Nederland 1-0, med Fabio Capello som
matchvinner, men kampen var uten betydning, og Nederland stilte Johan Cruijff og
Johan Neeskens.

Italia hadde fortsatt et stykke til toppen da de spilte kvalifisering til VM i
1978. Med ny trener, Enzo Bearzot, kom de i gruppe med Luxembourg, Finland og
England, og bare den sistnevnte voldte problemer for Italia. Italia og England
vant hver sin hjemmekamp 2-0 mot hverandre, og det avgjørende ble målforskjell.
Italia vant denne med tre mål, etter at England hadde bedre målforskjell mot
Luxembourg, mens Italia hadde bedre mot Finland og bedre sammenlagt.

VM i Argentina var en opptur for Italia. De havnet i første gruppespillsgruppe
mot Frankrike, Ungarn og Argentina. Italia begynte med å slå Frankrike 2-1, før
de slo Ungarn 3-1 og i gruppefinalen slo de hjemmenasjonen 1-0. Som gruppevinner
kom de i andre gruppespill mot Vest-Tyskland, Nederland og Østerrike. Italia og
Nederland spilte begge uavgjort mot Vest-Tyskland og slo Østerrike, som igjen
slo Tyskland, så det ble en ren gruppefinale mellom Nederland og Italia. Italia
tapte kampen 1-2, og kom dermed til bronsefinalen. Der møtte Italia Brasil og
tapte 1-2.

Italia var allerede kvalifisert til EM i 1980 da formatet til EM i fotball hadde
forandret seg fra å være fire til å bli to kamper, og der vertslandet var kjent
før kvalifiseringen begynte. I EM ble Italia plassert i gruppe med Belgia,
Spania og England. Italia begynte med å spille uavgjort 0-0 mot Spania, og
deretter slå England 1-0. I den siste kampen ble det 0-0 mot Belgia, og dermed
var Belgia og Italia på like mange poeng og lik målforskjell. Italias manglende
evne til å score mål ble imidlertid det som avgjorde til Belgias fordel, og
Belgia ble gruppevinner og gikk til finalen, mens Italia møtte Tsjekkoslovakia i
bronsefinalen. Kampen endte 1-1 og gikk til straffesparkkonkurranse, som
Tsjekkoslovakia vant.

Italia kom i kvalifiseringsgruppe til VM i 1982 med Jugoslavia, Hellas, Danmark
og Luxembourg. Italia begynte bra med fire 2-0-seire på rad før det ble et noe
overraskende bortetap for Danmark. Deretter ble det to uavgjort, borte mot
Jugoslavia og hjemme mot Hellas. Italia vant den siste kampen, hjemme mot
Luxembourg, men endte på andreplass. Andreplassen ga imidlertid kvalifikasjon
ettersom VM var utvidet fra 16 til 24 lag. Italia dro til VM med et gjerrig
forsvar med keeperen Dino Zoff, som var i sitt fjerde VM. De slapp ikke inn
mange målene heller, men de scoret heller ikke så mye. Italia havnet i gruppe
med Polen, Kamerun og Peru. Samtlige tre kamper endte uavgjort for Italia, med
0-0, 1-1 og 1-1 som resultater. Italia hadde ikke lyktes å score, og det var
kritiske røster mot Bearzots valg av Paolo Rossi som spiss, da han ikke lyktes å
produsere stort.

Resultatene holdt til andreplass i puljen, og Italia gikk videre til andre
gruppespill. Der møtte Italia Brasil og Argentina. Italia møtte de regjerende
verdensmestrene Argentina i den første kampen. Takket være kompromissløst spill
av Claudio Gentile og bedret angrepsspill, vant Italia den første kampen, mot
Argentina, knepent med 2-1. Antonio Cabrini ble matchvinner i kampen. I den
andre kampen slo Paolo Rossi gjennom og scoret tre mål for Italia i en tett
3-2-seier over Brasil, der også Zoff måtte gjennomføre et par fantomredninger
mot slutten. Italia kom dermed til semifinalen, og igjen slo Rossi til. Italia
møtte grupperival Polen, og vant 2-0 med to nye Rossi-scoringer. I finalen
ventet Vest-Tyskland, og igjen var det Rossi som startet målshowet. Det ble i
tillegg scoret to italienske mål og ett tysk, så Italia ble verdensmestre med
3-1 i finalen. Rossi ble turneringens toppscorer.

Italia var igjen verdensmestre, men de kom i en svært tøff kvalifiseringsgruppe
til EM i 1984 med Sverige, Tsjekkoslovakia, Kypros og Romania. Italia leverte en
av sine dårligste kvalifiseringer da de spilte uavgjort mot Tsjekkoslovakia og
Romania hjemme og Kypros borte, før de tapte borte for Romania og begge kampene
mot Sverige. Det ble også bortetap for Tsjekkoslovakia før Italia tok sin eneste
seier, hjemme over Kypros. Italia endte nest sist.

Som regjerende verdensmester slapp Italia å kvalifisere seg til VM i 1986. I
selve VM kom Italia i gruppe med Argentina, Bulgaria og Sør-Korea. Alessandro
Altobelli ble Italias store spiller i gruppespillet med fire mål, først mot
Bulgaria (1-1), så mot Argentina (1-1) og så to mot Sør-Korea (3-2, det siste
italienske målet var et selvmål). I åttendedelsfinalen møtte Italia regjerende
europamester Frankrike og tapte 0-2. Dermed var Italia ute, og Bearzot trakk seg
etter kritikk for blant annet å ha vært for avhengig av heltene fra 1982.

Ny trener ble Azeglio Vicini. Vincini fikk skikk på Italias kvalifisering da
Italia vant kvalifiseringsgruppen mot Sverige, Sveits, Malta og Portugal. Italia
fortsatte med spillere som Altobelli, men også yngre spillere som Gianluca
Vialli markerte seg. Italia tapte borte mot Sverige og spilte uavgjort mot
Sveits borte, men vant de resterende kampene, og ble dermed gruppevinner. I EM i
1988 møtte Italia først Vest-Tyskland, og spilte uavgjort 1-1 etter at Roberto
Mancini tok ledelsen og Vest-Tyskland utliknet tre minutter senere. Deretter
møtte Italia Spania som de slo 1-0 med Vialli som matchvinner. Til slutt møtte
de Danmark og vant 2-0. I semifinalen møtte Italia Sovjetunionen og tapte 0-2.

Det ble ikke noen kvalifisering til VM på hjemmebane i 1990. Italia kom i gruppe
med Tsjekkoslovakia, Østerrike og USA. Hjemmelaget møtte først Østerrike og vant
1-0 etter at Salvatore Schillaci scoret to minutter etter at han ble byttet inn.
Knepen seier ble det også i neste kamp, mot USA, der Giuseppe Giannini ble
matchvinner. I den siste kampen slo Italia Tsjekkoslovakia 2-0 etter mål av
Schillaci og Roberto Baggio. I åttendedelsfinalen scoret Scillaci et av målene i
en 2-0-seier over Uruguay. I kvartfinalen ventet overraskelseslaget Irland, og
Italia vant 1-0 etter at Schillaci igjen ble matchvinner. I semifinalen møtte
Italia Argentina i en kamp som gikk til straffesparkkonkurranse, som Italia
tapte. Italia møtte England i bronsefinalen og vant. Schillaci ble matchvinner
på straffespark i det 86. minutt, og han ble også turneringens toppscorer. Det
beskjedne antall baklengsmål skyldtes delvis keeperen Walter Zenga, delvis
forsvarsspillere som Franco Baresi og Paolo Maldini.

Italia hadde begynt å utvikle en tradisjon for å variere sterkt i resultatene.
Etter et sterkt VM i 1982, mislyktes Italia i 1984. Deretter lyktes Italia
måtelig bra i 1986 og 1988, før de oppnådde en tredjeplass i 1990. Også i
kvalifiseringen til EM i 1992 gjentok dette mønsteret seg da Italia ikke lyktes
i å kvalifisere seg til EM. De spilte uavgjort i begge kampene mot
Sovjetunionen, men også hjemme mot Norge, som de også tapte for i Oslo. I
tillegg spilte de uavgjort mot Ungarn, og endte tre poeng bak Sovjetunionen.
Etter at Italia ikke kvalifiserte seg, gikk Vicini av.

Arrigo Sacchi tok over som trener. Kvalifiseringen til VM i 1994 var en tett
affære. Italia møtte Portugal, Sveits, Skottland, Malta og Estland. Dette var
den siste kvalifiseringen der seier ga to poeng, noe som hjalp til med å gjøre
gruppespillet enda tettere. Italia begynte middelmådig med uavgjort mot Sveits
hjemme og Skottland borte før de slo Malta og Portugal borte og Malta igjen
hjemme. Deretter slo Italia Estland hjemme før de tapte borte mot Sveits. Med
seier over Estland, Skottland og Portugal vant Italia gruppen foran Sveits, som
også kvalifiserte seg.

Italia havnet i EM i «dødens gruppe» mot Norge, Mexico og Irland. Italia begynte
dårlig med 0-1 mot Irland. Etter 10 minutter av den andre kampen, mot Norge,
hadde Italias keeper Gianluca Pagliuca taklet en norsk spiller og fått rødt
kort. Italia red av stormen og Dino Baggio scoret vinnermålet. I den siste
kampen endte det 1-1 mot Mexico. Dermed endte samtlige lag på 4 poeng og lik
målforskjell. Italia gikk videre på flere scorede mål enn Norge. Italia kom bak
Irland på innbyrdes oppgjør og begge var bak Mexico på færre scorede mål.

Italia møtte Nigeria i åttendedelsfinalen. Kampen ble jevn, men Nigeria tok
ledelsen tidlig. Roberto Baggio scoret mot slutten av kampen og igjen i
ekstraomgangene og reddet Italia. Italia gikk dermed igjen til kvartfinalene.
Der møtte de Spania. Dino Baggio scoret for Italia, men Spania utliknet.
Deretter plasserte den italienske forsvarsspilleren Mauro Tassotti en albue i
nesen til Luís Enrique da denne skulle heade en ball mot mål. Dommeren så
ingenting, og spillet fortsatte. Til slutt scoret Roberto Baggio for Italia.
Tasotti fikk åtte kampers utestengelse etter kampen. I semifinalen møtte Italia
Bulgaria, som noe overraskende hadde slått ut Tyskland. Italia vant kampen 2-1
etter to mål av Roberto Baggio. Italia ver igjen i finalen, og de møtte igjen
Brasil, 24 år siden sist. Der finalen i 1970 var målrik og ensidig, var finalen
i 1994 jevn og målfattig. Etter 120 minutter sto det 0-0, og det ble
straffesparkkonkurranse i en finale for første gang i VMs historie. Den ble
avgjort da mannen som hadde reddet Italia gjentatte ganger, Roberto Baggio,
bommet på den siste straffen. Dermed ble Brasil verdensmestre igjen.

Italia kom i en kvalifiseringsgruppe til EM der kampen effektivt ble mellom dem
og Kroatia om hvem som skulle vinne gruppen. Ettersom både vinner og toerne var
sikret spill i EM, med unntak av de to siste som måtte spille kvalifisering, ble
kampen om seieren rent formell. Italia tapte hjemme og spilte uavgjort borte mot
Kroatia, og spilte uavgjort mot Slovenia en gang. De resterende kampene vant
Italia, og da Kroatia tapte for Ukraina, endte lagene a poeng, men med kroatene
foran på målforskjell. Italia var uansett videre.

I EM i 1996 kom Italia i gruppe med Russland, Den tsjekkiske republikk og
Tyskland. Italia slo Russland, men tapte for Den tsjekkiske republikk og spilte
uavgjort mot Tyskland. Det holdt bare til tredjeplass, og dermed var Italia ute
av EM. Sacchi gikk av etter turneringen.

Italia fikk en ny gruppe der de i hovedsak konkurrerte mot én motstander, denne
gangen England, i kvalifiseringen til VM i 1998. Med Cesare Maldini som trener
begynte Italia godt, og slo England borte med Gianfranco Zola som matchvinner.
det ble etter hvert et par uavgjort for mye, mot Georgia og Polen, i tillegg til
hjemmekampen mot England. Det holdt for England til å komme seg foran Italia.
Italia ble heller ikke beste toer, og måtte dermed ut i kvalifisering mot
Russland. Den første kampen ble spilt i Russland og endte 1-1, mens Italia vant
1-0 i den andre og kvalifiserte seg da til VM.

I VM havnet Italia i gruppe med Chile, Østerrike og Kamerun. I den første kampen
møtte Italia Chile og kampen endte 2-2 etter at Roberto Baggio og Christian
Vieri scoret hvert sitt mål for Italia. Vieri scoret to av målene da Italia
bekjempet Kamerun 3-0 i den andre kampen, og i den tredje kampen var det igjen
Baggio og Vieri som scoret Italias mål i 2-1-seieren mot Østerrike. I
åttendedelsfinalen fortsatte Vieri å score med sitt femte mål da Norge ble slått
1-0. Det stoppet imidlertid i kvartfinalen, da Italia spilte 0-0 mot Frankrike
og kampen gikk til straffesparkkonkurranse. Både Vieri og Baggio scoret sine,
men Luigi Di Biagio bommet på sitt, og dermed var Italia ute. Maldini gikk av
noe etter VM.

Keeperlegenden Dino Zoff tok over som trener. Zoff valgte en mer offensiv
spillestil. Italia begynte kvalifiseringen godt med 2-0 hjemme mot Wales og
deretter 2-0 over Sveits med Alessandro Del Piero som tomålsscorer. Italia slo
også Danmark borte 2-1 etter at Filippo Inzaghi scoret etter et minutt. Det ble
deretter uavgjort 1-1 mot Hviterussland hjemme, men så slo Italia Wales 4-0
hjemme. Italia trengte ett poeng for å være helt sikker på å vinne gruppen, men
tapte overraskende 2-3 hjemme mot Danmark. Det ble 0-0 mot Hviterussland borte i
siste kamp, og Italia var dermed videre til EM i Nederland og Belgia i 2000.

Tyrkia, Belgia og Sverige ventet i EM. Italias første kamp var mot Tyrkia, og
kampen endte 2-1 til Italia etter at Inzaghi satte inn en straffe i det 70.
minutt. Italia slo deretter Belgia 2-0. I den siste kampen ble det en jevn kamp
mot Sverige. Di Biagio scoret for Italia, Henrik Larsson utliknet for Sverige og
Del Piero ble matchvinner. Italia vant dermed puljen med tre seire på tre
kamper. I semifinalen ventet Romania. Italia scoret to ganger ved Francesco
Totti og Inzaghi, og vant kampen 2-0. I semifinalen ventet Nederland. Kampen
endte 0-0 etter 120 minutter, så den gikk til ekstraomganger. Di Biagio, som
hadde bommet i 1998, tok første straffe for Italia og scoret. Deretter scoret
Italia to ganger til på sine fire forsøk, mens Nederland bare konverterte én av
sine fire straffer. Italia hadde dermed kommet til finalen igjen. I finalen
møtte de regjerende verdensmester Frankrike. Italia tok ledelsen ved Marco
Delvecchio og holdt den til godt ut over overtiden, men i det fjerde
overtidsminutt utliknet Frankrike. Finalen gikk til golden goal som Frankrike
vant. Etter å ha mottatt mye kritikk fra blant andre Silvio Berlusconi for å
ikke sikre seieren, gikk Zoff av samme kveld.

Trapattoni fikk en lett gruppe til kvalifiseringen til VM i 2002. Etter å ha
spilt uavgjort mot Ungarn borte vant Italia de neste fem kampene på rad,
inkludert begge mot hovedutfordrerne Romania og Georgia. Det ble en uavgjort mot
Litauen før Italia avsluttet kampanjen ved å slå Ungarn hjemme. Italia vant
gruppen med fire poeng.

Italia endte i VM-gruppe med Ecuador, Kroatia og Mexico. Italia begynte med en
komfortabel seier over Ecuador med to mål av Vieri. Deretter gikk ting noe
dårligere. Italia tapte 1-2 for Kroatia. Italia burde slå Mexico for å være
sikre, men Mexico tok ledelsen. Del Piero utliknet mot slutten av kampen for
Italia, og ettersom Ecuador slo Kroatia 1-0, var Italia videre uansett. Italias
opphold ble imidlertid kort. I åttendedelsfinalen møtte de Sør-Korea igjen, og
tapte på golden goal. Imidlertid var det mange som kritiserte dommeren i den
kampen for å ha vært korrupt. Dommeren måtte kort tid etter gå av etter anklager
for kampfiksing.

Italia måtte konsentrere seg om EM i Portugal i 2004. Italia kom i gruppe med
Wales, Finland, Serbia og Montenegro og Aserbajdsjan. Etter to uavgjort mot
Serbia og Montenegro, et tap mot Wales borte og fem seire, var Italia
gruppevinner. Wales tok en overraskende andreplass. Italia kom til EM, der de
kom i gruppe med Sverige, Danmark og Bulgaria. Italia spilte uavgjort mot de to
skandinaviske landene og slo Bulgaria 2-1, men ettersom Sverige og Danmark
spilte 2-2 og begge slo Bulgaria med mer enn Italia gjorde, gikk Italia ut på
målforskjell. Det ble kommentert at 2-2-kampen var avtalt spill, og at det i så
fall var andre gang på rad at Italia ble lurt av usportslige midler, men dette
er ikke bevist eller bekreftet. Det ble Trapattonis siste kamp som trener for
Italia.

Marcello Lippi ble ny trener. Italia kom i gruppe med Norge, Skottland,
Slovenia, Hviterussland og Moldova. På tross av et overraskende bortetap mot
Slovenia og to uavgjort borte mot Norge og Skottland, hadde Italia full kontroll
på gruppen, og vant med 5 poeng på Norge, som ble nummer 2. I tillegg til dette
hadde Italia gode treningskamper med seire over Nederland og Tyskland, noe som
økte forventningene. Det som dempet dem var Calciopoli-skandalen, der det ble
oppdaget korrupsjon og bestikkelser.

Italia kom i gruppe med Ghana, USA og Den tsjekkiske republikk. I Italias første
kamp slo de Ghana 2-0 med Andrea Pirlo som første målscorer. Mot USA ble det
uavgjort 1-1 etter at Italia først fikk et rødt kort på Daniele De Rossi midt i
første omgang, mens USA fikk en mann utvist på hver side av pausen. Italia vant
også sin siste kamp, mot Den tsjekkiske republikk, med 2-0 etter at Marco
Materazzi og Inzaghi scoret. Italia vant dermed puljen og gikk videre til
åttendedelsfinale. Australia ventet i en kamp der Materazzi ble noe strengt
utvist tidlig i kampen, og avgjørelsen kom etter en straffe i det 5.
overtidsminutt til Italia, der Totti scoret. I kvartfinalen møtte Italia
Ukraina, og Italia vant 3-0 etter ett mål av Gianluca Zambrotta og to av Luca
Toni. I semifinalen møtte Italia Tyskland til en kamp som sto 0-0 til det 119.
minutt, da to raske italienske scoringer betydde at Italia var klare for finalen
igjen.

I finalen ventet Frankrike. Finalen ble intens, og startet med en straffe til
Frankrike som Zinedine Zidane scoret på. Tolv minutter etterpå utnyttet
Materazzi en corner fra Pirlo og utliknet. Dette ble resultatet etter 120
minutter. De to målscorerne kom i fokus mellom ekstraomgangene og
straffesparkkonkurransen, da ordklammeri dem imellom medførte at Zidane skallet
Materazzi i brystkassen. Zidane ble øyeblikkelig utvist. Italia vant
straffesparkkonkurransen 5-3 og ble verdensmestre.

Noe overraskende valgte Lippi å ikke fornye kontrakten etter VM. Ny trener ble
Roberto Donadoni. Donadoni fikk en dårlig start på kampanjen etter uavgjort
hjemme mot Litauen og tap borte for Frankrike. Deretter tok Italia seg opp med
hjemmeseier over Ukraina, borteseier over Georgia, hjemmeseier over Skottland og
borteseier mot Færøyene. Etter en hjemmeseier mot Litauen var Italia igjen i
førersetet i gruppen, der Skottland, Ukraina og Frankrike slo hverandre. Italia
møtte Frankrike hjemme og spilte 0-0. Italienerne fortsatte med å slå Ukraina
borte og Georgia hjemme, og da Italia slo Skottland 2-1 hjemme, var både Italia
og Frankrike kvalifisert før Italia også slo Færøyene 3-1 hjemme.

Under EM i 2008 ble Italia plassert i nok en tøff gruppe, med Nederland, Romania
og Frankrike. Italia begynte med å tape 0-3 mot Nederland før de spilte uavgjort
1-1 mot Romania. Avgjørelsen om hvem som gikk videre i tillegg til suverene
Nederland falt på kampen mellom Italia og Frankrike. Italia vant 2-0 med
scoringer av Pirlo og Daniele de Rossi. Pirlo og Gennaro Gattuso fikk imidlertid
begge gult kort, og kunne ikke spille kvartfinalekampen. I kvartfinalen møtte
Italia Spania, og kampen endte 0-0 og gikk til straffesparkkonkurranse, som
Italia tapte etter at Antonio Di Natale bommet.

Lippi ble gjeninnsatt som landslagstrener. I kvalifiseringen til VM i Sør-Afrika
i 2010 hadde Italia ingen problemer med Irland, Bulgaria, Montenegro, Kypros og
Georgia, og med tre uavgjort (borte mot Bulgaria, hjemme mot Irland og hjemme
mot Irland da Italia formelt ble kvalifisert) og resten seire var det aldri noen
tvil o, at Italia skulle til Sør-Afrika.

VM i Sør-Afrika ble imidlertid en stor skuffelse for Italia. De havnet i gruppe
med Paraguay, New Zealand og Slovakia, og måtte leve med favorittstempelet. De
innfridde aldri. Det begynte med 1-1 mot Paraguay før det også ble 1-1 mot New
Zealand. Kampen mot Slovakia ble avgjørende. Ved uavgjort 0-0 ville Italia og
New Zealand trekke lodd om videre spill, ved annen uavgjort gikk Italia videre.
Men Slovakia gikk opp i 2-0 etter kort tid, og Italia greide aldri å utlikne. Di
Natale reduserte til 1-2, men så gikk slovakene opp til 1-3 før Italia reduserte
til 2-3 på overtid. Italia var dermed ute og Lippi gikk av for andre gang.

Cesare Prandelli fikk oppgaven å ta Italia tilbake til toppen igjen. Italia fikk
en lett gruppe, og vant den greit etter å ha spilt to uavgjort, mot Nord-Irland
og Serbia borte, og å ha vunnet resten. Hjemmekampen mot Serbia ble avbrutt da
serbiske fans kom inn på banen. Kampen ble satt til 3-0 til Italia.

Under oppkjøringen til EM i 2012 rullet det opp nok en kampfiksingsskandale.
Dette gjorde at Italia fikk begrenset tillit hos forhåndstippere. Riktignok
hadde dette også vært tilfelle i 1982 og 2006, men ettersom Italia også hadde
tapt en treningskamp 0-3 mot Russland, skapte dette videre skepsis.

Italia kom i gruppe med Spania, Kroatia og Irland, sistnevnte med Trappatoni som
landslagssjef. I den første kampen møtte Italia regjerende europa- og
verdensmester Spania. Kampen endte 1-1 etter at Di Natale tok ledelsen for
Italia, men Spania utliknet tre minutter etterpå. Deretter ble det uavgjort også
mot Kroatia ved at Pirlos ledelse ble utliknet mot slutten av kampen. Italia
måtte dermed vinne over Irland med mer enn to mål og håpe på en vinner i kampen
mellom Spania og Kroatia. Italia vant 2-0 etter mål av Antonio Cassano og Mario
Balotelli, og Spania vant til slutt mot Kroatia etter mål i det 88. minutt.
Italia hadde dermed sneket seg til kvartfinale.

Der ventet England. Italia dominerte hele kampen, men lyktes ikke å score mål.
Dermed gikk kampen til straffesparkkonkurranse, som Italia vant. I semifinalen
møtte Italia Tyskland. Italias store spillere i den kampen var Pirlo og
Balotelli. Sistnevnte scoret begge målene i 2-1-seieren som betydde at laget som
få hadde tro på kom til finalen. Italia møtte Spania i finalen, tre uker etter
forrige møte. Imidlertid ble Italia utspilt av Spania, og i tillegg fikk de
skade på den siste innbytteren Thiago Motta, som ikke hadde varmet opp før
innbyttet, og Italia tapte hele 0-4, det største finaletapet i EM- og
VM-historien. Like fullt hadde Italia kommet til en finale mot de fleste
oddsene.

I kvalifiseringen til VM i 2014 møtte Italia Danmark, Den tsjekkiske republikk,
Bulgaria, Armenia og Malta. Italia begynte med uavgjort 2–2 borte mot Bulgaria
med Dani Osvaldo som Italias tomålsscorer. Deretter vant de 2–0 hjemme mot Malta
og 3–1 borte mot Armenia. Italias hjemmeseier 3–1 mot Danmark gjorde at Italia
lå godt an, mens Danmark falt bak. Da Den tsjekkiske republikk spilte uavgjort
hjemme mot Bulgaria samme dag, ledet Italia gruppen. Italia fortsatte med
borteseier mot Malta og uavgjort mot Den tsjekkiske republikk borte. Innen da
hadde Danmark, Bulgaria og Den tsjekkiske republikk tatt nok poeng fra hverandre
til at ingen av dem så ut til å være sannsynlige utfordrere. Da Armenia også slo
Danmark og Den tsjekkiske republikk borte, var kvalifiseringen i realiteten
over. Italia fortsatte med 1–0 hjemme mot Bulgaria og 2–1 hjemme mot Den
tsjekkiske republikk. Da Italia spilte uavgjort borte mot Danmark, var også
siste rest av tvil fjernet. I sin siste kamp, hjemme mot Armenia, spilte Italia
2–2. Kampen hadde ingen større betydning for noen av de to involverte.

Italia var dermed videre til VM i 2014. De fikk en usedvanlig tøff grupe, med
kamper mot England, Uruguay og Costa Rica. Italia begynte mot England. Claudio
Marchisio scoret kampens første mål etter 35 minutter, men Daniel Sturridge
utliknet rett etterpå. Mario Balotelli satte inn 2–1 tidlig i andre omgang. Det
ble sluttresultatet. I den andre kampen spilte Italia mot et svært defensivt
Costa Rica. Kampen ble avgjort på en costaricansk lobb som gikk inn. Italia
tapte dermed 0–1. For å gå videre måtte Italia spille uavgjort mot eller slå
Uruguay. Kampen dem imellom ble tøff, og Italia fikk Marchisio sendt ut etter en
hard takling med knottene først. Uruguay vant 1–0 og Italia gikk ut, men mest
oppmerksomhet fikk Uruguays Luis Suárez etter å ha bitt Giorgio Chiellini i
skulderen. Prandelli bestemte seg for øyeblikkelig å gå av som landslagssjef.

Ny landslagstrener ble Antonio Conte, en tidligere Juventus-spiller og -trener.
Conte hadde lyktes i å få Juventus til å vinne tre seriegull på rad, og dette
etter en sjetteplass før Conte startet. Conte startet med fem seire og tre
uavgjort, blant annet 1-1 mot England i en treningskamp der ingen av lagene var
toppet.

Italia sprer kampene over hele landet. I kvalifiseringen til EM i 2012 spilte
Italia på Stadio Artemio Franchi i Firenze (hjemmebanen til Fiorentina) mot
Færøyene og Slovenia, de spilte kampen som ble avlyst mot Serbia på Stadio Luigi
Ferraris i Genova (hjemmebanen til Genoa CFC og UC Sampdoria, Stadio Alberto
Braglia (hjemmebanen til Modena FC) mot Estland og Stadio Adriatico (hjemmebanen
til Pescara Calcio). I kvalifiseringen til VM i 2010 ble Stadio Friuli
(hjemmebanen til Udinese Calcio) brukt mot Georgia, Stadio Via del Mare
(hjemmebanen til US Lecce) ble brukt mot Montenegro, Stadio San Nicola
(hjemmebanen til AS Bari) brukt mot Irland og Stadio Olimpico di Torino
(hjemmebanen til Torino FC) ble brukt mot Bulgaria.

Stadio Olimpico i Roma, som ofte regnes som hovedhjemmebanen til Italia, ble
sist brukt i kvalifiseringsøyemed den 7. desember 2007, i en kamp mot Ukraina.
Den brukes imidlertid oftere til vennskapslandskamper.

Italia debuterte i helhvit drakt, men fikk kort tid etterpå den blå og hvite
drakten. Den blå fargen stammer fra fargen til Huset Savoia, kongeslekten i
Italia fra 1861 til 1946. Hvitfargen som var på de originale draktene ble også
bortedraktene til Italia. Italia bruker bare unntaksvis andre farger enn blått
og hvitt i kombinasjon, og har ikke brukt det i mesterskapssammenheng siden
1938, da de spilte i sort mot Frankrike.

Italias spillestil har lenge vært kjent som den defensive stilen med et tungt
forsvar med sweeper og flere forsvarsspillere og defensive midtbanespillere.
Spillestilen som definerte Italia i lang tid ble kalt «catenaccio» - dørbolt -
fordi den stengte igjen forsvaret. Spillestilen begynte i Inter Milan under
Helenio Herrera på 1960-tallet, og utviklet seg stadig. Flere av de store
stjernene i italiensk fotball var forsvarsspillere, som Franco Baresi, Paolo
Maldini, Alessandro Costacurta, Fabio Cannavaro og Claudio Gentile. Catenaccio
er i tillegg til svært defensiv spillestil og tanken om «prima non prenderle»,
først til å ikke slippe inn, assosiert med stygt spill, filming, klaging på
dommeren og krangling mellom trenere. Catenaccio har dermed ingen sterk stilling
i fotballverdenen.

Under Prandelli har denne stilen blitt utfordret, og Italia var mer offensive i
EM, da særlig midtbaneplaymakeren Andrea Pirlo og stjerneskuddet Mario Balotelli
var de mest aktive spillerne. Spillestilen var langt mer offensiv, delvis
nettopp på grunn av at Prandelli lot spillestilen handle om de spillerne han
hadde til rådighet, som var mer offensive. Den nye spillestilen ble godt mottatt
av flere kommentatorer, også i Norge.

Under Conte har Italia satset mer på en 3-5-2 med mer offensiv kraft. Dette har
både fått positive og negative tilbakemeldinger.

Didier Deschamps oppsummerte rivaliseringen kort og konsist i 2012: «Vi er
naboer - det er rivalisering mellom oss». Frankrike har vært Italias rival i
lang tid. De to møttes først i Italias debutkamp i 1910, som italienerne vant
6-2. Frankrike vant i Italia for første gang den 17. mars 1912, og siden det
vant de ikke igjen før 82 år senere. De slo hverandre i hvert sitt OL, Frankrike
slo Italia i 1920, men dro hjem da de selv ble slått ut, og ga Italia sjansen
til å spille om sølvet, og Italia slo Frankrike 4-3 i 1928.

I VM-sammenheng møttes de to først i 1938, da Italia vant over hjemmelaget i
kvartfinalen. Deretter møttes de ikke igjen i VM-sammenheng på en stund:
Frankrike dro ikke til VM i 1950, begge lag endte i gruppespill i 1954, Italia
kvalifiserte seg ikke til VM i 1958, Frankrike kvalifiserte seg ikke til VM i
1962, begge lagene endte i gruppespill i 1966 og Frankrike kvalifiserte seg ikke
til VM i 1970 eller 1974. I VM i 1978 endte de to i samme gruppe i
gruppespillet, og åpningskampen i gruppen var mellom de to. Frankrike tok
ledelsen med en gang, men Italia snudde og vant med 2-1. Italia hadde dominert
dem imellom, men i VM i 1986 snudde det da Frankrike vant 2-0 i
åttendedelsfinalen og slo ut de regjerende verdensmestrene. De to møttes også
igjen i VM i Frankrike i 1998, seksti år etter forrige gang. Denne gangen vant
Frankrike, som også ble verdensmestre. De to lagene møttes for første gang i
EM-sammenheng i finalen i EM i 2000. Frankrikes utlikning fire minutter på
overtid skapte store reaksjoner i Italia.

Der Frankrike dominerte på slutten av 1990-tallet, var Italia tilbake på midten
av 2000-tallet. Finalen i VM i 2006 var målfattig og målene i ordinær tid kom på
straffe. Finalen huskes særlig for at Zinedine Zidane stanget hodet i
brystkassen til Materazzi. Dette fyrte videre oppunder rivaliseringen, som økte
markant etter hendelsen. Italia og Frankrike ble plassert i samme gruppe til
neste kvalifisering, og det var en god del oppstyr rundt kampene, blant annet da
Frankrikes trener Raymond Domenech anklaget Italias OL-lag fra 2000 å ha jukset.
Frankrike slo Italia 3-1 hjemme og de spilte 0-0 i Italia. Italia vant likevel
gruppen, men også Frankrike kvalifiserte seg. Også under EM i 2008 ble Italia og
Frankrike plassert i samme gruppe. De to tapte for Nederland med tre mål og
spilte uavgjort mot Romania, og kampen dem imellom ble avgjørende. Italia van
kampen igjen, og markerte dominansen i rivaliseringen. De to lagene møttes ikke
verken i VM i 2010 eller EM i 2012.

En vesentlig del av rivaliseringen mellom landene ligger imidlertid i
spilleforståelsen. Italia forbindes ofte med defensiv kontroll og kreativ og
fantasifull midtbane og angrep, mens Tyskland assosieres med et kraftfullt
lagspill der summen er større enn delene og der man spiller til dommeren blåser.
De to lagene faller også på sett og vis mellom to stoler, den tyske spillestilen
er særegen for dem, mens Italias blanding mellom system bak og kreativitet foran
gjør dem til en blanding mellom nordeuropeisk og søramerikansk. Forskjellene har
imidlertid blitt mindre i og med Jürgen Klinsmann og Joachim Löws forandring av
den tyske spillestilen.

Der Italia historisk sett har vært mer kreativ enn Tyskland, har de som oftest
hatt den motsatte rollen i oppgjørene mot Brasil. I oppgjørene som i Italia
kalles «il Derbi del Mondo», verdensderbyet, var det en stund slik at Brasil var
den gode og kreative sambafotballens forsvarere mot Italias forsvarsorienterte
og pragmatiske catenaccio-stil. Denne inndelingen er ikke lenger aktuell,
ettersom de to lagene er likere hverandre enn tidligere.

Kallenavnet «verdensderbyet» skyldes nok i høyere grad det at de to landslagene
er de mestvinnende lagene med ni seire tilsammen. Italia og Brasil har møtt
hverandre i to finaler, i 1970 og 1994. Brasil vant begge, den ene klart og den
andre på straffesparkkonkurranse. Rett under er det jevnere. I semifinalen i
1938 vant Italia, i bronsefinalen i 1978 vant Brasil og i mellomspillet i 1982
vant Italia. Kampen i 1982 regnes blant de bedre kampene i VM-historien. Italia
og Brasil møttes sist i VM-sammenheng i finalen i 1994.

Italias tropp til VM-kvalifiseringskampen mot Liechtenstein 12. november 2016 og
treningskampen mot Tyskland 15. november 2016



https://no.wikipedia.org/wiki/Norges_herrelandslag_i_fotball

Norges herrelandslag i fotball representerer Norges Fotballforbund på seniornivå
i nasjonskamper i fotball. Norge har hatt et herrelandslag siden 1908.

Den beste sammenhengende perioden var på 1990-tallet, hvor Norge gjennomførte
fire mesterskapskvalifiseringer på rad under ledelse av Egil «Drillo» Olsen og
siden Nils Johan Semb. Det ledet til deltagelse i VM-sluttspillene i 1994 og
1998, samt Europamesterskapet i 2000.

Av andre meritter må det berømte Bronselaget fra 1936 og deltakelse i VM i
fotball 1938 nevnes.

Fotballen kom til Norge fra Storbritannia på 1880-tallet, og ble raskt en
populær sport både blant de aktive og publikum. Norges første fotballklubb,
Christiania Footballclub ble stiftet i 1885. Flere klubber kom til, og det
oppsto på etterhvert et behov for å få organisert fotballen i Norge. På
initiativ fra Ski- og Fotballklubben Lyn ble Norsk Fodboldforbund stiftet i
1902. Samme år fikk NFF ansvaret for å organisere Norgesmesterskapet i fotball,
og i 1908 fikk NFF invitasjon fra det svenske fotballforbundet om å spille en
landskamp. I anledning NFFs 100 årsjubileum i 2002 åpnet Fotballmuseet på
Ullevaal Stadion. Her kan man oppleve norsk fotballs historie og gjenoppleve de
store øyeblikkene.

Norges første landskamp ble spilt 12. juli 1908. Sverige spilte også sin første
landskamp noensinne denne julidagen i Göteborg. Ni av spillerne på det norske
laget kom fra Oslo-klubben Mercantile, som hadde blitt norgesmestere året før.

Den historiske kampen begynte veldig bra for det norske laget. Minotti Bøhn
satte inn kampens første mål rett fra avspark, uten av noen av de svenske
spillerne hadde vært borti ballen. Deretter gikk det dårligere. Det hjalp lite
at Bøhn satte inn enda et mål, og at Hans Endrerud også tegnet seg på
scoringslisten. Da kampen var over hadde svenskene vunnet 11-3.

Det gikk to år til neste gang et norsk landslag ble samlet. Også denne gangen
var det svenskene som var motstander, og denne gangen ble kampen spilt på Gamle
Frogner i Kristiania. Det var imidlertid svenskene som vant denne gangen også,
4-0 ble sluttresultatet. Tormod Kjellsen fra Larvik Turn debuterte i denne
kampen, 15 år og 11 måneder gammel, og er fortsatt tidenes yngste med det norske
flagget på brystet. To strake tap ble det også i 1912, da Norge deltok i OL i
Stockholm. Motstandere var Danmark og Østerrike.

Våren 1918 ankom svenske Birger Möller Kristiania, og tok fatt på sin nye jobb
som norsk landslagstrener. Det sies at Möller var en god inspirator, og brukte
mye tid på samspill, tekniske ferdigheter og terping på detaljer. Dette skulle
snart gi resultater. Etter å ha spilt 27 kamper uten en eneste seier, kom
vendepunktet for det norske landslaget 16. juni 1918. Bare et drøyt halvår etter
fadesen i København tok Norge sin aller første seier da de vant 3-1 over
Danmark. Noen måneder senere ble det også seier over Sverige, og året etter ble
svenskene feid av banen med 5-1 i Göteborg – Norges første borteseier.

Norges største stjerne i denne perioden var Odd-spissen Einar «Jeja» Gundersen,
som scoret til sammen 26 landslagsmål mellom 1917 og 1928. Andre profiler var
lagkaptein Gunnar Andersen (Lyn), Per Skou (Lyn og Odd) og Asbjørn Halvorsen
(Sarpsborg). Disse spillerne utgjorde stammen i det norske laget som deltok i OL
i Antwerpen i 1920, hvor Norge tok sin hittil største skalp.

Få hadde levnet Norge noen muligheter i åpningskampen mot England. Riktignok var
det engelske laget et amatørlag, men de ble uansett regnet som store favoritter
– ikke bare til å slå Norge, men til å vinne hele turneringen. Det sies at
Gunnar Andersen var den første som viste at engelskmennene slett ikke var
overmennesker, ved å drible av opptil tre-fire engelskmenn om gangen.
Selvtilliten smittet over på de andre norske spillerne, og da kampen var over
hadde Norge vunnet 3-1 etter to scoringer av «Jeja» Gundersen og ett mål av
Einar Wilhelms.

Som belønning for den sensasjonelle seieren fikk Norge møte Tsjekkoslovakia i
neste runde. Den kampen tapte Norge 4-0.

Norge tok noen flere skalper i årene som fulgte. De vant 2-0 over Frankrike i
Paris i 1923, og tok også noen flere seire mot svenskene. På siste halvdel av
1920-tallet var imidlertid landslaget tilbake i hverdagen. Mellom 1924 og 1928
vant Norge bare fire landskamper – samtlige mot Finland.

I 1929 og på begynnelsen av 1930-tallet begynte den svake trenden igjen å snu,
mye takket være keeper Henry «Tippen» Johansen og målkongen Jørgen Juve, som
begge noen år senere skulle bli med på det som kanskje den dag i dag fortsatt er
norsk landslagsfotballs største øyeblikk. 23. juni 1929 ble det seier med 5-2
over Danmark i København – Norges første borteseier over Danmark.

I 1933 debuterte Reidar Kvammen på det norske landslaget. To år senere fikk Arne
Brustad sin debut, og i 1934 returnerte den tidligere landslagsspilleren Asbjørn
Halvorsen til Norge etter tolv år i tysk fotball. Disse begivenhetene markerer
begynnelsen på «bronsealderen» i norsk fotball.

Selv om Norge hadde hatt ganske gode resultater i årene før Berlin-OL (deriblant
seire over Østerrike og Ungarn) var det få som trodde laget kunne hevde seg
blant de beste i OL-turneringen. Den første kampen gav en oppskriftsmessig seier
over Tyrkia. Neste motstander var vertsnasjonen Tyskland, som hadde slått
Luxembourg 9-0 i sin første kamp. Det sies at de norske lederne allerede hadde
planlagt hjemreise to dager etter Tysklands-kampen. De planene måtte i så fall
endres.

Med Hitler og Goebbels som tilskuere vant Norge fullt fortjent 2-0 over
Tyskland. Begge målene ble scoret av Magnar Isaksen. Tyskerne var slått ut, og
Norge var klare for semifinale mot Italia. Semifinalen ble jevnspilt, men det
var italienerne som trakk det lengste strået. Sluttresultatet ble 2-1 etter
ekstraomganger, og Arne Brustad scoret det norske målet. Brustad ble også den
store spilleren i bronsefinalen mot Polen, hvor Norge vant 3-2, og sikret seg
bronsemedaljene. Brustad scoret alle de tre norske målene, og ble fremhevet som
en av turneringens beste spillere av både norsk og utenlandsk presse.
Bronselaget var født.

To år senere deltok Norge i fotball-VM. Norge hadde kvalifisert seg etter å ha
slått Irland 6-5 sammenlagt over to kamper. Reidar Kvammen scoret to mål i begge
kampene. I sluttspillet, som ble arrangert i Frankrike og ble spilt i cupformat,
ble Norge trukket mot de regjerende verdensmesterne Italia.

Kampen, som ble spilt i Marseille, var svært jevnspilt og spennende. Italia tok
en tidlig ledelse, men Norge utlignet sju minutter før slutt da Brustad driblet
seg gjennom hele det italienske forsvaret og satte ballen i mål. Noen minutter
senere trodde alle at Brustad hadde scoret sitt andre, men dette målet ble meget
tvilsomt annullert for offside. «Hvordan dommeren kunne annullere dette flotte
mål står for tilskuerne ennå som en gåte», skrev Dagbladet i sitt referat.
Dermed ble det nok en gang ekstraomganger, hvor Italia gikk seirende ut etter en
scoring av Silvio Piola. Akkurat som i OL to år tidligere tapte Norge for Italia
etter ekstraomganger, og akkurat som i Berlin-OL gikk Italia til topps i hele
turneringen. Brustad fikk et plaster på såret da han noen måneder senere ble
tatt ut på Europalaget som møtte England på Wembley.

22. oktober 1939 tapte Norge 4-1 for Danmark i København. Det skulle vise seg å
bli Norges siste landskamp på nesten seks år.

Da tyskerne invaderte Norge ble det slutt på praktisk talt all organisert
fotball i landet som følge av idrettsboikotten. Flere av heltene fra 1936,
deriblant Reidar Kvammen og Asbjørn Halvorsen, havnet i konsentrasjonsleir. Det
lange oppholdet satte naturlig nok norsk fotball et langt skritt tilbake, noe
som skulle bli ettertrykkelig klart 21. oktober 1945, da Norge møtte Sverige i
Stockholm.

Nesten alle de gamle heltene var med da Norge møtte Sverige for første gang på
over seks år. Det norske laget inkluderte Brustad, Øivind Holmsen og Alf «Kaka»
Martinsen, som alle hadde vært med på Bronselaget, samt Kristian Henriksen, Knut
Brynildsen og Rolf Johannessen, som var med på VM-laget i 1938. Seks år er
imidlertid lang tid i fotball, og svenskene, som ikke hadde vært med i krigen,
hadde et storlag på gang. Sluttresultatet ble 10-0 til Sverige. Da svenskene
scoret sitt niende mål skal Henriksen ha sagt «Nå satsær vi på uavgjort, guttær»
til lagkameratene. Bronsealderen i norsk fotball var definitivt over.

Det skulle imidlertid komme nye spillere utover på slutten av 1940-tallet. To av
de største profilene var Gunnar Thoresen og Thorbjørn «Klippen» Svenssen. I
tillegg hadde bronsehelten Reidar Kvammen ennå litt å bidra med på banen. Noen
storseire ble det også. I 1946 ble Finland feid av banen med 12-0, og to år
senere vant Norge 11-0 over USA i en kamp hvor Odd Wang Sørensen scoret fem mål
– noe som fortsatt er norsk rekord for antall mål i én og samme landskamp.

I 1949 debuterte en 18 år gammel indreløper fra Ørn ved navn Per Bredesen. Han
scoret i debuten og fikk strålende kritikker. Norge hadde fått en ny stjerne, og
ved inngangen til 1950-tallet snakket man om at Norge hadde et nytt storlag på
gang. Dessverre ble unge Bredesen et kortvarig bekjentskap for
landslagspublikummet. I 1952 reiste Bredesen til Italia, og signerte
proffkontrakt for Lazio – og ifølge datidens selvpålagte amatørbestemmelser ble
han dermed utelukket fra videre landslagsspill. I en alder hvor de fleste andre
nasjonene i Europa hadde innført profesjonell fotball, sto det gamle
amatøridealet fortsatt høyt i kurs her hjemme.

Det var langt mellom seirene for det norske landslaget på 1950-tallet, og de få
kampene Norge klarte å vinne var stort sett mot Finland og Island. Riktignok
klarte Norge å dra i land en sensasjonell 2-1-seier over Ungarn i 1957 – og det
attpåtil i en VM-kvalifiseringskamp, men ellers var det langt mellom
høydepunktene. I returkampen mot Ungarn ble forøvrig Norge sendt hjem med 0-5 i
kofferten.

Blant lyspunktene holdt forsvarsklippen Thorbjørn Svenssen stand gjennom hele
tiåret, og da han avsluttet sin landslagskarriere i 1962 hadde han spilt
utrolige 104 landskamper – 93 av dem som kaptein. Sammen med engelske Billy
Wright var han den eneste spilleren i verden som hadde passert 100 landskamper
på dette tidspunktet. En annen norsk profil på denne tiden var Harald Hennum,
som med sine 25 mål er landslagets mestscorende spiller etter krigen.

Det er imidlertid liten tvil om at Norge kunne trengt en spiller som Per
Bredesen, men amatørreglementet gjaldt fortsatt, selv om det i 1960 ble
oppmyknet slik den hjemvendte proffen Ragnar Larsen igjen fikk lov å spille med
flagget på brystet.

Etter den begredelige avslutningen året før, ble østerrikske Willi Kment hentet
inn som ny trener i 1960. Senere samme år debuterte en ung bergenser som var
døpt Roald Jensen, men var bedre kjent under kallenavnet «Kniksen», på
landslaget. Den spedbygde tenåringen driblet seg forbi alt og alle, og med ett
hadde Norge funnet en ny stjernespiller – og ny optimisme. Et annet stortalent,
Vikings Olav Nilsen debuterte et par år senere. Landslaget fikk glede av
«Kniksen» i fire år, før han, akkurat som Per Bredesen før ham, ble proff i
utlandet, og dermed ble uaktuell for videre landslagsspill.

Det var lite forbedring å spore i resultatkolonnen, men av og til greide Norge å
presterte et sjokkresultat. I 1961 vant ikke landslaget en eneste kamp. I 1962,
derimot, ble det seier over både Nederland og Sverige. I det hele tatt var
1960-tallet en periode hvor Norge fortsatt tilhørte det nedre sjiktet i
europeisk fotball, men ved enkelte anledninger klarte å slå de store gutta. Et
eksempel på dette var den høyst overraskende 4-3-seieren over Skottland i
Bergen. Man kom imidlertid brutalt ned på jorda igjen senere samme år da Norge
tapte 9-0 for Polen.

Et av Norges mest oppsiktsvekkende resultater på 1960-tallet var seieren over
Jugoslavia i en VM-kvalifiseringskamp i 1965. Jugoslavia hadde spilt EM-finale
noen år tidligere, men måtte reise hjem fra Ullevaal med 0-3 i kofferten, etter
scoringer av Finn Seemann, Olav Nilsen og den nye stjernespilleren fra nord,
Harald Johan «Dutte» Berg. Norge spilte også jevnt med Frankrike i denne
kvalifiseringen, men det ble til slutt to knepne tap for franskmennene. Dette
var uansett det nærmeste Norge hadde kommet et sluttspill siden storhetstiden på
1930-tallet.

Norge møtte Frankrike på nytt i kvalifiseringen til VM i 1970. I hjemmekampen
tapte Norge oppskriftsmessig 1-3, men i bortekampen gjorde landslaget et nytt
skippertak og sjokkerte det franske hjemmepublikummet med å vinne 1-0. Odd
Iversen scoret kampens eneste mål.

Det kan ellers nevnes at Fredrikstad-stopperen Roar Johansen spilte 54
landskamper på rad mellom 1960 og 1967, hvilket er rekord. Selv ikke Thorbjørn
Svenssen kan vise til en slik rekke. En annen kuriositet var at keeper Kjell
Kaspersen scoret på straffespark i seieren over Thailand i 1965, og er dermed
den eneste målvakten som har scoret for det norske landslaget.

I 1969 ble NFFs selvpålagte amatørparagraf opphevet. Dermed kunne
utenlandsproffer som «Kniksen» og Finn Seemann igjen ta på seg landslagstrøya,
og Harald Berg og Odd Iversen kunne reise ut med god samvittighet, uten at det
ødela deres muligheter for videre landslagsspill.

Resultatmessig var det dog lite forbedring å spore som følge av regelendringen.
Faktisk ble landslagets resultater på første halvdel av 1970-tallet om mulig
enda dårligere. Under kvalifiseringen til EM i 1972 tok Norge ett poeng på seks
kamper, og i 1972 tapte Norge 9-0 for Nederland i en VM-kvalifiseringskamp. Året
etter gikk Norge på et kanskje enda mer ydmykende nederlag da de tapte for
Luxembourg.

Det var imidlertid noen lyspunkter å spore. Først og fremst gjennom vår nye
stjernespiller Tom Lund, som debuterte i 1971. «Tommy» var en fantastisk
spiller, og blir av mange regnet som Norges beste spiller noensinne – men selv
ikke han klarte å bære laget på egenhånd, og Norge endte som regel helt sist i
sine kvalifiseringsgrupper til VM og EM.

På siste halvdel av 1970-tallet var det imidlertid en liten forbedring i
resultatene. Anført av Tom Lund og den nye treneren Tor Røste Fossen ble det
seire over både Sveits og Sverige i kvalifiseringen til VM i 1978. Sistnevnte
kamp huskes nok likevel best på grunn av Svein Grøndalens grisetakling av den
svenske stjernespilleren Ralf Edström. Da Norge spilte sin siste
kvalifiseringskamp borte mot Sveits hadde Norge fortsatt en teoretisk mulighet
til å nå sluttspillet. Kampen endte imidlertid 1-0 til sveitserne, og dermed
måtte Norge nok en gang bli hjemme.

Ved siden av A-landslaget hadde Norge også et eget OL-lag på siste halvdel av
1970-tallet. Kriteriet for å spille på OL-laget var at du ikke var profesjonell,
og ikke hadde spilt noen VM-kvalifiseringskamper. OL-laget var med andre ord et
B-landslag, men kampene deres ble likevel regnet som offisielle landskamper i
Norge – og i 1979 kvalifiserte OL-laget seg til sluttspillet i Moskva etter å ha
slått Finland og Vest-Tysklands amatører i kvalifiseringen. Arne Larsen Økland
ble den store helten med sitt vinnermål i den avgjørende bortekampen mot
tyskerne. Økland ble forøvrig proff i tysk fotball kort tid etterpå.

Det ble imidlertid aldri noe OL-sluttspill på de norske spillerne ettersom
Norge, sammen med USA og de fleste landene i Vest-Europa, boikottet Moskva-OL
som protest mot den sovjetiske invasjonen i Afghanistan.

I den første landskampen på 1980-tallet ble det seier over Bulgaria. En lovende
start på det nye tiåret. Den gode trenden fortsatte med 6-1-seier over Finland
(en kamp hvor Pål Jacobsen scoret fire mål) og seier over Sveits i
VM-kvalifiseringen. At det også ble 0-4 mot England på Wembley var heller ikke
noen katastrofe. Så mye bedre enn oss var tross alt engelskmennene – trodde man.

Knepne tap for Ungarn og Romania våren 1981 sikret at Norge ikke kom til noe
VM-sluttspill denne gangen heller, men vi hadde fortsatt æren å spille for da
selveste England inntok Ullevaal 9. september 1981. Våre fem tidligere møter med
engelske heltidsproffer hadde gitt fem tap og en målforskjell på 2-24. Riktignok
hadde vi slått England i Antwerpen 61 år tidligere, men det var jo mot et
engelsk amatørlag. Det var med andre ord få som trodde på noe annet enn nok et
tap denne høstdagen, men forhåpentlig kunne man kanskje begrense tapet til et
par mål. I denne kampen hadde jo Norge Tom Lund og den nye stjernen Hallvar
Thoresen tilbake på laget. Ingen av dem hadde spilt kampen på Wembley året før.

Kampen begynte heller dårlig sett med norske øyne. England tok en
oppskriftsmessig ledelse ved Bryan Robson bare noen minutter etter avspark – men
i stedet for å gi opp, kjempet nå de norske spillerne seg inn i kampen igjen, og
midtveis i første omgang utlignet Norge da Roger Albertsen forstyrret den
engelske keeperen slik at Tom Lunds innlegg gikk rett i mål. Albertsen ble
kreditert målet, men TV-bilder viste senere at han ikke traff ballen. Det
viktigste var uansett at Norge var med i kampen igjen, og da Hallvar Thoresen
satte inn det andre målet for Norge rett før pause luktet det sensasjon. Til
tross for et kraftig engelsk press i andre omgang, ble det ingen flere mål, og
Norge hadde (i alle fall i medias øyne) prestert sitt beste resultat noensinne.
Norge hadde slått selveste England, noe som fikk radiokommentator Bjørge
Lillelien til å gå helt av hengslene, og sende en hilsen til engelske
personligheter som Churchill og Maggie Thatcher.

Anført av Tom Lund hadde Norge et godt lag på begynnelsen av 1980-tallet. Året
etter England-seieren ble Jugoslavia utklasset i en EM-kvalifiseringskamp hvor
Lund, Økland og Åge Hareide scoret de norske målene – og ved utgangen av 1982 så
det ut til at Norge endelig kunne klare å komme til et sluttspill igjen. Slik
gikk det ikke. Tom Lund la opp midtveis i kvalifiseringen, og uten sin playmaker
var Norge igjen en middelmådighet. Norge tok bare ett poeng på de resterende
EM-kvalifiseringskampene, og endte nok en gang sist i gruppa.

OL-laget ble også samlet igjen, denne gangen for å kvalifisere seg til
olympiaden i Los Angeles. Norge kom imidlertid bare på tredjeplass i sin gruppe
bak Polen og DDR – men da østblokklandene senere valgte å boikotte OL som et
slags takk for sist, fikk Norge den ledige plassen. Norge klarte å bite godt fra
seg i OL-turneringen, men til tross for et vedvarende press ble det målløst i
åpningskampen mot Chile. I den andre kampen ble det et knepent tap for
Frankrike, og da hjalp det lite at Norge vant 2-0 over Qatar i den siste kampen.
Norge ble slått ut i det innledende gruppespillet. På den lyse siden inneholdt
OL-laget en rekke spillere som skulle bli viktige bidragsytere for A-landslaget
i årene fremover – spillere som Per Egil Ahlsen, Terje Kojedal, Tom Sundby og
ikke minst keeper Erik Thorstvedt.

På midten av 1980-tallet tok landslaget to nye skalper. I 1985 vant Norge borte
over de regjerende verdensmesterne fra Italia, og våren etter ble de kommende
verdensmesterne Argentina slått på Ullevaal. Begge disse kampene var imidlertid
privatlandskamper, og i de kampene som virkelig hadde betydning var Norge
fortsatt en kasteball. Bare noen uker etter seieren over Italia tapte Norge 5-1
for Danmark i en VM-kvalifiseringskamp på Ullevaal, og i kvalifiseringen til EM
i 1988 ble en imponerende seier over Frankrike etterfulgt av to strake tap for
Island. Norge på 1980-tallet var et lag som på en god dag i stand til å slå hvem
som helst. Problemet var bare at Norge på en dårlig dag var i stand til å tape
for hvem som helst – og at det var flere dårlige enn gode dager.

Etter en dårlig start på kvalifiseringen til 1992-EM, valgte landslagssjef
Ingvar Stadheim å trekke seg i oktober 1990. Han ble erstattet av
U21-landslagets trener Egil «Drillo» Olsen, og dette trenerbyttet skulle innlede
landslagets beste periode i moderne tid.

Hvis man ser på enkeltspillerne var nok ikke dette det beste laget Norge
noensinne hadde hatt. Strengt tatt hadde Norge anno 1990 bare to spillere som
holdt høy internasjonal klasse – Erik Thorstvedt og Rune Bratseth. Disse to ble
bærebjelkene i landslaget, som ellers ble supplert med unggutter som Øyvind
Leonhardsen, Stig Inge Bjørnebye, Lars Bohinen og Erik Mykland.

Den første indikasjonen på at Norge hadde noe stort på gang kom i
EM-kvalifiseringskampen mot Italia 5. juni 1991, hvor Norge vant 2-1 etter
scoringer av Bohinen og Tore André Dahlum. Tidligere samme kveld hadde
U21-landslaget slaktet Italias unggutter med hele 6-0. Noe EM-sluttspill ble det
likevel ikke, men Norge hang med i gruppa helt til siste kamp og endte til slutt
på en respektabel tredjeplass, bak Sovjetunionen og Italia.

Mot slutten av EM-kvalifiseringen børstet Drillo støvet av den tidligere
ungdomsstjernen Kjetil Rekdal, som hadde vært ute av landslagsdiskusjonen i over
to år etter et mislykket opphold i tysk fotball. Han skulle bli en av
landslagets viktigste spillere på 1990-tallet.

I kvalifiseringen til 1994-VM havnet Norge i gruppe med England, Nederland og
Polen – en tilsynelatende umulig oppgave. Norge åpnet kvaliken med å slå
miniputtstaten San Marino hele 10-0. Denne kampen ble fulgt av en overraskende
seier over Nederland, og da Norge også klarte uavgjort borte mot England takket
være Kjetil Rekdals drømmetreff fra drøyt 20 meter begynte man for alvor å tro
på VM-billett.

Veien til VM fortsatte i 1993, hvor Norge tok en flott seier mot Tyrkia og
regelrett utspilte England på Ullevaal. Norge hadde marginene på sin side da
bortekampen mot Nederland endte målløst, og da Norge feide Polen av banen med
3-0 i Poznan etter scoringer av Jostein Flo, Jan Åge Fjørtoft og Ronny Johnsen,
var Norge klare for VM-sluttspill for første gang siden 1938. For årets
prestasjoner fikk landslaget tildelt Sportsjournalistenes statuett som «Årets
idrettsnavn», dette er forøvrig første og eneste gang prisen er gitt til et helt
lag.

I sluttspillet var Norge preget av den sterke varmen, og muligens også av
stundens alvor. Turneringen begynte med seier over Mexico i en ikke altfor
velspilt kamp, hvor innbytter Kjetil Rekdal ble matchvinner. Denne kampen ble
fulgt av et 1-0-tap for Italia, hvilket betød at alle lagene i gruppen hadde tre
poeng etter to kamper, og at Norge ville gå videre med seier over Irland – og
også med uavgjort hvis kampen mellom Mexico og Italia fikk en vinner. Det endte
imidlertid målløst mot Irland i en svært lite velspilt kamp, og da også
Mexico-Italia endte uavgjort var Norge slått ut med minste mulige margin. Etter
turneringen begynte for første gang kritiske røster å heve seg mot Drillos
spillestil, men denne kritikken falt snart til ro – i hvert fall hjemme i Norge.

Norge så lenge ut til å kvalifisere seg til EM i 1996, men snublet i de siste
kampene mot Tsjekkia og Nederland, og måtte dermed bli hjemme. På dette
tidspunktet hadde Bratseth og Thorstvedt gitt seg, og blitt erstattet av
henholdsvis Henning Berg og Frode Grodås. To andre nye fjes i neste
VM-kvalifisering var de unge spissene Tore André Flo og Ole Gunnar Solskjær.
Sistnevnte ble tomålsscorer da Norge vant 5-0 over Aserbajdsjan og ble senere
proff i Manchester United. Flo fikk sitt store gjennombrudd da han lagde to mål
i seieren over Brasil på Ullevaal i en privatlandskamp. VM-billettene ble sikret
da Norge vant 4-0 borte over Finland to runder før slutt.

Akkurat som 60 år tidligere var Norge klare for VM i Frankrike. Historien skulle
etterhvert gjenta seg på flere måter. Som i det forrige VM-sluttspillet åpnet
Norge med relativt svakt spill. De to første kampene mot Marokko og Skottland
endte begge uavgjort, og dermed sto man overfor en tilsynelatende umulig oppgave
for å sikre videre avansement – Norge måtte slå Brasil.

23. juni 1998 i Marseille vil alltid bli husket som en merkedag i norsk fotballs
historie. Det var nok Brasil som hadde det meste av spillet, og da Bebeto gav
brasilianerne ledelsen etter 78 minutter trodde de fleste at kampen var over.
Tore André Flo utlignet imidlertid med et flott mål bare noen minutter senere,
og da samme mann ble lagt i bakken to minutter før slutt fikk Norge
straffespark. Kjetil Rekdal satte ballen sikkert i mål, og Norge var klare for
åttendedelsfinale – nok en gang i Marseille, og nok en gang mot Italia.

Kampen mot Italia var en spillemessig skuffelse. Italia tok en tidlig ledelse
ved Christian Vieri, og i resten av kampen ble det norske angrepsspillet
nøytralisert av det bunnsolide italienske forsvaret, og akkurat som i 1938 ble
Norge slått ut av Italia. Drillo hadde før turneringen annonsert at han kom til
å gi seg som trener etter VM, og den nye landslagssjefen ble Nils Johan Semb.

Semb fortsatte i samme løypa som Drillo, selv om nye spillere som Steffen
Iversen, John Carew og John Arne Riise etterhvert kom til. Etter en treg start
på kvalifiseringen til Fotball-EM 2000 vant Norge sine sju siste kamper, og ble
til slutt en suveren gruppevinner, og Semb hadde dermed ført Norge til sitt
første EM-sluttspill. Dette tiåret under ett må derfor kunne kalles landslagets
beste, etter nå å ha gjennomført fire gode kvalifiseringer på rad, som
resulterte i deltakelse i tre mesterskap.

EM-sluttspillet begynte bra, men endte med skuffelse. I den første kampen vant
Norge over Spania etter at Steffen Iversen scoret på et typisk Drillo-angrep. I
den andre kampen tapte Norge for Rest-Jugoslavia, men kunne likevel avgjøre selv
i siste gruppekamp mot Slovenia. Uavgjort mot Slovenia ville holde hvis
Jugoslavia slo Spania, eller hvis den endte uavgjort.

En svak start på kvalifiseringen til VM i 2002 bidro ikke til å dempe kritikken
mot Semb. Etter fem spilte kamper sto Norge bokført med fattige to poeng, og
etter et tiår med nesten bare oppturer ble det klart at VM i Japan og Sør-Korea
ville bli spilt uten norsk deltagelse. Norge avsluttet kvalifiseringen med tre
strake seire, men på det tidspunktet var det for sent.

Til tross for økende mistillit forble Semb i sjefsstolen også i den påfølgende
EM-kvalifiseringen, hvor Norge til slutt kapret andreplassen bak Danmark, og
måtte ut i «playoff» mot Spania. I den første kampen, som ble spilt i Spania,
ble det et knepent 2–1 tap, hvilket sørget for optimisme foran returkampen på
Ullevaal. Returkampen ble imidlertid et mareritt. Spanjolene var best i absolutt
alt, og vant til slutt 3–0. Dermed ble det ikke noe EM-sluttspill, og etter
denne kampen valgte Semb å gå av, etter selv å ha erklært at det var naturlig å
bare ha to forsøk på å føre Norge til mesterskap før noen andre fikk prøve seg.

Norges nye landslagssjef ble den gamle storspilleren Åge Hareide, som kom fra
trenerjobben i Rosenborg og ble ansatt i januar 2004. Hareides «Nye Norge» vant
sine seks første kamper. Riktignok var mange av disse kampene mot annenrangs
motstand, men de gode resultatene skapte uansett ny entusiasme rundt landslaget.
I kvalifiseringen til VM i 2006 ble resultatene svært varierende – fra en
imponerende 3–0 seier over Slovenia til en skuffende uavgjort mot Moldova og
hjemmetap for Skottland. Norge endte til slutt på andreplass i gruppen, bak
Italia, og måtte ut i playoff igjen, denne gangen mot Tsjekkia. Norge leverte en
hederlig innsats i Praha, etter en svært dårlig kamp på Ullevaal. Begge kampene
endte imidlertid med ettmålstap, og dermed måtte Norge nok en gang bli hjemme.

I kvalifiseringen til EM 2008 startet Norge bra med en seier borte mot Ungarn,
resultatene var ujevne og i begynnelsen av 2007 ledet Norge 2–0 borte mot
Tyrkia. Etter to keepertabber av Thomas Myhre endte kampen 2–2. Etter denne
kampen så det nesten umulig ut å nå EM. Men resultatene forbedret seg kraftig i
løpet av sommeren, der Norge vant 4–0 både over Malta og Ungarn hjemme, og 1–0
borte mot Moldova. Sommeren fortsatte med seier i en privatlandskamp hjemme mot
Argentina 2–1. På høsten spilte landslaget 2–2 hjemme mot Hellas, og Norge kunne
sikre seg en plass i EM-sluttspillet med uavgjort hjemme mot Tyrkia. Norge tok
ledelsen, men kampen endte i skuffelse og Tyrkia vant til slutt 2–1. Dermed
måtte Tyrkia tape poeng hjemme mot Bosnia samtidig som Norge slo Malta borte.
Norge vant, men Tyrkia gjorde jobben hjemme og Norge havnet da på tredjeplass i
gruppen, ett poeng bak Tyrkia og to bak Hellas.

Norge endte i dermed opp som beste treer i Europa, i en kvalifisering hvor de to
beste fra hver gruppe gikk til EM, mens man i de to foregående kvalifiseringene
hadde røket ut i play-off. Perioden bare derfor kjennetegn at man var «akkurat
ikke god nok», selv om man fremdeles hadde spillere i store internasjonale
klubber og ligaer som på 90-tallet, og det var langt fra krisestemning. I
tillegg ble det fremdeles scoret en del mål, Steffen Iversen ble f.eks i siste
kvalifisering toppscorer i Norges gruppe med 7 mål. Like bak kom John Carew med
4 mål, som på dette tidspunktet kanskje var på høyden av sin karriere, det samme
kan sies om John Arne Riise. Midt inni kvalifiseringen la imidlertid Ole Gunnar
Solskjær opp, som en av Norges største landslagshelter gjennom tidene, men først
etter å ha vært sterkt medvirkende i 4-1 seieren over Ungarn borte.

Krisestemning skulle det derimot bli. Den 8. desember 2008 trakk Åge Hareide seg
som landslagstrener, etter et helt år uten seier for landslaget. Det var da 30
år siden det norske landslaget hadde spilt et helt kalenderår uten seier. Det
var under Tor Røste Fossen i 1978

Det ble i januar 2009 kjent at Egil Olsen gjorde comeback som landslagstrener
for Norge. Drillos nye lag fikk to sterke borteseire i vennskapskamper, mot
Tyskland og Sveits, men klarte ikke å rette opp den dårlige starten i
kvalifiseringen til VM i 2010 og røk med ti poeng fra åtte kamper ut som den
svakeste toeren i de ni kvalifiseringsgruppene. Norge tapte for Nederland borte,
og spilte uavgjort mot Island og Makedonia borte, men vant sine to hjemmekamper
mot Skottland og Makedonia.

Egil Olsen inngikk etter kvalifiseringen en avtale om å lede Norge i
kvalifiseringen til EM 2012, før Ståle Solbakken skulle ta over.

Sesongen 2010 ble et strålende år for Drillo og Norge. Da alle kampene var spilt
hadde de vunnet syv kamper og tapt kun to, herunder en seier i en vennskapskamp
mot Frankrike. EM-kvalifiseringen gikk også strålende: Man ledet gruppa med ni
poeng på 3 kamper, etter seire mot Island, Portugal og Kypros. Første halvår av
2011 gikk noe dårligere, bl.a. med et uavgjortsresultat hjemme mot Danmark, og
et tap borte mot Portugal, men man var fremdeles med godt mot. For det første
hang man greit med i kvalifiseringen, og for det andre ble også for første gang
på siden kvalifiseringen til VM 2002, førsteseedet da gruppene til
kvalifiseringen til VM 2014 ble trukket i juli: De gode resultatene den siste
tiden hadde gjort at Norge nå lå langt høyere på FIFA-rankingen enn på lenge.
Andre halvår ble et antiklimaks: Etter å ha tapt borte mot Danmark, endte Norge
opp på tredjeplass i gruppa, med samme poengsum som Portugal på andreplass, og
Norge mistet igjen play-off og et eventuelt mesterskap. Landslagsåret ble så
avsluttet på en ganske trist måte med et 4-1 tap borte for Wales.

På dette tidspunktet skulle som nevnt egentlig Ståle Solbakken ta over laget,
men Solbakken hadde i mellomtiden kommet til enighet med fotballforbundet om å
avbryte kontrakten, og ble trener for det tyske laget 1. FC Köln. Dermed
fortsatte Drillo en kvalifisering til.

Opptakten til denne kvalifiseringen ble brukt til vennskapskamper mot EM-klare
land som England, Kroatia og Hellas, hvor Drillo etter eget utsagn ønsket å
teste laget og da spesielt etablerte spillere mot god europeisk motstand.
Resultatet var ikke veldig oppløftende sett med norske øyne, og medførte en del
utskiftinger på laget hvor særlig mange nye unge spillere kom til. Det var
dermed en viss nervøs optimisme da kvalifiseringen begynte høsten 2012: Man
hadde havnet i en av de «enkleste» kvalifiseringsgruppene noen sinne, men var
samtidig midt inne i et generasjonsskifte.

Kvalifiseringen gikk ganske dårlig for Norge. Tonen var satt med tap for Island
i første kamp, og Norge endte til tross for førsteseedingen til slutt opp på
4.-plass i gruppa, og var dårligere på innbyrdes oppgjør mot samtlige rivaler
bortsett fra tabelljumbo Kypros. Den 27. september 2013 ble Per-Mathias Høgmo
ansatt som ny landslagssjef for herrelandslaget. Han ledet dermed laget i de to
siste kvalifiseringskampene.

Norges ble nummer tre i sin gruppe i kvalifiseringen for EM i fotball 2016 (Euro
2016) som spilles i Frankrike. Norge ble slått av Italia og Kroatia, mens
Bulgaria, Aserbajdsjan og Malta havnet på plassene bak Norge. Med tredjeplass i
gruppen var Norge sikret play-off mot Ungarn.

Pr. 14. mars 2017 Norges tropp til VM-kvalifiseringskampen mot Nord-Irland
søndag 26. mars 2017



https://no.wikipedia.org/wiki/Andorra

Fyrstedømmet Andorra (katalansk: Principat d'Andorra) er et lite land som ligger
mellom Frankrike og Spania i den østlige delen av fjellkjeden Pyreneene. Gjennom
århundrer har Andorra vært et fyrstedømme med to samfyrster som statsoverhoder:
biskopen av Urgell og Frankrikes statsoverhode. Ordningen med to samfyrster ble
traktatfestet i 1278. Først i 1993 ble landet en suveren stat etter å ha inngått
avtale om dette med Frankrike og Spania. Dermed ble Andorra et fullverdig medlem
av det internasjonale samfunn og ble opptatt som medlem i FN, Europarådet og en
rekke andre internasjonale mellomstatlige organisasjoner.

Andorras politiske system har gjennomgått en reformprosess der grunnloven av
1993 har gjort landet til et parlamentarisk demokrati. Det tidligere fattige og
isolerte landet opplevde fra 1950-tallet og utover en økonomisk oppgangsperiode.
Landet har gjennomgått utviklingen til en moderne selvstendig stat, og har i
denne prosessen opprettet nasjonale institusjoner på mange felt innen samfunns-
og kulturlivet.

Turisme og handel, bankvirksomhet og eiendomsutvikling har vært de viktigste
sektorene i økonomien. Samtidig fulgte velstandsøkning, så vel som
befolkningsøkning og arbeidsinnvandring. Forutsetningene for landets økonomi har
endret seg på grunn av EUs indre marked, der nabolandene Spania og Frankrike er
med. Internasjonal bekjempelse av skatteparadiser har medført skjerpede krav for
bank- og finanssektoren i landet.

Navnet Andorra kommer fra navarrisk baskisk andurrial, som betyr «buskdekket
land». En annen forklaring gir navnet opphav fra maurerene og det arabiske
al-Gandura, som betyr «lettsindig kvinne».

Andorra ligger mellom Spania og Frankrike i den østre delen av fjellkjeden
Pyreneene. Det meste av territoriet ligger på sørsiden av fjellkjeden. Unntaket
er Solana d'Andorra i nordøst. Landet deler grenser på 63,7 km med Spania og
56,6 km med Frankrike.

Landskapet består hovedsakelig av fjell med en gjennomsnittlig høyde på 1996 m.
Fjellene er høyest ved grensen mot Frankrike og den sørøstre delen av grensen
mot Spania. Det høyeste fjellet er Comapedrosa, som ligger nordvest i landet og
når en høyde på 2 942 moh. Flere av landets fjelltopper når over 2 500 meters
høyde.

Landskapet er formet av isbreene under siste istid og erosjon etter dette.
Fjellandskapet deles i tre daler i et Y-mønster ved at elvene Valira d'Orient og
Valira del Nord møtes og danner Gran Valira. Dalene åpner seg i retning sør mot
Catalonia. Hovedelven Gran Valira er største elv og renner sørover gjennom
hovedstaden Andorra la Vella. Elven renner inn i Spania på Andorras laveste
punkt, 870 m over havet. Den største innsjøen er Juclar, 0,29 km² stor. En annen
viktig innsjø er Engolasters.

Klimaet er likt nabolandenes, men grunnet høyden er det mer snø om vinteren og
litt kaldere somre. Desember til februar er kaldeste måneder, mens juli er
varmeste sommermåned. Det er vanlig med mellom 70 og 110 cm snø om vintrene.
Snøfall i et landskap dominert av fjell og bratte dalsider gjør Andorra utsatt
for snøskred.

I høyden er det gressmark med svingel (Festuca) og skog med bartrær som furu
(Pinus sylvestris), buskfuru (Pinus mugo) og vanlig edelgran (Abies alba). Over
70 % av arealet er dekket av denne type vegetasjon. Over 1650 meters høyde
finnes rhododendron, gullregn (Laburnum) og einer (Juniperus). Løvfellende skog
domineres av duneik (Quercus pubescens), vintereik (Quercus petraea), hengebjørk
(Betula pendula) og ask (Fraxinus excelsior). I solsidene av Valiradalen finnes
det også steineik (Quercus ilex) og kermeseik (Quercus coccifera). Andorra har
en rik flora med over 1150 registrerte arter. Vegetasjonen ble før holdt nede av
beitedyr. I tidligere tider ble det i de sørvendte dalsidene drevet
terrassejordbruk.

Når det gjelder fauna, har fjellene gemse, muflon, villsvin og murmeldyr. I
lavereliggende områder finnes arter som rev, mår, hare og ekorn. I elver og
innsjøer er det godt med ørret.

Folketallet var lenge lavt og ble holdt nede av de begrensede
jordbruksmulighetene. Befolkningsvekst ble regulert ved utvandring.

Lenge lå befolkningen på omkring 3000, men steg framover mot 1800-tallet til
5–6000. Mot slutten av 1800-tallet nærmet folketallet seg 6000, men falt igjen
de første tiårene av 1900-tallet. Fra 1860 og fram til 1930-tallet fant det sted
betydelig utvandring, først ved at andorranere søkte sesongarbeid i Spania og
Frankrike, senere med utflytting på permanent basis. Andorra var nøytral under
den spanske borgerkrigen og andre verdenskrig, noe som gjorde landet til et mål
for flyktninger.

I 1950 hadde folketallet igjen nådd 6000 og i påfølgende tiår opplevde landet
sterk befolkningsvekst. Folketallet i har utviklet seg slik i perioden
1950–2014:

Befolkningsveksten skyldes i stor grad innvandring, særlig fra Spania og i
senere tid også fra Portugal og i noen grad Frankrike. Det er også grupper av
arbeidsinnvandrere fra land som Argentina, Marokko, Filippinene og andre land.
En annen innvandrergruppe består av velstående personer fra europeiske land som
Storbritannia, Tyskland, Nederland og andre som tiltrekkes av det lave
skattenivået.

Utviklingen har medført at andorranerne er i mindretall i eget land, bare
omkring en tredel av landets innbyggere har andorransk statsborgerskap. I 2010
utgjorde spanjoler 31,4 % av befolkningen, franskmenn 15 % og portugisere 6 %.

Befolkningen har den høyeste gjennomsnittslevealderen i verden. Den sammenslåtte
gjennomsnittslevealderen for menn og kvinner er 82,43 år.

Noe over en firedel av befolkningen bor i hovedstaden Andorra la Vella og
ytterligere en firedel i nabokommunen Escaldes-Engordany, som hovedstaden er
sammenvokst med.

Katalansk er offisielt språk ifølge grunnloven. Dette språket brukes i områdene
Andorra grenser til, særlig i den spanske autonome regionen Catalonia, som
Andorra på mange måter har forbindelse med, og i Roussillon i Frankrike. I
Andorra er det dialekten vestkatalansk som tales. Bortsett fra katalansk tales
det også spansk (kastiljansk) og fransk, ikke minst fordi skolevesenet er
tredelt med undervisning på katalansk, spansk og fransk. På grunn av
arbeidsinnvandring taler mange innbyggere også portugisisk.

Selv om katalansk er landets offisielle språk, har det vært presset som følge av
spansk og fransk skolevesen, mediepåvirkning og innvandring. Utbygging av den
andorranske skolen, voksenopplæring og etablering av det offentlig språkrådet
Servei de Política Lingüística er gjort med tanke på å styrke det katalanske
språk i landet. Undervisning i katalansk er påbudt i det franske og spanske
skolevesenet.

I en spørreundersøkelse gjennomført av Centre de Recerca Sociològica ved
Institut d'Estudis Andorrans i 2005 svarte 38,8 % at de hadde katalansk som
morsmål, mens 35,4 % svarte at det var spansk. 15 % rapporterte portugisisk som
morsmål, 5,4 % fransk og 5,5 % andre språk.

92,4 % av befolkningen er kristne, de fleste av disse tilhører den katolske
kirke. På grunn av arbeidsinnvandring finnes det også mindre grupper av muslimer
og hinduer, men begge grupper utgjør under 1 % av befolkningen.

Den katolske kirken i Andorra er en del av bispedømmet Urgell. Biskopen, som
også er samfyrste av Andorra, har sete i byen La Seu d’Urgell i den nordvestlige
delen av Catalonia. Konfesjonelle skoler i det spanske skolevesenet for Andorra
er tilknyttet kirken. Om lag to tredel av elevene i den spanske skoledelen
sogner til de konfesjonelle skolene.

Grunnloven garanterer religionsfrihet. Andorra har ingen offisiell religion
eller statskirke, men den katolske kirke er nevnt spesielt i grunnloven og dens
virksomhet og tradisjonelle rolle i forhold til staten er nedfelt i grunnlovens
paragraf 11.

Arkeologiske utgravninger ved La Margineda har avdekket funn datert til
epipaleolitisk tid, omkring 11 000 år f.Kr. Dette er de eldste spor etter
menneskelig bosetning i Andorra. Lite er imidlertid kjent om landets historie
inntil de første bevarte skrevne kilder fra 800-tallet.

Andorra er den siste selvstendige staten i Marca Hispanica, og det fortelles at
Andorra fikk sin frihet av Karl den store i bytte mot deres innsats i krigen
imot maurerne. Karl I av Burgund ga i 843 greven av Urgell overherredømme over
området. I 1133 tilfalt det biskopen av bispedømmet Urgell. Biskopen av Urgell
søkte beskyttelse av herren av Cabó. Ved ekteskap gikk denne adelsfamiliens
rettigheter i 1208 over til greven av Foix, som holdt til på nordsiden av
Pyreneene. Dette skapte en konflikt om hvem som hadde overhøyhet over Andorra.

I 1278 ble konflikten løst ved en paretage (traktat) der man delte
overherredømmet av Andorra mellom greven av Foix og biskopen av Urgell.
Traktaten ble bekreftet i 1288 og herfra finnes opphavet til den delte
overhøyheten over Andorra, med like rettigheter for de to samfyrstene, en
ordning som har vart fram til vår tid. I 1589 ble Henrik av Navarra konge av
Frankrike. Han var også greve av Foix og i 1606 overførte han sine suverene
rettigheter til Andorra til den franske krone. Etter den franske revolusjon
erklærte Napoléon i 1806 at Frankrike overtok kongens tidligere rolle.
Republikken Frankrikes president er nå samfyrste av Andorra.

Grunnet Andorras isolerte beliggenhet har landet befunnet seg utenfor de viktige
begivenhetene i europeisk historie. Andorras internasjonale status forble
uavklart og på 1950-tallet utviklet det seg uenighet mellom de to samfyrstene om
hvem som hadde rett til å representere Andorra internasjonalt. Frankrike hevdet
enerett til dette, noe som ble bestridt av biskopen av Urgell. Først i 1993 ble
landets status avklart ved Traktaten om godt naboskap, vennskap og samarbeid
mellom Andorra og de to nabolandene. I traktaten anerkjenner Frankrike og Spania
Andorras suverenitet, noe som ryddet av veien uklarheter om landets
internasjonale status.

Anerkjennelse fra flere andre stater fulgte og Andorra kunne bli medlem av
internasjonale mellomstatlige organisasjoner. Andorra ble medlem av FN i 1993.
Medlemskap i Europarådet fulgte i 1994 og i OSSE i 1996. Ordningen med to
samfyrster er fremdeles der, men fra 1993 er de to samfyrstene symbolske
statsoverhoder. Suvereniteten utgår fra det andorranske folk. I tillegg til
medlemskapet i FN og mange av særorganisasjonene i FN-systemet, er Andorra
medlem av en rekke andre internasjonale organisasjoner, som eksempelvis La
Francophonie. Landet er ikke medlem av EU, men er en del av EUs tollunion.

Andorra har hatt representative institusjoner siden middelalderen. I 1419 ble
Consell de la Terra opprettet, der de mektigste familiene valgte representanter
rådet. Mellom 1866 og 1868 ble landets politiske system reformert og
demokratisert gjennom Nova Reforma. Overhodene i hver husholdning fikk
stemmerett, rådet skiftet navn til Consell General og med en valgperiode på fire
år. I 1933 ble det innført stemmerett for menn. Kvinner fikk stemmerett i 1970.

Andorras statsrettslige stilling inntil landet fikk egen grunnlov og ble
anerkjent som suveren stat, er nevnt som eksempel på et kondominium. Andorra
moderniserte mot slutten av 1900-tallet sitt politiske system, samtidig med at
landet oppnådde suverenitet og internasjonal anerkjennelse som stat. Samtidig er
ordningen med to samfyrster opprettholdt. Landets tradisjonelle inndeling i
prestegjeld er bevart og er grunnlag for kommunalforvaltningen, men en ny
kommune ble skilt ut fra hovedstaden i 1978. Inntil 1993 hadde ikke Andorras
politiske system et klart skille mellom lovgivende, dømmende og utøvende makt.
Etter 1993 ble Andorra et parlamentarisk demokrati, med fyrstene som
statsoverhoder, mens den utøvende makten er hos regjeringen ledet av
statsministeren (regjeringssjefen).

Fyrstenes rolle er etter grunnloven av 1993 i stor grad symbolsk. Fyrstene har
like fullmakter. De må underskrive lover vedtatt av parlamentet. Fyrstene har
ikke vetorett, men kan bringe vedtak inn for grunnlovstribunalet. Som
statsoverhoder er det samfyrstene som mottar akkreditiver fra andre lands
diplomater. Samfyrstene oppnevner personlige representanter, som residerer i La
Seu d'Urgell og Paris, og er videre begge representert med kontorer i Andorra la
Vella.

Statsministeren, cap de Govern, utpekes av Consell General, basert på prinsippet
om parlamentarisme. De øvrige medlemmer av regjeringen, Govern, blir utnevnt av
statsministeren. Regjeringen utformer innenriks- og utenrikspolitikk for
Andorra. Regjeringsmedlemmer kan ikke samtidig være medlem av
nasjonalforsamlingen eller inneha andre offentlige verv. Regjeringssjefen kan
maksimalt sitte i to sammenhengende perioder.

Andorras lovgivende makt er Consell General, et parlament med ett kammer
bestående av 28 representanter. Medlemmene blir valgt ved direkte valg, 14 fra
hele landet og to fra hver av de sju prestegjeldene. Valgperioden er fire år.
Det er universell stemmerett for alle borgere over 18 år. Samme aldersgrense
gjelder for valgbarhet.

Consell General vedtar lover, fastsetter statsbudsjettet og utøver kontroll med
regjeringens virksomhet. Nasjonalforsamlingen ledes av en síndic general.
Lovforslag kan komme fra medlemmer av nasjonalforsamlingen eller regjeringen. I
tillegg kan tre kommuner gå sammen om å presentere lovforslag. Andorra har også
borgerinitiativ, slik at lovforslag må legges fram for parlamentet dersom det
støttes av minst 10 prosent av de stemmeberettigede. Lover vedtatt av
nasjonalforsamlingen framlegges for samfyrstene av síndic general og publiseres
deretter i Butlletí Ofical del Principat d'Andorra, der også forskrifter og
andre offentlige vedtak offentliggjøres.

Andorra har et flerpartisystem dominert av høyre-venstreaksen. Tradisjonelt har
høyresiden vært representert ved Partit Liberal d'Andorra og venstresiden ved
Partit Socialdemòcrata. Regjeringsmakten har stort sett vært holdt av
høyresiden, med unntak av perioden juni 2009 til mai 2011, da sosialdemokratene
dannet regjering.

Ved valgene i 2009 og 2011 stilte de liberale i samarbeidslister med andre,
under navnene Coalició Reformista og Demòcrates per Andorra. I 2015 gikk
imidlertid Partit Liberal d'Andorra og Demòcrates per Andorra til valg hver for
seg, mens Partit Socialdemòcrata stilte sammen med miljøpartiet Verds d'Andorra
og andre. Etter splittelse blant sosialdemokratene stilte et nytt parti til valg
i 2015, Socialdemocràcia i Progrés. Det finnes flere partier, blant dem det
konservative lokalpartiet Unió Laurediana i Sant Julià de Lòria.   I valget 1.
mars 2015 vant Demòcrates per Andorra 37 % av stemmene og 15 mandater, mens
Partit Liberal d'Andorra fikk 27,7 % og åtte mandater, listen av Partit
Socialdemòcrata, Verds d'Andorra og andre fikk 23,5 % og tre mandater og
Socialdemocràcia i Progrés 11, 7 % og to mandater. Selv om Demòcrates per
Andorra gikk tilbake med fem mandater i forhold til perioden før, fortsatte
Antoni Martí som statsminister.  

Andorra er delt inn i sju prestegjeld. Dette fungerer også som administrativ
inndeling for kommunalforvaltningen. Inndelingen er tradisjonell, men den nyeste
kommunen, Escaldes-Engordany, ble skilt ut fra Andorra la Vella i 1978.

Prestegjeldene Ordino, La Massana og Sant Julià de Lòria er inndelt i quarts
(fjerdinger), mens Canillo er inndelt i veïnats. Disse underdelene er
representert i kommunestyrene.

Kommunene har inntekter fra koppskatt (foc i lloc, «hjerte og hjem»),
forskjellige eiendomsskatter, skatt på forretningsdrift og avgifter på kommunale
tjenester. Koppskatten betales av alle innbyggere mellom 18 og 65 år. Størrelsen
bestemmes av kommunene og varierer fra 5 til 50 euro per år.

Siden etableringen av suverenitet med ratifiseringen av grunnloven i 1993, har
Andorra arbeidet for å bli et aktivt medlem av det internasjonale samfunnet. I
juli 1993 etablerte Andorra sin første diplomatiske utenriksstasjon i FN. Mellom
1994 og 1998 etablerte Andorra diplomatiske forbindelser med over 80 stater.
Tidlig i 1995 etablerte USA og Andorra formelle diplomatiske forbindelser.
Andorra er fullverdig medlem av De forente nasjoner, Europarådet og OSSE og har
en spesialavtale med EU.

Utenriksrelasjonene er administrert av Utenriksdepartementet (katalansk:
Ministeri d'Afers Exteriors). Andorra har åtte ambassader. Disse ligger i
Østerrike (Wien), Belgia (Brussel), Frankrike (Paris og Strasbourg), Spania
(Madrid), Portugal (Lisboa), Sveits (Bern) og USA (i New York). Fyrstedømmets
permanente utenriksstasjon til De forente nasjoner i New York tjenestegjør også
som ambassade for USA, Canada og Mexico. Frankrike, Spania og Portugal har
ambassader i Andorra. Sveits har en generalkonsul i landet.

Norge har diplomatiske forbindelser med Andorra. Norges ambassade i Madrid
dekker også Andorra og ambassadøren i Spania har sideakkreditering til Andorra.
Andorras ambassadør i Norge er hjemmeresiderende i Andorra la Vella.

Det transpyreneiske regionale samarbeidsorganet Communauté de travail des
Pyrénées, der de franske regionene Occitanie
(Languedoc-Roussillon-Midi-Pyrénées) og Nouvelle-Aquitaine og de spanske
autonome regionene Catalonia, Aragón, Navarra og Baskerland deltar sammen med
Andorra, er av betydning for utvikling av infrastruktur innen transport, energi
og en rekke andre sektorer. Samarbeidet ble startet i 1983.

Landet har historisk vært nøytralt og har holdt seg utenfor de store konfliktene
i Europa. Andorra har ingen militære styrker. I henhold til traktaten mellom
Andorra, Frankrike og Spania fra 1993 har Frankrike og Spania ansvaret for
militært forsvar av Andorra i tilfelle landets suverenitet og territorielle
integritet er truet, men bare etter konsultasjoner med Andorras regjering.

I tidligere tider hadde husholdningene plikt til å stille med en væpnet mann
hver til sometent, en milits med ordensvern og forsvar som oppgaver. Ettersom
Andorra aldri kom i krig hadde denne ingen militære oppgaver. En egen
politistyrke, Servei d'Ordre, ble opprettet i 1931. Indre lov og orden
opprettholdes nå av El Cos de Policia d'Andorra, som også rår over enheter med
ansvar for ekstraordinære situasjoner og ivaretagelse av grensekontroll.

Andorra har både grunnlovsdomstol og en egen høyesterett. De to er
institusjonelt uavhengige av hverandre. Grunnlovsdomstolen, Tribunal
Constitucional, har lovprøvingsrett og avgjør om lover og forskrifter er i
overensstemmelse med grunnloven. Den består på fire dommere. Samfyrstene
utnevner én dommer hver, mens nasjonalforsamlingen utpeker to. Høyesterett,
Tribunal Superior de Justícia, består av åtte dommere og en president og er
høyeste ordinære rettsinstans. Domstolene er ellers inndelt i en sivil del, en
strafferettsdel og en forvaltningsdel.

Andorra vurderes av Freedom House til å være et fritt land, som respekterer
sivile og politiske rettigheter. Grunnloven av 1993 inneholder en serie artikler
som garanterer grunnleggende menneskerettigheter. Med oppnåelsen av suverenitet
kunne Andorra som selvstendig stat også slutte seg til Den europeiske
menneskerettskonvensjon og Den europeiske menneskerettsdomstol. Andorra har også
sluttet seg til Den internasjonale straffedomstolen.

Statsborgerskap beror i hovedsak på at den ene av foreldrene har andorransk
statsborgerskap. Andorra har strenge statsborgerskapslover med høye krav for å
bli naturalisert. Den som er født i Andorra uten statsborgerskap kan, på visse
vilkår, få statsborgerskap. Videre kan statsborgerskap tildeles på bakgrunn av
lang botid i landet. Det kreves 20 års botid, dog slik at denne reduseres til 15
år om man har besteforeldre fra Andorra og til 10 år om man har sin skolegang og
utdanning fra landet.

Den andorranske stat hadde i 2009 inntekter på 650 millioner euro. Staten får
det meste av sine skatteinntekter fra indirekte beskatning. I 2009 utgjorde
indirekte skatter 90 % av statsinntektene, direkte skatter under 1 %.

Det er ikke inntektsbeskatning av ordinær lønnsinntekt. Etter press fra EU er
det innført beskatning av renteinntekter på bankinnskudd foretatt av personer
som bor i andre land. Disse skatteinntektene deles mellom den andorranske stat
og landene der innskyterne bor. I juni 2013 varslet statsministeren planer om å
innføre inntektsskatt.

Nasjonaløkonomisk statistikk har lenge manglet i Andorra. Det statlige
statistikkorganet i Departament d'Estadística er etablert for å bøte på dette. I
november 2010 offentliggjorde Departament d'Estadística for første gang tall for
Andorras BNP i perioden 2000 til 2009. Det skal også utarbeide offisielle
arbeidsledighetstall. I henhold til beslutning fra 2010 skal
statistikkproduksjonen profesjonaliseres og utvides og Institut Nacional
d’Estadística skal etableres i 2012.

Andorras flagg er en trikolor i fargene blått, gult og rødt. Det er likt
flaggene til Moldova, Romania og Tsjad, så for å skille dem ad benytter Andorra
sitt riksvåpen i midten. Andorras riksvåpen har fire felter som inneholder en
mitra og bispestav for biskopen av Urgell, samt våpenmerkene for Foix, Catalonia
og Béarn, noe som gjenspeiler landets historiske katalansk-franske tilknytning.

Nasjonalsangen El Gran Carlemany, innført i 1914, har tekst av samfyrste og
biskop Juan Bautista Benlloch y Vivó til melodi av Enric Marfany.

Pinselilje (botanisk navn Narcissus poeticus, katalansk grandalla) vokser vilt
og regnes som nasjonalblomst. Blomstene har seks kronblader og i dette har man
sett antallet opprinnelige prestegjeld i landet.

I 2007 innstiftet regjeringen Karl den stores orden, sammen med Karl den stores
pris for katalansk litteratur, Karl den stores pris for litteratur, Karl den
stores pris for kunst, Karl den stores pris for vitenskap og Karl den stores
pris for humanitært virke.

Andorra var lenge et land der det ble drevet pastoralt landbruk på begrensede
arealer. Kraftutbyggingen fra 1930-tallet medførte varige endringer i landet,
både med hensyn til økonomi og kommunikasjoner. Landet opplevde en økonomisk
oppgangsperiode fra 1950-tallet. Her har reiseliv, handel, bankvirksomhet og
eiendomsutvikling vært de viktigste sektorene. Med dette fulgte velstandsøkning,
så vel som befolkningsøkning og arbeidsinnvandring. Forutsetningene for Andorras
økonomi har imidlertid endret seg gjennom utviklingen av EUs indre marked, der
begge nabolandene er med, og skjerpede internasjonale krav med hensyn til bank-
og finanssektoren.

Sysselsettingen er konsentrert til tjenesteytende næringer. I 2009 var 80 % av
arbeidsstyrken sysselsatt i tjenesteytende næringer, 13,2 % i bygg- og
anleggsvirksomhet, 4,7 % i industri og 0,4 % i landbruk.

Importen til Andorra overgår i verdi langt eksporten. Spania er Andorras største
og viktigste handelspartner, etterfulgt av Frankrike. Verdien av eksporten fra
Andorra var i 2010 på 40 764 663 euro, mens importen var langt større og hadde
en verdi på 1 142 846 556 euro. Tallene for eksport regner imidlertid ikke med
turistenes utførsel av varer de kjøper ved besøk i Andorra, varer som er
importert for videresalg. I 2010 kom 60,4 % av importen regnet i verdi fra
Spania, 17,7 % fra Frankrike, 4,5 % fra Tyskland, 4,2 % fra Kina og 2,8 % fra
Italia. I 2010 gikk 63,1 % av eksporten regnet i verdi til Spania, mens 20,7 %
gikk til Frankrike og 7,8 % til Sveits.

Andorra er ikke en del av EU, men nyter godt av særavtaler med organisasjonen. I
1990 ble det inngått avtale om tollunion og denne trådte i kraft året etter.
Etter avtalen er det ikke toll på varer mellom EU og Andorra. Andorra benytter
EUs tollsatser for handel med tredjeland. Avtalen gjelder ikke
landbruksprodukter, men produkter med sertifisert andorransk opphav pålegges
likevel ikke importavgifter ved eksport til EU. I 2004 undertegnet Andorra og EU
en omfattende samarbeidsavtale. Som et ledd i tiltakene for å bekjempe
skatteunndragelse, inngikk EU samme år en avtale med Andorra om skattlegging av
bankinnskudd på sparekontoer i landet.

Andorra har ikke egen valuta. Man har benyttet valutaen til nabolandene, som før
1999 var fransk franc og spansk peseta. Disse har blitt erstattet av euro. I
2011 undertegnet EU og Andorra en avtale som tillater utgivelse av andorranske
euromynter. Andorra kan etter dette slå mynt til en verdi av 2,3 millioner euro.
I mars 2013 ble det utlyst designkonkurranse for euromyntene. Fra 23. desember
2014 ble de andorranske euromyntene satt i sirkulasjon.

Det har tidligere vært utgitt andorranske «mynter» med pålydende i diner
(katalansk for penger) beregnet på samlere, men disse har ikke vært lovlig
betalingsmiddel i landet. Under den spanske borgerkrig utstedte Consell General
i 1936 nødpengesedler i pesetas.

Turisme og medfølgende handel er bærebjelken i Andorras økonomi (den står for
80~% av BNP). Flere millioner turister besøker Andorra årlig, lokket av Andorras
tax-freebutikker. De fleste turistene er dagsbesøkende. Utvikling av antall
besøkende overnattingsgjester og dagsbesøkende har de siste år vist en nedgang:

Turister tiltrekkes av Andorras lave avgiftsnivå og mulighetene for avgiftsfri
handel. I 2009 kom 57 % av de tilreisende fra Spania, mens 40 % var franskmenn.
Tax-freeturisme var av særlig stor betydning før Spania ble medlem i EU i 1986,
men fortsatt kan besøkende som vender tilbake til Frankrike og Spania bringe med
seg en avgiftsfri kvote av tobakksprodukter, alkohol, parfyme, matvarer og
industriprodukter (særlig småelektronikk), som er større enn for mange land
utenfor EU. Dette medfører at handelssektoren er stor i Andorra, både når det
gjelder sysselsetting og omsetning.

De fleste tilreisende, omkring 80 %, er dagsreisende fra Spania og Frankrike.
Landet har likevel flere hundre hoteller og overnattingssteder, og det fantes i
2009 720 bedrifter i hotell- og restaurantnæringen. I 2009 hadde Andorra over
1,8 millioner overnattingsgjester. Reiselivsnæringen er av betydning både i
sommer- og vintersesongen. Andorra er den største vintersportsdestinasjon i
Pyreneene.

Bank- og finansvirksomhet har vært en viktig næringsvei og er den nest viktigste
sektoren i Andorras næringsliv. Finanssektoren består av fem bankgrupper, som
eier landets seks banker. Grup Crèdit Andorrà er den største i banknæringen.
Sektoren består ellers av selskaper innen forsikring og formuesforvaltning.
Andorra har ikke noen sentralbank og sektoren reguleres derfor av
myndighetsorganet Institut Nacional Andorrà de Finances.

Andorras første bank åpnet i 1930 og særlig fra 1950-tallet utviklet sektoren
seg raskt. Banksektoren nøt godt av få reguleringer og hemmelighold av
kundeinformasjon. Spesielt i tidligere tider var nummerkonto populært. Inntil
1993 fungerte bankforeningen Associació de bancs Andorrans (ABA) som
samordningsorgan, men sektoren var helt uten offentlig regulering til Institut
Nacional Andorrà de Finances ble etablert.

På grunn av dette, og det lave skattenivået, har Andorra vært regnet som et
skatteparadis. Større internasjonal oppmerksomhet om skatteunndragelser og økt
internasjonalt press for å få land til å slutte seg til internasjonale
skattestandarder, forplikte seg til åpenhet i banksektoren, samt dele
informasjon med andre land i skattesaker, har medført endringer i Andorras
finansnæring.

I 2009 ble Andorra, sammen med Liechtenstein og Monaco, fjernet fra OECDs liste
over skatteparadiser som ikke samarbeider med andre land i finans- og
skattesaker. Andorra hadde da erklært sin tilslutning til OECDs standarder for
åpenhet i finanssektoren og erklært seg villig til å dele informasjon med andre
stater. Etter dette har Andorra inngått avtaler om utveksling av
skatteopplysninger med en rekke land, deriblant Norge i februar 2010. I henhold
til det norske Skattedirektoratets skatteforskrift anses Andorra fortsatt som et
lavskattland i norske skattesaker.

Det er minimalt med jordbruk, siden bare 2 % av landet er dyrkbar jord.
Mesteparten av maten blir importert. Det er sauehold på et par tusen voksne dyr
og omkring 1500 kyr og okser i Andorra. Landbruket sysselsetter under 150
personer.

Andorras industri produserer sigaretter, sigarer og møbler. Tobakksindustrien
har avtatt i betydning. Tidligere ble det dyrket en god del tobakk i Andorra og
denne ble foredlet av landets tobakksindustri. Avlingene nådde et høydepunkt i
1997, da det ble høstet 1047 tonn tobakk, men har senere avtatt. I 2009 var
høsten nede i 261 tonn. Dette skyldes at mye av tobakksproduktene ble smuglet
til Frankrike og Spania. I 1997 satte spanske myndigheter inn tiltak mot dette
og Andorra skjerpet sin kontroll med næringen. Dermed har tobakksnæringen blitt
mindre attraktiv.

Andorra genererer en del elektrisitet selv, men produksjonen er ikke
tilstrekkelig til å dekke forbruket og landet må importere energi. I tillegg til
elektrisitet, må petroleumsprodukter også importeres.

Vannkraftutbyggingen i landet startet i 1931, etter at Forces Hidroelèctriques
d'Andorra, med spanske og franske eierinteresser, i 1929 hadde fått konsesjon
fra Consell General i bytte mot å anlegge veier. Anlegget i Encamp ble satt i
drift i 1934. Elektrisiteten ble eksportert til Spania og Frankrike. Etter hvert
som det innenlandske forbruket har økt, er landets egen produksjon av
elektrisitet ikke i stand til å dekke etterspørselen. Innenlands produksjon av
elektrisitet, hvorav 85 % stammer fra vannkraft, utgjorde i 2009 101 011 MWh,
mens importen var på 497 732 MWh. Andorras egen elektrisitetsproduksjon dekker
17 % av forbruket. Kraftselskapet ble i 1988 overtatt av den andorranske stat og
omdannet til Forces Elèctriques Andorra, som nå står for både produksjon og
distribusjon av elektrisitet i landet.

Topografiske forhold har historisk lettet samferdselen med Catalonia, men
vanskeliggjort ferdsel til Frankrike. Først i 1933 kom det veg over
Envalirapasset til Frankrike. Det finnes ikke jernbane i Andorra, og togreisende
må benytte nærmeste stasjon som ligger 2 km inne på fransk område. Landet har
heller ikke havn eller flyplass. Det finnes tre helikopterplasser i landet, i
henholdsvis Arinsal, La Massana og Escaldes-Engordany. Disse trafikkeres av
kommersielle selskaper.

Av veier er det totalt 269 km, hvorav 198 km er asfaltert og 71 km mangler fast
dekke (1994 overslag). Hovedferdselsåren gjennom Andorra går fra grensen til
Frankrike i øst til grensen til Spania i sørvest. Forbindelsen over
Envalirapasset nær grensen til Frankrike er siden 2002 lettet ved åpningen av
den 2860 meter lange Envaliratunnelen. Fra den franske grense til
Escaldes-Engordany bærer den 32,1 km lange strekningen betegnelsen CG 2, så
skifter den til CS 100 på den 4,5 km lange delen fra Escaldes-Engordany gjennom
Andorra la Vella til Santa Coloma, der de resterende 11,2 km fram til grensen
til Spania får betegnelsen CG 1. CG 1 går på spansk side over til N-145. CG 2
går i Frankrike over til N320, som er forbundet med N20. Den 21 km lange
strekningen CG 3 forbinder Andorra la Vella med La Massana og Ordino. CG står
for carretera general, mens CS betyr carretera secundaria. En tredje, mindre
veiforbindelse til utlandet går til Spania går over fjellpasset Port de Cabús i
kommunen La Massana vest i landet.

Kollektivtrafikk besørges i hovedsak av busstransport, både internt i Andorra og
til utlandet. Det kjøres per juni 2011 seks ruter mellom forskjellige steder i
Andorra. I tillegg kommer lokalruter i kommunene. Utenlandsruter, som også
betjener nærmeste jernbanestasjoner og lufthavner, går til Spania og Frankrike.
I tillegg er det bussruter til Portugal. Til Spania finnes det per juni 2011
bussruter til Barcelona (også til Barcelona internasjonale lufthavn), Girona
(også til Girona-Costa Brava lufthavn), La Seu d'Urgell, Lleida (med stasjon for
AVEs høyhastighetstog Madrid-Barcelona), L'Hospitalet de l'Infant, Reus,
Salamanca og Tui. Til Frankrike er det bussruter til to byer, den ene til
Toulouse, den andre til L'Hospitalet-près-l'Andorre. Til Toulouse går rutene til
SNCFs jernbanestasjon og også til Toulouse-Blagnac lufthavn. Det finnes to
bussruter til Portugal, med endestasjon i henholdsvis Porto og Arcos de
Valdevez.

Lufthavnen i La Seu d'Urgell, Aeroport Andorra–La Seu d'Urgell, ligger om lag 12
km sør for grensen og 24 km fra Andorra la Vella. Den er dermed nærmeste
lufthavn for Andorra. Denne lufthavnen åpnet igjen i juni 2010, etter å ha vært
stengt i 16 år, og i januar 2015 gjenåpnet den som offentlig, kommersiell
lufthavn. Det er en kortbaneflyplass og har kun små fly med destinasjoner på
kort avstand.

Andorras eneste telekommunikasjonsselskap er det statlige Servei de
Telecomunicacions d'Andorra, etablert i 1975. Det opererer i markedet som
Andorra Telecom og med merkevarenavnet Som. Selskapet tilbyr fast- og
mobiltelefoni, samt internettilknytning. Det forvalter Andorras toppnivådomene,
som er .ad. Andorra Telecom formidler også fjernsynskanaler fra det spanske
selskapet Digital+. Andorra Telecom hadde per juni 2011 50 053
fasttelefonabonnementer, 65 525 mobilabonnenter og 24 947 bredbåndskunder. 71 %
av landets husholdninger er knyttet til bredbånd og 81 % av befolkningen
benytter internett.

Innenlands er det et moderne telefonsystem med mikrobølgeradiosendere og til
utlandet går det fast landkabel til Frankrike og Spania.

Andorra har ikke eget postvesen, men betjenes i stedet av postverkene i
Frankrike og Spania. Inntil 1928 benyttet Andorra også disse landenes frimerker.
Deretter begynte landet å benytte spanske frimerker med overtrykk inntil 1931,
da både Frankrike og Spania startet frimerkeutgivelser spesifikt for Andorra.
Disse hadde pålydende i spanske pesetas og franske franc.

Etter innføring av euro har franske La Poste og spanske Correos fortsatt sine
separate frimerkeutgivelser for Andorra. Begge er nå utstyrt med tekst på
katalansk. Frimerkene benyttes bare for utenlandspost, da det er gratis å sende
brev innenlands. De to postverkene har blitt enig om et felles postnummersystem
for Andorra. Dette består av bokstavene AD kombinert med tre sifre som indikerer
prestegjeld (kommune).

Andorras nasjonaldag er 8. september, dagen til minne om Vår Frue av Meritxell
(Mare de Déu de Meritxell). 14. mars feires som grunnlovsdag. Videre er første
nyttårsdag og 1. mai offentlige høytidsdager. Kalenderen over helligdager er
preget av religiøse høytidsdager: Helligtrekongersdag, karneval (fasten),
langfredag, 2. påskedag, 2. pinsedag, jomfru Marias himmelfart, allehelgensdag,
den ubesmittede unnfangelse, 1. og 2. juledag er offentlige fridager.

Andorra har tre skolesystemer: Et andorransk, et fransk og et spansk. Systemene
omfatter både grunnskole og videregående skole. Den andorranske skolen er den
yngste delen av skolevesenet og er opprettet for å styrke katalansk språk. Det
er underlagt landets eget utdanningsdepartement. Undervisningen foregår på
katalansk, med innslag av fransk og spansk (kastiljansk). De franske skolene er
underlagt Frankrike, med læreplaner fastsatt av det franske
undervisningsdepartementet og med fransk som skolespråk. Den spanske delen av
skolen i Andorra har en sekulær del, der skolene følger læreplaner fastsatt av
undervisningsdepartementet i Madrid og der kastiljansk er skolespråk, og en
konfesjonsbundet del, der spanske læreplaner følges, men der undervisningen
foregår på katalansk. I skoleåret 2005–2006 var elevene i skolepliktig alder
fordelt med omkring en tredel i hvert av utdanningssystemene. Foreldrene kan
velge hvilket av de tre systemene de vil sende sine barn til.

Andorraneres utdanning på universitetsnivå foregikk lenge utelukkende i
utlandet. I 1997 ble Universitat d’Andorra (UdA) grunnlagt. Universitetet tilbyr
bachelorgradsutdanninger i sykepleie, bedriftsledelse, pedagogikk og
informatikk. Innenfor andre fag fungerer UdA som et senter for fjernundervisning
i samarbeid med utenlandske læresteder, i særdeleshet Universitat Oberta de
Catalunya. Den private institusjonen Universitat de les Valls i Andorra la Vella
startet i 2012 utdanning av tannleger. I november 2010 godkjente myndighetene
etableringen av Universitat Oberta de la Salle - Andorra, et privat lærested
tilhørende den katolske Fundació La Salle som planlegger å tilby
fjernundervisning hovedsakelig på engelsk og for studenter fra hele verden.
Fortsatt studerer mange andorranere i Spania og noen også i Frankrike. Gjennom
Polybiusprogrammet tilbys andorransk ungdom muligheten til å studere ved
universiteter i USA og Canada.

Institut d'Estudis Andorrans ble grunnlagt i 1976 for å bistå utviklingen av det
andorranske skolevesenet, i særdeleshet når det gjaldt læremidler og utdannelse
av lærere. Instituttet har etablert sentre i Barcelona og Toulouse (tidligere i
Perpignan). Oppgavene ble i 1998 utvidet til å gjelde forskning generelt. IEA
har to sentre, ett for samfunnsforskning og ett for forskning på snø- og
fjellforhold. Det har hovedkvarter i Sant Julià de Lòria. Instituttet utgir
vitenskapelige monografier og magasinet Revista Ciutadans, som omhandler
andorranske samfunnsforhold.

I en periode hadde Andorra internasjonale radiostasjoner som sendte programmer
rettet mot nabolandene, særlig Frankrike, uten at det fantes stasjoner for
landets eget publikum. Den første av disse internasjonale radiostasjonene var
Radio Andorra, etablert i 1939. I 1958 fikk Radio Andorra konkurranse av Radio
des Vallées, eid av det franske selskapet Société financière de radiodiffusion
(Sofirad), som da var majoritetseid av den franske stat. Radio des Vallées
skiftet i 1966 navn til Sud Radio. Etter en strid mellom samfyrstene og Andorras
egne myndigheter om disposisjonen over frekvensene Andorra rådet over, nektet
Andorra å fornye Radio Andorras og Sud Radios lisenser og begge ble i 1981
stengt. Etter dette har Andorra etablert en nasjonal radiokanal og startet
fjernsynssendinger.

Ràdio i Televisió d'Andorra er et statlig allmennkringkastingsselskap, som står
bak radiokanalen Ràdio Nacional d'Andorra (RNA) og fjernsynskanalen Andorra
Televisió (ATV). Kringkastingsspråket er katalansk. Virksomheten er forholdsvis
ny; den ble grunnlagt i 1989. I tillegg til RNA finnes det kommersielle
radiokanaler, som Andorra 7 Radio og Radio Valira. Den katolske stasjonen Ràdio
Principat drives av bispedømmet Urgell og sender på begge sider av grensen.

Det var lenge vanskelig å få etablert en regulær dagspresse i Andorra.
Publikasjonen Valls d'Andorra i 1919 fikk mange, men kortvarige etterfølgere.
Landets første dagsavis, El Poble Andorrà, ble startet i 1974 og utkom som
dagsavis inntil den i 1977 gikk over til ukentlige utgivelser. De to viktigste
dagsavisene er nå: Diari d'Andorra utgitt i hovedstaden, samt El Periòdic
d'Andorra utgitt i Escaldes-Engordany. Videre finnes Bon Dia og Més Andorra.

Statlige velferdsordninger er organisert gjennom Caixa Andorrana de Seguretat
Social (CASS), etablert i 1966. Lønnsmottagere er forpliktet til å være med i
helse- og pensjonsforsikringsordningene gjennom CASS. Offentlig velferd dekker
100 % av utgiftene i forbindelse med yrkesskader og i andre tilfeller 90 % av
sykehusutgifter og 75 % av polikliniske utgifter. Det finnes ett sykehus i
landet, Hospital Nostra Senyora de Meritxell i Escaldes-Engordany. Videre er det
elleve helsesentre. Andorra samarbeider med Generalitat de Catalunya, om
helsetjenester.

Ved ordningen Borsa d’Habitatge d’Andorra disponerer staten boliger som ellers
ville stått tomme, og leier dem ut til under markedspris, men mot vederlag til
eierne. Staten har bostøtteordninger for ungdom, eldre og andre grupper med
særlige behov. Den gir også støtte til rehabilitering av boliger.

Staten yter behovsprøvd utdanningsstøtte og har etablert låneordning for høyere
utdanning. Det gis ulike former for støtte for studier i utlandet. Gjennom Den
nasjonale studieprisen tildeles årlig stipender til beste elev i hvert av de tre
grunnskolesystemene, med dekning av skolepenger, kost og losji og
studiemateriell, for å fullføre første og andre syklus av høyere utdanning.
Staten har studieboliger i Toulouse og Paris.

Fagforeningsvirksomhet er noe forholdsvis nytt i Andorra. Unió Sindical
d'Andorra ble etablert i 2001. Miljøvernorganisasjonen Associació per a la
Defensa de la Natura ble grunnlagt i 1986 og arbeider for å fremme naturvern og
kunnskap om miljøspørsmål.

Andorra er en del av det katalanske språkområdet og har nære kulturelle
forbindelser til Catalonia. Det offisielle og historiske språket er katalansk.
Escaldes-Engordany var i 2011 Capital de la Cultura Catalana, et eksempel på
andorransk deltagelse i katalansk kulturelt samarbeid. Fra 1980-tallet er det
iverksatt tiltak for å bygge ut den kulturelle infrastrukturen.

Advokaten Antoni Fiter i Rossell (født 1706) regnes som den første andorranske
forfatter. Han var biskoppelig fogd og utga i 1748 verket Manual Digest om
Andorras historie, tradisjoner og lover. Presten Antoni Puig utga i 1763 en
redigert kortversjon av dette verket kalt Politar Andorrà. Begge verk regnes som
viktige. I 1987 fikk Fiter i Rossell en litteraturpris oppkalt etter seg, Premi
Fiter i Rossell de novel·la.

En egen andorransk skjønnlitteratur vokste først fram i andre halvdel av
1900-tallet. Blant forfatterne finner vi Antoni Morell (født 1941), som har
utgitt romaner, i tillegg til sakprosa, Robert Pastor i Castillo (født 1945),
som har utgitt lyrikk og essays på katalansk, men også flere bøker på
kastiljansk, lyrikeren Josep Enric Dallerès (født 1949) og Albert Salvadó (født
1951). Blant forfattere av yngre generasjoner finnes romanforfatteren Joan
Peruga Guerrero (født 1954), romanforfatteren og essayisten Albert Villaró (født
1964), lyrikeren Manel Gibert Vallès (født 1966) forfatteren og diplomaten Juli
Minoves Triquell (født 1969), samt lyrikeren Teresa Colom (født 1973).

Morell, Salvadó og Villaró har vunnet den andorranske prisen Premi Carlemany for
katalansk litteratur.

Andorra er hjemstedet til folkedanser som contrapàs og marratxa, som har
overlevd spesielt i Sant Julià de Lòria. Andorransk folkemusikk har likheter med
musikken i naboregionene, men er katalansk i sin karakter, spesielt når det
gjelder danser slik som sardana. Andre andorranske folkedanser er contrapàs i
Andorra la Vella og Sankta Annes dans i Escaldes-Engordany.

Tradisjonelle festdager er Sankt Georgs dag (diada de Sant Jordi), Sankthans
(nit de Sant Joan), som feires med bålbrenning, Sankt Stefanus' dag og
Luciadagen.

Andorra har en rik arkitektonisk arv av kirkebygg i romansk stil, særlig fra det
11. og 12. århundre. Kirkene er bygget i stein med takkonstruksjon i tre og har
typisk rektangulære skip med og halvsirkelformet korrunding og klokketårn i
lombardisk stil. Det finnes et førtitall kirker og kapeller i romansk stil i
landet, blant andre Santa Coloma i Andorra la Vella, Sant Miquel d'Engolasters i
Escaldes-Engordany, Sant Joan de Caselles i Canillo, Sant Romà de les Bons i
Encamp, Sant Martí de la Cortinada i Ordino, Sant Climent de Pal i La Massana og
Sant Serni de Nagol i Sant Julià de Lòria. En del steinbroer i romansk stil er
også bevart, sammen med eksempler på fortifikasjoner, som Castell de Sant Vicenç
d'Enclar Castell de les Bons.

Et av de tidlige modernistiske byggverk er Casa dels Russos i Santa Coloma.
Bygningen er fra 1916 og er tegnet av den katalanske arkitekten Cèsar Martinell
i Brunet. En annen katalansk arkitekt, Josep Puig i Cadafalch, har tegnet Casa
la Cruz fra 1930-tallet. Fra 1930-årene og utover begynte også byggingen av
større hoteller.

Etter at en brann i 1972 ødela kirken viet Santa Maria de Meritxell i Canillo
ble den katalonske arkitekten Ricardo Bofill gitt i oppgave å tegne en ny.
Resultatet ble en helligdom, innviet i 1976, som blander et utall stilarter.
Kirken Sant Jaume dels Cortals i Encamp er en annen sakral bygning i moderne
arkitektonisk utforming. Kirken åpnet i 1999 og er integrert i skogslandskapet.
Av moderne sekulær arkitektur finnes kringkastingsanlegget til Sud Radio i
Encamp, reist i 1964, som er oppført på listen over Andorras nasjonale
kulturarv.

Det finnes en rekke museer som bevarer og formidler kunnskap om Andorras
historie og kulturarv. I landsbyen Pal i La Massana er det etablert et museum
som formidler kunnskap om romansk kunst og landets kulturarv i form av blant
annet kirkekunst og broer. Andre museer er organisert rundt næringslivshistorie.
Jernverket Farga Rossell i La Massana, som ble påbegynt i 1842 og var i drift
til 1876, som et av de to siste verkene i landet, er bevart som museum. I
firmaet Reigs tidligere lokaler i Sant Julià de Lòria er det nå et
tobakksmuseum. Parfymemuseet i Escaldes-Engordany knytter an til landets status
som mål for tax-freeturisme. Aspekter av samferdselsvirksomhet kan oppleves i
postmuseet i Ordino, bilmuseet i Encamp og motorsykkelmuseet i Canillo. Museu
Casa d’Areny-Plandolit i Ordino, Museu Casa Rull i Sispony og Casa Cristo i
Encamp består av bevarte bygninger med interiører som viser hvordan andorranere
fra forskjellige sosiale lag bodde før i tiden.

I 2004 ble dallandskapet Madriu-Perafita-Claror satt på UNESCOs verdensarvliste.
Dette kulturlandskapet er et eksempel på måten mennesker over årtusener har
tilpasset seg miljø og ressurser i Pyreneene.

I 2007 ble den nasjonale institusjonen Escena Nacional d'Andorra etablert. Denne
produserer egne teateroppsetninger og har også ansvar for å lage film. Kommunene
og Andorra la Vella og Sant Julià de Lòria arrangerer sammen en serie av
teateroppsetninger i begge byer.

Comú d'Andorra la Vella opprustet i 1992 det tidligere kinolokalet Teatre
Comunal d'Andorra la Vella slik at det også kan benyttes til teateroppsetninger.
Det er siden benyttet til teater- og danseforestillinger, så vel som konserter.
Lokalet er også stedet der filmklubben Cineclub de les Valls holder sine
visninger. Kultursenteret Centre cultural La Llacuna i hovedstaden har
kulturaktiviteter for barn og ungdom innen drama og kunst, huser kulturbibliotek
og musikkskole, og har lokaler for utstillinger og konferanser.

Kammerorkesteret Orquestra Nacional Clàssica d'Andorra ble etablert i 1992 og
skiftet navn til Orquestra Nacional Clàssica d'Andorra i 2006. Orkesteret ledes
av fiolinisten Gerard Claret i Serra. Hans bror Lluís Claret er cellist. Begge
har virket utenlands, særlig i Catalonia og har mottatt Sankt Georgskorset,
Catalonias høyeste utmerkelse.

Andorra har et nasjonalt guttekor, Cor Nacional Dels Petits Cantors d'Andorra,
grunnlagt i 1991. Årlig arrangeres det en internasjonal jazzfestival i
Escaldes-Engordany.

Andorra var første gang med i Eurovisjonens musikkonkurranse i 2004. Dette var
første gang katalansk språk ble benyttet i konkurransen. Landets beste
plassering er tolvteplass i semifinalen i 2007. Det nasjonale
kringkastingsselskapet RTVA bestemte seg for ikke å delta i 2010. Artister fra
Danmark, Nederland og Spania har tidligere også representert Andorra i
konkurransen.

Den katalanske skulptøren Josep Viladomat (1899–1989) bosatte seg i Andorra av
politiske grunner. Flere av hans verk i marmor og bronse er utstilt i Centre
d'Art d'Escaldes-Engordany. En annen andorransk billedkunstner av katalansk
oppgav er Sergi Mas.

Kommunene har sine lokale biblioteker. Biblioteca Nacional d'Andorra skriver sin
historie tilbake til 1930, da landets første bibliotek ble etablert. Et nytt
nasjonalbibliotek ble åpnet i 1974. Fra 1980 er nasjonalbiblioteket depot for
pliktavleverte andorranske bøker. I 2009 ble det avlevert 767 titler.

Det andorranske kjøkken er særlig påvirket av katalanske matlagingstradisjoner,
samt spansk og fransk kjøkken. Den tradisjonelle tavernaen, kalt tasques, har
fått følge av moderne spisesteder med retter fra fransk, spansk og
internasjonalt kjøkken på menyen.

Katalanske mattradisjoner viser seg i retter som bakverket coca, kjøtt- og
grønnsaksgryten escudella eller panneretten trinxat med kål, poteter og flesk.
Tilberedning av escudella skjer i en cassola, en glasert leirgryte. Kraften kan
serveres separat som suppe. En annen spesialitet er allioli, bestående av
olivenolje og hvitløk. Lokale ingredienser som vilt, hare og kanin, lammekjøtt,
ørret, sopp, samt ost av geit- og sauemelk, benyttes i tradisjonelle retter.
Bladene av planten xicoira, eller radiccio (Cichorium intybus), benyttes også i
matlaging. Kokken Maria Montanyà har samlet tradisjonsrike oppskrifter i
kokeboken La cuina de casa meva.

Andorras olympiske komité, Comitè Olímpic Andorrà, ble etablert i 1971 og fikk i
1975 anerkjennelse av Den internasjonale olympiske komité. Idrettsfolk fra
landet deltok for første gang under sommer-OL i Montréal i og vinter-OL i
Innsbruck i 1976.

Det er etablert en rekke skisportsanlegg i landet. Videre er det bygd anlegg for
skytesport, tennis, svømming, i tillegg til diverse lag- og innendørsidretter.

Andorra var vertskap for De europeiske småstatslekene i 1991 og 2005. Etapper i
sykkelløpet Tour de France var lagt innom Andorra i 1964, 1993, 1997 og 2009.

Fotballforbundet i Andorra, Federació Andorrana de Fútbol, ble stiftet i 1994 og
er fra 1996 medlemmer i FIFA og UEFA. Andorras herrelandslag i fotball, som
spiller sine hjemmekamper på Estadi Comunal d'Aixovall, stilte for første gang
til kamp internasjonalt i 1996.

Copa Constitució er den nasjonale fotballcupen i Andorra, spilt siden 1990. Den
øverste fotballigaen i Andorra er Primera Divisió, stiftet i 1995. Lagene i
Primera Divisió er ikke helprofesjonelle. Klubben FC Santa Coloma er
mestvinnende med seks titler (per 2011). Vinneren av Primera Divisió får
muligheten til å kvalifisere seg til UEFA Champions League. En av de større
fotballklubbene i Andorra, FC Andorra fra Andorra la Vella, spiller derimot i
det spanske seriesystemet, i den katalanske tredjedivisjonsavdelingen, som
utgjør nivå sju i Spania.



https://no.wikipedia.org/wiki/Null

Tallet null – eller 0 – er innen mengdelæren det antall elementer som befinner
seg i den tomme mengden, der den tomme mengden er den mengden som ikke
inneholder noen elementer i det hele tatt. I tallteorien danner null dessuten
overgangen mellom de positive og de negative tallene. Null er viktig i
tallregning, aritmetikk og algebra; for uten null ville regnereglene bli svært
kompliserte. Tillater man imidlertid bruken av null, blir regnereglene
forenklet, og man kan regne med både positive og negative tall, uten å behandle
dem som forskjellige.

Det norske ordet null kommer fra det latinske ordet nullus, som er sammensatt av
den nektende parikkel ne kombinert med ordet ullus, som betyr noen. Eksempel på
bruk av ordet nullus hos romerske forfattere kan være setningen «Secunda vigilia
nullo certo ordine neque imperio e castris egressi sunt.» (Cicero), som betyr at
[de], under andre vakt, beveget seg ut av borgen uten noen bestemt rekkefølge og
heller ikke under noen kommando. «nullo certo ordine» betyr altså med ingen
bestemt orden. I klassisk romersk litteratur blir ordet aldri brukt om noe tall,
men kun til å beskrive et fravær.

I moderne algebra beskrives tallet null ofte som det nøytrale element under
addisjon. Det vil si at null er det tallet som kan legges til ethvert annet tall
uten at summen blir noe annet tall enn det tallet vi valgte for å legge til
null. På matematisk form kan dette uttrykkes enklere slik : La x {\displaystyle
x} være et tall. Da er 0 {\displaystyle 0} det tallet som er slik at x + 0 = x
{\displaystyle x+0=x} , uansett hvilken verdi x {\displaystyle x} har.

La x {\displaystyle x} være et hvilkensomhelst helt tall, positivt, negativt
eller null. Da gjelder følgende regneregler : x + 0 = x {\displaystyle x+0=x} 0
+ x = x {\displaystyle 0+x=x} x − 0 = x {\displaystyle x-0=x} 0 − x = − x
{\displaystyle 0-x=-x} 0 ⋅ x = 0 {\displaystyle 0\cdot x=0} x ⋅ 0 = 0
{\displaystyle x\cdot 0=0} For divisjon med null, se: Divisjon med null

Tallet null kom til Europa for første gang på begynnelsen av 1100-tallet, som en
del av den nye regnemåten, der man gav opp å utføre multiplikasjoner og
divisjoner ved hjelp av de tungvinte romertallene, og isteden begynte å benytte
de langt mer effektive arabiske tallene. Denne nye regnemåten blev den gang kalt
algorismus. Men tallene var egentlig ikke arabiske, for araberne hadde egentlig
bare lånt dem av inderne som var de egentlige oppfinnerne.

Da de indo-arabiske tallene kom til Europa på elleve- og tolvhundretallet, kalte
man det nye tallet null for siffer, etter det arabiske navnet for null, Sifr.
Null ble også hetende cifra på latin. I dag er ordet siffer imidlertid blitt
betegnelsen for ethvert tall. Men opprinnelig var det altså bare null som het
siffer. I dag kan siffer også bety hemmelig skrift. Muligens har det en
sammenheng med at man syntes tallet null var spesielt mystisk.

Begrepet null er egentlig et vanskelig begrep. For inderne med sitt nirvana kom
det kanskje mer naturlig. De gamle nordmennene hadde jo også sitt ginnungagap,
som er intethetens store kløft. Og i dagens fysikk og kosmologi spiller
vakuumbegrepet en ikke uviktig rolle.



https://no.wikipedia.org/wiki/Danmark

Danmark, offisielt Kongeriget Danmark, er et land i Nord-Europa. Det er det
sydligste av de nordiske landene, og ligger sydvest for Sverige og syd for
Norge. Danmark har landgrense til Tyskland, og grenser også mot Nordsjøen og
Østersjøen. Innbyggertallet er på ca. 5,7 millioner, og hovedstaden er
København.

Geografisk består Danmark av én stor halvøy, Jylland, og en rekke øyer, der
Sjælland, Fyn, Lolland, Falster og Bornholm er de mest kjente. Kongeriket
Danmark omfatter i tillegg til selve Danmark bilandene Grønland og Færøyene.

Danmark er en velferdsstat med blandingsøkonomi. Levestandarden i landet er høy,
og samfunnet er preget av små økonomiske forskjeller. Danmark er et
konstitusjonelt monarki med parlamentarisme. Landet deles inn i fem regioner og
98 kommuner. Danmark har vært medlem av FN og NATO siden opprettelsen og av EU
siden 1973, men er ikke en del av eurosonen. Siden 2015 har Lars Løkke Rasmussen
vært statsminister i Danmark. Han tok over etter Helle Thorning-Schmidt
(Socialdemokraterne), som da hadde sittet siden 2011.

Nasjonalspråket dansk er i stor grad gjensidig forståelig med norsk og svensk,
og har sterke historiske og kulturelle bånd til de andre nordiske språkene.
Omtrent 82 % av befolkningen (og 90 % av de etniske danskene) er medlemmer i den
lutherske Folkekirken. I 2009 hadde noe over en halv million dansker utenlandsk
opprinnelse, hvorav omtrent halvparten fra andre europeiske land.

Dansker som en etnisk gruppe ble omtalt allerede i antikken. I det 6. århundre
skrev både den greske historieskriveren Procopius og den gotiske historikeren
Jordanes om et folk i nord ved navn «danoi» og «dani». På norrønt ble folket i
genitiv flertall kalt «danir», som kan bety noe i retning av «flatlandsbeboere».
«Daner» er sannsynligvis en avledning av det indoeuropeiske *dhen-, som betyr
«flate, flatt brett».

«Mark» ble i gammelhøytysk og i gammelengelsk brukt i betydningen «grenseland».
Ordet Danmark betydde altså «flatlandsbeboernes grenseland» og var avgrenset til
dagens Slesvig, altså danenes grenseland til tyskerne i sør. I frankiske
riksårbøker (Annales Regni Francorum) fortelles det at frankiske utsendinger i
året 825 møtte deres konger «i deres mark» (in marca eorum). Det fortelles også
at danene kom «til marken» (ad marcam) for å angripe sakserne ved elven Eider i
den nåværende tyske delstaten Schleswig-Holstein i året 828.

Av Jordanes får vi inntrykk av at danene tilhørte den gotiske stammen Suetidi og
kom fra det nåværende Sverige. De skal ha fordrevet herulene fra landet. Danene
nevnes ikke av den romerske historikeren Tacitus i året 98, men han nevner
goterne (gothones). Dersom danene ikke eksisterte i det 1. århundre, og
skildringen til Jordanes er riktig, kan danene ha oppstått som etnisk gruppe i
det 2. eller det 3. århundre.

Enkelte eldre kilder antyder at danene var identisk med geaterne. Den galliske
historikeren og biskopen Gregorius av Tours beskrev i det 6. århundre hvordan
danenes konge Chochilaisus ble drept i året 515 under et sjøslag langs den
frankiske kysten. Gregorius kaller kongen for en dane (dani), men i Beowulf
omtales han som en konge over geaterne under navnet Hygelac. I Liber Monstrorum
er han kalt rex Getarum, og i Liber historiae Francorum kalles han rege Gotorum.
Problemet med denne identifiseringen er at andre kilder som Prokopius og
Jordanes skiller mellom geaterne og danene. Lærde strides om den etniske
identiteten til geaterne, og det episke diktet Beowulf kan ikke ukritisk brukes
som historisk kilde.

Etter hvert som ordet «mark» gikk over til å bety hele landet, og ikke bare det
nåværende Slesvig, ble dessuten navnet Danmark brukt om alle folkene i området,
uavhengig av etnisk tilhørighet.

Populært sies det at ordet «Danmark» første gang nevnes på Jellingesteinen
omkring år 985. Danmark (Denamearc) nevnes imidlertid allerede omkring år 890 av
nordmannen Ottar i den oldengelske krønikeren Orosius, i fortellingen om hans
reise fra Skiringssal i Vestfold til Hedeby. I Alfred den stores gjenfortelling
fra omkring samme tid – Wulfstan fra Hedebys skildring av sin seilas fra Hedeby
eller Slesvig og inn i Østersjøen, blir Langeland, Låland, Falster og Skåne
omtalt som en del av Danmark (Þas land call hyrað to Denemearcan, «alle disse
land hører til Danmark»). Like etter år 908 skrev den østfrankiske krønikeren
Regino av Prüm om et folk «fra Danmark» (ex Denimarca) som angrep det nåværende
Nederland fra nord. I året 965 omtalte et diplom tilhørende Otto I hans
bispedømme som beliggende in marca vel regno Danorum.

Danmark er det minste og sørligste av de nordiske landene (men tettest befolket
med 129 innbyggere pr. kvadratkilometer), like nord for sitt eneste naboland,
Tyskland, sørvest for Sverige og sør for Norge. Danmark regnes som et
skandinavisk land, selv om det ikke hører til Den skandinaviske halvøya. Vest
for Danmark ligger Nordsjøen, mens Østersjøen ligger i sørøst. Mellom Danmark og
Sverige ligger Øresund og Kattegat, mens Skagerrak skiller Danmark fra Norge.

Danmark består av halvøya Jylland og 443 navngitte øyer. Pr. 2009 er 72 av disse
bebodde, og de største er Sjælland med over 2,1 millioner innbyggere
Vendsyssel-Thy og Fyn, men øyene med størst befolkningstetthet er Sjælland og
Amager - henholdsvis 325 og 1900 innbyggere pr. kvadratkilometer (København
ligger på disse øyene). Øya Bornholm ligger øst for resten av landet i
Østersjøen. Ertholmene med Østerskær nordøst for Bornholm er det østligste
landområde i Danmark.

Det danske landskapet preges av flatt, mildt lavland, med enkelte bakker,
klinter og klitter særlig langs kysten. Men det finnes også mange områder med
bakkelandskap. På Jylland finner vi blant annet Rebild Bakker i Rold Skov og
området rundt Skamlingsbanken i Sønderjylland. Landskapet sydøst for Silkeborg i
retning Horsens og Skanderborg inneholder de høyeste bakkene i Danmark, som Ejer
Bavnehøj, Møllehøj, Yding Skovhøj og Himmelbjerget. Også områdene Svanninge
Bakker og De Fynske Alper på Fyn er preget av markante bakker. Møns Klint på øya
Møn er Danmarks største naturattraksjon.

Geologisk består mesteparten av Danmark av unge avleiringer fra kritt, tertiær
og kvartær. De fleste bergartene er løse, og høydedragene i landet er dannet ved
at isbreer under siste istid skjøv de løse bergartene sammen i hauger og rygger.
Over Bornholm, øyene, Jylland og utover i Nordsjøen går det en grunnfjellrygg,
Fyn–Ringkøbing-ryggen. Den følger den danske seksjonen av
Thornqvist-forkastningen, en sprekkedannelse som går sørøstover helt ned til
Ukraina. Fortsettelsen av denne danner skillet mellom den nordlige og sydlige
delen av Nordsjøen, og det er i fortsettelsen av bassenget syd for denne ryggen
eller i riften midt i Nordsjøen at de danske petroleumsforekomstene ligger.

Danmark har ca. 65 000 åpne vannløp. Omtrent halvparten av disse er naturlige,
mens resten er kunstig opparbeidede grøfter og kanaler. Danmarks lengste elv er
Gudenå, på omtrent 160 km. Andre danske elver av en viss størrelse er Odense Å,
Vidå, Skjern Å og Suså.

Det er totalt 1 032 navngitte innsjøer i Danmark med et samlet areal på ca.
700 km². Dypest er Furesø med 36 m, mens Arresø er størst i areal med 39,5 km².
Blant de andre større danske innsjøene er Esrum Sø, Stadil Fjord, Mossø, Saltbæk
vig og Tissø.

Danmark har en rekke fjorder, selv om denne betegnelsen blir langt videre brukt
på dansk enn på norsk. Limfjorden er kanskje den mest kjente, og er et 180 km
langt sund som forbinder Nordsjøen (i Danmark ofte kalt Vesterhavet) med
Kattegat. Andre kjente danske fjorder er Roskilde Fjord og Ringkøbing Fjord.

Danmark har et temperert klima. Som beliggende ved Nordsjøen nyter landet godt
av nærheten til Golfstrømmen, og har relativt sett kjølige somre med
middeltemperaturer på omkring 16 °C og milde vintre med middeltemperaturer på
omkring 0,5 °C. Danmark har også en del vind, spesielt om vinteren. Høstmånedene
september til november har mest regn med et syttitalls mm hver, mens februar er
måneden med minst nedbør med normalt 38 mm.

Det er kun mindre regionale klimaforskjeller innenlands i Danmark. Temperaturene
forandrer seg lite fra sted til sted, men ligger noe lavere i områdene lengst
vekk fra havet. Om sommeren har Sydsjælland og Lolland-Falster de høyeste
gjennomsnittstemperaturene. I kystnære strøk er forskjellen mellom sommer og
vinter mindre på grunn av havets utjevnende virkning. Også nedbøren er relativt
stabil fra sted til sted; mens områdene ved Storebælt har minst med ca. 500 mm
årlig har de sydlige delene av Midtjylland mest med noe over 900 mm.

Geologisk sett har det gått kort tid siden siste istid, noe som innebærer at
utviklingen av arter ikke er avsluttet. Dessuten setter topografien vilkårene
innenfor små avstander. Og endelig er det jordsmonnet som setter betingelsene
for plantevekst på et gitt sted. I tillegg til alt dette må man se påvirkningen
fra tusener av års jordbruk og snart 150 års industrialisering med alt dette har
betydd for floraens vilkår.

Grunnleggende hører imidlertid Danmark til i et stort område som strekker seg
fra Atlanterhavet og helt inn til Ural, hvor den potensielle vegetasjonen er
blandet løvskog. Danmark har ikke urskog, men Draved skov og Suserupskovene er
naturskoger hvor den menneskelige påvirkningen har vært minimal. Hvis man vil
oppleve hvordan det danske landskapet har sett ut før landbrukets tid, må man
reise til Białowieżaskogen i det østlige Polen.

Når man ser bort fra klitter, innsjøer, elver og havskrenter, er resten av
Danmarks natur i virkeligheten et sammenhengende kulturlandskap hvor alt er
resultatet av tilsiktet og utilsiktet menneskelig påvirkning. Det gjelder
biotoper som mose, eng, hede, beite, åker og dyrket skog samt naturligvis parker
og hager. Floraens sammensetning består derfor av et sett muligheter som er
skapt av naturbetingelsene og noen begrensninger som settes av menneskenes
aktiviteter. I tillegg til det direkte presset fra dyrking og forurensing
utsetter utbyggingen av infrastrukturen floraen for en stadig mer omfattende
oppsplitting i områder som holdes atskilt og som blir mindre og mindre. Det
medfører at spredning og vedlikehold av genpuljer innenfor en art blir mer og
mer umulig. Dette er den egentlige bakgrunnen for at mange arter er truet eller
utdødd i Danmark.

Danmarks nordligste punkt er Skagens odde (Skagens nordstrand) på 57° 45' 7''
nordlig bredde, det sørligste er Gedser Odde (Falsters sørspiss) på 54° 33' 35''
nordlig bredde, det vestligste Blåvandshuk på 8° 4' 22'' østlig lengde, og det
østligste Christiansø (Østerskær) på 15° 11' 55'' østlig lengde.

Danmarks laveste punkt er Lammefjord med –7,5 moh. Det høyeste naturlige punktet
Møllehøj ligger 170,86 moh., fulgt av Yding Skovhøj (170,77 moh.), dernest Ejer
Bavnehøj (170,35 moh.). Det berømte Himmelbjerget ligger 147 meter over havet.

Et av Danmarks mest kjente menneskeskapte høye punkter er Storebæltsbroen som
rager 254 moh. Allikevel er det Rø-senderen, en tv-, radio- og mobilmast, som er
plassert midt på Bornholm, rett ved byen Årsballe, som er Danmarks absolutt
høyeste faste punkt. Senderens topp er 431 meter over havet. Selve tårnet er
315,5 meter høyt.

Pr 1. januar 2013 hadde Danmark ifølge offisiell statistikk 5 600 000
innbyggere. Med et areal på 43 094 km² gir det en folketetthet på 131,0
innbyggere pr. kvadratkilometer, men folketettheten er over 315 innbyggere pr.
kvadratkilometer på Sjælland. Folketallet har jevnt over steget siden
1970-tallet, med unntak av en kort periode på starten av 1980-tallet.

91,6 % av befolkningen er av dansk opprinnelse, mens 452 095 personer er
innvandrere og deres etterkommere. Innvandrerne (inklusive etterkommere) kommer
først og fremst fra øvrige nordiske land (41 306), Storbritannia (12 000),
Tyskland (25 444), Polen (13 509), Bosnia-Hercegovina (20 875), øvrige land i
det tidligere Jugoslavia (23 968), Tyrkia (54 859), Somalia (16 948), Irak
(26 351), Iran (14 289), Libanon (22 232), Afghanistan (10 876) og Pakistan
(19 301).

Danmark har ett offisielt språk – dansk. Dansk er et nordgermansk språk, som har
felles opprinnelse med islandsk, færøysk, norsk og svensk. Disse språkene
begynte å spalte seg i 800-tallet, og fra ca. år 1100 var gammeldansken blitt
distinkt forskjellig fra andre nordiske språk. Fra ca. 1550 snakker man om
nydansk, da boktrykkerkunstens inntog gjorde at ortografien ble standardisert.
Den standardiserte danske rettskrivningen tok utgangspunkt i språket i Christian
IIIs bibel. Fra 1700-tallet taler man om yngre nydansk. I det nittende og
tyvende århundre har dansk ortografi vært relativt konservativ, med det resultat
at talespråket har beveget seg et godt stykke bort fra skriftspråket.

Dansk består av mange dialekter. Disse var i grove trekk ferdigdannet på
1300-tallet, og dansken nådde sin maksimale dialektspalting rundt år 1700. Siden
den gang har dialektene vært på stadig tilbaketog, og nå snakker kun 5 % av
danskene dialekt. Danske dialekter deles inn i tre hovedgrupper:

Disse hovedgruppene kan igjen deles inn i finere undergrupper. For eksempel
deles jysk inn i østjysk, sørjysk og vestjysk, og eventuelt også nordjysk.
Spesielt skiller vestjysken seg fra øydansken, og har blant annet ingen
forskjell mellom grammatiske kjønn i tradisjonell forstand, her heter det både
en hus og en bil. Spesielt for sør- og vestjysk er også foranstilte artikler (æ
hus i bestemt form).

Den standarddanske skriftformen kalles rigsdansk eller rigsmål. Denne tar
utgangspunkt i språket i København-området, og fastsettes av Dansk Sprognævn.
Riksdansken er totalt dominerende i den offentlige samfunnslivet, og det vil i
dag være utenkelig for for eksempel toppolitikere å snakke bred dialekt slik
vestjyden Knud Kristensen gjorde da han var statsminister så sent som på slutten
av 1940-tallet. Dialektdøden har blant annet ført til at eldre verk skrevet på
dialekt – blant dem Steen Steensen Blichers jyske historier og sanger – i dag er
praktisk talt uleselig for yngre dansker.

I Nordslesvig har Danmark en tysktalende minoritet. Det tyske mindretallets
språklige rettigheter er beskyttet gjennom København-Bonn-erklæringene fra 1955.
Erklæringene beskytter på tilsvarende måte det dansktalende mindretallet i
Sydslesvig. Det bor også noen ti tusen færøysk- og grønlandsk-talende i Danmark,
i tillegg til minoriteter som taler språk som urdu, arabisk og tyrkisk.

Danske skoleelever introduseres for første fremmedspråk (engelsk) fra 4. klasse.
På syvende trinn starter andre fremmedspråk som valgfag med et timetall på alt
11 uketimer over tre år. Andre fremmedspråk er obligatorisk for opptak til
danske gymnas og har fortsettende løp der.

Danmark gikk over til kristendommen fra 960-årene da Harald Blåtann lot seg
døpe, og i løpet av 1200-tallet var overgangen helt fullført. Siden
reformasjonen i 1536 har den evangelisk-lutherske kirke vært statsreligion, og
landet har hatt full religionsfrihet siden grunnloven kom i 1849.

Den danske kirken kalles Folkekirken, og har monarken som øverste leder. I det
daglige styres imidlertid kirken av kirkedepartementet ved kirkeministeren, pr.
februar 2010 Birthe Rønn Hornbech. Folkekirken er delt inn i 11 bispedømmer
(dansk: «stift»), hvorav ett på Grønland. Pr. 1. januar 2013 hadde Folkekirken 4
430 643 medlemmer, noe som utgjør 79 % av den danske befolkningen. Omtrent tre
prosent av de nominelt kristne går regelmessig i kirken.

Danmarks nest største religiøse gruppe er muslimene, som med 210 000 personer
utgjør 3,7 % av befolkningen. Danmarks muslimske befolkning er et resultat av
innvandring i nyere tid, og er konsentrert om de største byene. Andre religiøse
grupper i Danmark omfatter katolikker (37 000 personer), Jehovas vitner
(14 500), serbisk-ortodokse kristne (7 000), baptister (5 100), pinsevenner
(5 100), buddhister (4 400) og mormoner (4 500).

Dansk forhistorie startet på forsiden av innlandsisen som begynte å trekke seg
tilbake nordpå for ca. 15 000 år i forbindelse med en klimaendring. På dette
tidspunktet levde reinsdyrsjegerne her og de ble avløst av andre jegerfolk som
livnærte seg av jakt og fiske i årtusener.

For ca. 6 000 år siden ble steinalderen langsomt avløst av den yngre
steinalderen. 1800 f.Kr. ble denne igjen avløst av bronsealderen og 500 f.Kr.
begynte jernalderen.

Allerede på slutten av jernalderen, omtrent på 700-tallet, kan det ha eksistert
en sterk dansk sentralmakt. Her kunne det kolossale forsvarsverket Dannevirke og
Kanhavekanalen på Samsø være et «bevis». Imidlertid mener de fleste moderne
historikere at nettopp Danmark som geografisk område nok snarere bør oppfattes
som en del av det frankiske riket i denne perioden. Forhistorien sluttet med
vikingtiden da danske vikinger begynte å herje og handle i det meste av Europa.
De danske vikingene begynte å kreve såkalt Danegeld, som innebar at konger fra
England betalte skatt til den danske kongen mot å unngå plyndringer. Danske og
skandinaviske vikinger hadde en stormaktsrolle i Europa i det meste av
vikingtiden blant annet på grunn av den sterke flåten.

Den danske historien innledes på 700-tallet da de første skriftlige kildene
begynner å omtale forholdene i landet. Slik sett er vikingtiden en overgangsfase
mellom forhistorien og den danske middelalderen som ble en periode, hvor
kontakten med det øvrige Europa fikk stadig større betydning. Tre forhold veide
tungt; kongenes forsøk på å øke sin makt innenriks, deres forsøk på å utvide
maktområdet utenriks og striden med Hansaforbundet. Maktkampen innenriks sto
først mellom stormennene på den ene siden og kongemakten på den andre. Senere
ble det til en strid mellom kirken og kongemakten. Utenriks forsøkte man å skape
og fastholde et Østersjørike, noe som kulminerte i Kalmarunionen av 1397.
Samarbeidet med Hansaforbundet var en handelsmessig nødvendighet, men også et
konstant økonomisk problem. Dette byforbundet fikk stor innflytelse på Danmarks
forhold og var i perioder den reelle makten i landet.

Renessansen innebar et markant skille i Danmarks historie særlig fordi
reformasjonen ble en del av endringen. Kongen inndro kirkegodset og sto på den
bakgrunn sterkt overfor adelen, men en stor del av rikdommen ble brukt til
krigføring. Mest tydelig er dette eksemplifisert i renessansekongen Christian
IV. Han fikk oppført mange vakre bygninger rundt i landet, men led alvorlige
nederlag med sin deltakelse i tredveårskrigen i Tyskland. Den fortsatte kampen
med Sverige medførte nederlag på nederlag med stadige tap av territorier, først
øyene i Østersjøen, men senere også danske kjerneprovinser som Skånelandene ved
freden i Roskilde i 1658.

Adelens svik under Karl Gustav-krigene ga muligheten for et statskupp hvor kong
Frederik III veltet den gamle forfatningen og innførte eneveldet med støtte fra
borgerskapet. En ny embetsadel vokste frem med kongens gunst og borgerne i byene
fikk etter hvert øket innflytelse. Landet var preget av den kulturelle
påvirkningen fra Frankrike og av kongens tyskpregede forvaltning. Med
opphevingen av stavnsbåndet og senere med andre reformer innenfor landbruket
fikk landet en økonomisk fremgang. Framgangen ble avbrutt da engelskmennene tok
den danske flåten. Dette og Københavns bombardement tvang Danmark i armene på
Napoleon, mens Sverige allierte seg med England. Med freden i Wien i (1815) ble
Danmarks union med Norge oppløst. Forut for dette kom statsbankerotten i 1813,
men allikevel ble perioden en oppgangstid for for eksempel dansk filosofi,
diktning og billedkunst (gullalderen).

Etter freden i Wien besto det danske monarkiet av kongeriket og hertugdømmene
Slesvig, Holstein og Lauenborg samt koloniene. Slesvig har vært et dansk len med
både dansk- og tysktalende befolkning, mens Holstein og Lauenburg var tyske len
og dermed medlemmer av det tyske forbund. Tysksinnede i stenderforsamlingene i
Slesvig og Holstein ønsket en sterkere tilknytning til Tyskland. Den danske
politikken derimot var splittet mellom den konservative Helstatspolitikken og
den nasjonalliberale Ejderpolitikk. Helstatsfolkene ville bevare den dansk-tyske
helstaten med den danske kongen som hertug i Slesvig og Holstein. Ejderfolkene
ville forene Slesvig med Danmark i en dansk nasjonalstat. Tyske og danske
nasjonalliberale sto uforsonlig mot hverandre. Spørsmålet var om Slesvig skulle
være dansk eller tysk. Dette førte til et opprør mot Danmark og den første
slesvigske krig. Da Danmark fikk støtte fra England og da krigens forløp falt ut
til dansk fordel, ble status quo gjenopprettet. I London-protokollen fra 1852
måtte Danmark love å ikke knytte Slesvig eller Sønderjylland nærmere til
kongeriket enn Holstein. I forbindelse med revolusjonene i Europa i (1848) fikk
Danmark en fri og demokratisk forfatning i 1849.

De underliggende skillelinjene var imidlertid ikke fjernet, og i 1864 brøt den
andre slesvigske krig ut. Nå hadde ikke landet engelsk støtte, skandinavismen
førte heller ikke til militær hjelp og den danske hæren led en rekke ydmykende
nederlag spesielt i kampene ved Dybbøl. Resultatet ble tapet av hertugdømmene
inkludert den dansktalende delen av Slesvig. Dermed var Danmark blitt en
fullstendig dansk småstat.

Rundt 1870 kom industrialiseringen i gang i Danmark og den ble iverksatt ved at
man anla et tett nett av jernbane-, ferge- og fraktbåtforbindelser mellom
landsdelene. Samtidig innebar oppsvinget i landbruket en økning av kjøpekraften
hos landbefolkningen. Og ettersom utstykningen medførte et overskudd av
mennesker, fikk de næringsdrivende i byene en kjærkommen reserve av billig
arbeidskraft. Å huse alle disse nye innflytterne skjedde svært tilfeldig og en
rekke epidemier herjet København og de større provinsbyene. Ved hjelp av
kloakksystemer, opprettelse av skoler og utbygging av helsevesenet fikk man
etter hvert kontroll over sykdommene. På arbeidsmarkedsfronten lyktes det å
dempe uroen ettersom det danske arbeidsmarkedet i forbindelse med Storkonflikten
i 1899 fikk sin avtale hvor fagbevegelsen anerkjente arbeidsgivernes rett til å
lede og fordele arbeidet og arbeiderne fikk rett til å organisere seg.

Danmark holdt seg utenfor første verdenskrig og forsyninger til de krigførende
landene ga arbeid og fortjeneste til mange. Etter hvert fikk kvinnene også
stemmerett (1915). Det tyske nederlaget i 1918 medførte en folkeavstemning slik
at Nord-Slesvig ved Slien ble gjenforent med Danmark, men avstemningsvilkårene
innebar at det ble skapt et tysk mindretall i Danmark og et dansk i Tyskland.
Den økonomiske krisen i 1930-årene medførte massearbeidsløshet, men også
forbedring av «samfunnets støtter» til dårlig stilte. Med gjenoppbyggingen av de
europeiske stormaktene kom det igjen fart i produksjonen i Danmark og ved
krigsutbruddet i 1939 var det optimisme hos alle. Selv om Danmark ble okkupert i
1940 opprettholdt landet sin egen regjering inntil 1943, men det oppsto etter
hvert en så sterk motstandsbevegelse at landet kunne telles med blant de
allierte landene som opprettet FN i 1945. Den 17. juni 1944 erklærte Island seg
som selvstendig nasjon og dette ble anerkjent av den danske regjeringen i 1945.

I årene etter var Europa delt, både ideologisk og etter landegrenser. Frykten
for Sovjetunionen førte til at Norge og Danmark valgte å bli med i NATO i 1949.
Det ga samtidig landet adgang til Marshallplanen som var ment som en støtte til
gjenoppbygging av de europeiske landene. Det skapte gode tider i landet og
kommunismen mistet etter hvert taket på de brede lag av befolkningen.
Storpolitisk var situasjonen fastlåst og det ga svært få manøvreringsmuligheter
i dansk utenrikspolitikk, men på det økonomiske området var det rom for
endringer. I løpet av 1960-årene kom man i gang med forhandlingene om dansk
deltakelse i EF (det senere EU) og i 1972 bekreftet en folkeavstemning Danmarks
opptak i fellesskapet. Ved flere senere avstemninger ble samarbeidet utvidet
trinnvis.

Med jernteppets fall i 1989, Tysklands gjenforening i 1990 og Sovjetunionens
oppløsning i de følgende årene ble det skapt helt nye vilkår for dansk
utenrikspolitikk som ble langt mer aktiv: Støtte til de baltiske landene,
utvidelsen av NATO, øket integrering i EU og militær deltakelse i aksjoner på
Balkan, i Afghanistan og Irak. I flere bølger fikk landet en sterk tilstrømning
av utlendinger som kom dels som flyktninger og dels som innvandrere. I
begynnelsen ble det betraktet som et rent praktisk problem å huse og integrere
menneskene fra fremmede kulturer, men etter hvert viste det seg at innvandringen
skapte enkelte problemer. Diskusjonen om hvilken politisk linje man skulle legge
i innvandringsspørsmålet preget særlig folketingsvalget i 2001, men er stadig
vekk et aktuelt debattema med høy temperatur i dansk politikk.

Danmark er et konstitusjonelt monarki, og landets politiske system tar
utgangspunkt i landets grunnlov av 1849, senere revidert tre ganger. Siden
revisjonen i 1953 har Danmark hatt et parlamentarisk ettkammersystem. Som i
andre parlamentariske demokratier følges maktfordelingsprinsippet, og
grunnlovens §3 setter rammene for de tre statsmaktene: den utøvende makt, som
ligger hos monarken; den lovgivende makt, som ligger hos monarken og Folketinget
i forening; og den dømmende makt, som ligger hos domstolene. Selv om den
lovgivende makt formelt sett deles mellom parlament og monark er likevel
monarkens rolle i praksis å undertegne de lover som Folketinget vedtar. Den
utøvende makt er også bare formelt hos monarken, og etter det såkalte
«systemskiftet» i 1901 har monarken utpekt ministre med basis i Folketingets
politiske sammensetning.

Som et konstitusjonelt monarki har Danmark en monark som statsoverhode. Denne er
formelt leder for den utøvende makten, noe som i praksis gjøres gjennom at
monarken, tronfølgeren og regjeringen møtes til statsråd én gang i måneden.
Siden Påskekrisen i 1920 har disse møtene kun hatt en seremoniell funksjon, og
monarken blander seg ikke inn i de politiske avgjørelsene. Siden 1972 har
dronning Margrethe II vært dansk monark.

På monarkens vegne ledes den utøvende makten av en statsminister, som også er
regjeringssjef. Regjeringen trenger intet aktivt flertall i Folketinget, men må
gå ved mistillitsforslag. Pr. 2011 har Danmark en koalisjonsregjering bestående
av Socialdemokraterne, Socialistisk Folkeparti og Radikale Venstre. Helle
Thorning-Schmidt (Socialdemokraterne) har siden 2011 hatt stillingen som
Danmarks statsminister.

Den reelle lovgivende makten i Danmark ligger hos parlamentet, som siden 1953
har hatt ett kammer – Folketinget. Før denne tid hadde landet også et overhus,
Landstinget. Folketinget har 179 medlemmer, hvorav 175 kommer fra selve Danmark.
De siste fire plassene deles mellom representanter valgt fra Færøyene og
Grønland. 135 av Folketingsmedlemmene velges i forholdstallsvalg i 10
valgkretser, og fordelingen følger D'Hondts metode. Disse kalles kretsmandater.
De resterende 40 mandatene er såkalte tilleggsmandater, som fordeles etter
Sainte-Laguës metode blant partier som har enten 1) fått minst ett kretsmandat,
2) har fått minst like mange stemmer som det gjennomsnittlige antall gyldige
stemmer i minst to av tre landsdeler, eller 3) fått minst to prosent av stemmene
på landsbasis.

Folketinget ledes av et presidium på én formann og fire nestformenn. Siden
valget i 2011 har Mogens Lykketoft (Socialdemokraterne) vært Folketingets
formann.

Folketinget holder til på Christiansborg slott i det sentrale København, sammen
med Højesteret og Statsministeriet.

Danmark har et flerpartisystem, og ved valget i 2007 ble åtte partier
representert i Folketinget (i tillegg til to grønlandske og to færøyske
partier). De fire mest tradisjonsrike partiene i Danmark er Venstre,
Socialdemokraterne, Det Konservative Folkeparti og Det Radikale Venstre.

Venstre er Danmarks største parti, og har siden 2001 hatt regjeringsmakten i
samarbeid med Det Konservative Folkeparti. Førstnevnte er et
sentrum-høyre-parti, og er det klart ledende partiet på ikke-sosialistisk side.
Det ledes av tidligere statsminister Lars Løkke Rasmussen. Det Konservative
Folkeparti er som navnet antyder basert på konservatisme, og ledes av Lene
Espersen.

Det største partiet på venstresiden er Socialdemokraterne, ledet av Helle
Thorning-Schmidt. I perioden 1924-2001 var Socialdemokraterne Danmarks største
parti, og hadde også de fleste regjeringene. Partiet har sterke historiske bånd
til Landsorganisationen i Danmark, selv om disse ikke lenger formelt har
tilknytning.

Til venstre i Folketinget står Socialistisk Folkeparti, ledet av Villy Søvndal.
Disse tilsvarer omtrent det norske SV. Enda lenger til venstre i Folketinget er
Enhedslisten, et valgsamarbeid mellom Danmarks Kommunistiske Parti,
Venstresocialisterne og Socialistisk Arbejderparti.

De to sentrumspartiene representert i Folketinget er Liberal Alliance og Det
Radikale Venstre. På den høyreradikale siden står Dansk Folkeparti, ledet av Pia
Kjærsgaard. Sistnevnte springer ut av Fremskridtspartiet, som tidligere hadde
tilsvarende rolle i dansk politikk.

Danmark er delt inn i fem regioner og 98 kommuner. Regionene ble dannet i 2007,
og erstattet 13 fylker (dansk: «amt»). Til samme tid foregikk det en omfattende
kommunesammenslåing der 270 kommuner ble slått sammen til 98 større enheter.

Hver region styres av et 41 medlemmer stort regionsråd, hvis politiske leder har
tittelen regionsrådsformand. Den klart viktigste oppgaven til regionene er å
organisere helse- og sosialvesenet. Regionene driver ikke inn skatt på egen
hånd, men er finansiert via staten og kommunene.

I tillegg er Færøyene og Grønland en del av kongeriket Danmark. Disse har begge
utstrakt selvstyre i Det danske Riksfellesskap, men har ikke en selvstendig
utenrikspolitikk.

I tillegg til det Danmark som ligger i Skandinavia hører også de to selvstyrte
områdene Grønland og Færøyene til gjennom Riksfellesskapet. Områdene hører
ifølge grunnlovens §1 til Kongeriket Danmark og deler derfor grunnlov og
statsoverhode med Danmark. De to områdene har imidlertid begge sin egen
regjering ledet av henholdsvis en Landsstyreformann (Grønland) og en Lagmann
(Færøyene). Færøyene fikk indre selvstyre i 1948 og Grønland i 1979. De to
områdene er imidlertid ikke fullt ut uavhengige, for eksempel skal folkeskolene
i tillegg til det lokale språket undervise i dansk, begge områder mottar
subsidier (blokktilskudd) fra Danmark og utenriksforhold ivaretas som hovedregel
av regjeringen i København.

Det danske forsvarsbudsjettet for 2010 hadde en total ramme på ca. 23 milliarder
danske kroner, og forsvarsutgiftene utgjør dermed 1,06 prosent av BNP. Det
danske forsvaret består av de fire våpengrenene Hæren, Hjemmeværnet, Søværnet og
Flyvevåbnet. Danmark har verneplikt for menn, men langt fra alle må avtjene den
– hvem som må inn avgjøres via loddtrekning på sesjon. Kvinner (og de menn som
«vant» loddtrekningen) kan velge å avtjene frivillig militærtjeneste. Årlig
avtjener omtrent 6 500 unge danske kvinner og menn militærtjeneste.
Tjenestetiden er på fire måneder.

Danmark ble med i NATO ved opprettelsen i 1949. Etter den kalde krigens slutt
har landet spilt en aktiv rolle i internasjonale operasjoner, blant annet i
invasjonen av Irak, krigen i Afghanistan, Kosovo (KFOR) og Libanon (UNIFIL).

I 1973 ble Danmark med i det daværende EF (EUs forløper), men danskene har siden
vist seg å være noe lunkne til den europeiske integrasjonen. I 1992 stemte det
danske folk nei til Maastricht-traktaten. Danskene har heller ikke sluttet seg
til Eurosystemet, etter at 53,2 % stemte imot i en folkeavstemning i 2000.

Danmark er blant de 51 land som har vært med i FN allerede fra FN-paktens
ikrafttredelse i 1945. Danskene er også aktive i det nordiske samarbeidet i
Nordisk råd, og NATO, EU, FN og Norden utgjør de fire hovedpilarene i dansk
utenrikspolitikk. Danmark er i tillegg med i en rekke andre internasjonale
organisasjoner, slik som Verdensbanken, Det internasjonale pengefondet, Verdens
handelsorganisasjon, Organisasjonen for sikkerhet og samarbeid i Europa,
Organisasjonen for økonomisk samarbeid og utvikling og Europarådet.

Danmarks flagg kalles Dannebrog, og skal etter legenden ha falt ned fra himmelen
under et av Valdemar Sejrs slag i Estland. Det regnes som Europas eldste
offisielle flagg i kontinuerlig bruk. Dannebrog er et tradisjonelt nordisk
korsflagg, og tjente blant annet som inspirasjon til Norges flagg.

Danmarks riksvåpen består av tre gående, blå løver med røde tunger og er kronet
med gyldne kroner. Det eldste dokumenterte bruk av riksvåpenet er fra Knut VIs
regjeringstid i 1190. Riksvåpenets siste større endring kom i 1819, da den
norske løve ble tatt ut.

Elefantordenen er Danmarks høyeste utmerkelse. Den deles vanligvis kun ut til
kun kongelige og statsoverhoder. Deretter kommer Dannebrogordenen. Blant de
militære danske medaljene er Forsvarets Medalje, Forsvarets medalje for
Tapperhed, Medaljen for udmærket lufttjeneste og Forsvarets Hæderstegn for god
tjeneste.

Danmark og Norge har alltid hatt tette politiske og kulturelle bånd. Allerede i
norrøn tid var danskekongene reelle herskere over Norge i lange perioder, og
spesielt Oslofjordområdet var lenge under dansk overherredømme. Med
Kalmarunionen (innstiftet av dronning Margrethe i 1397) kom hele Norge under
utenlandsk overherredømme, og etter unionsoppløsningen i 1536 ble Norge i
praksis en dansk provins. Fra innføringen av eneveldet i 1660 ble hele
Danmark-Norge gjort til en enhetlig stat, samtidig som riket i større grad ble
sentralstyrt fra København. Unionen mellom Danmark og Norge varte helt frem til
1814, da kong Frederik VI som en tapende part i Napoleonskrigene måtte avstå
Norge til Sverige igjennom Kielfreden.

På 1800-tallet stod skandinavismen sterkt i Norden, og i 1848 deltok norske
frivillige på dansk side under den første slesvigske krig. Under den andre
slesvigske krig femten år senere ble imidlertid danskene overlatt til seg selv
av svenskene og nordmennene, til store protester fra norsk åndsliv med Bjørnson
og Ibsen i spissen. I 1876 gikk Norge med i den skandinaviske myntunionen, noe
som gjorde at de tre nordiske landene hadde felles omløp av sedler og mynt frem
til ca. første verdenskrig. Norsk litteratur var på denne tiden også preget av
strømninger fra Danmark, blant annet med Georg Brandes som en stor
inspirasjonskilde for Ibsen, Kielland og Lie. Bjørnsons riksmålsbevegelse så
også til Danmark for inspirasjon, og riksmålet og den «dannede dagligtale» har
klare røtter i dansk.

Danmark og Norge ble begge okkupert av Tyskland under andre verdenskrig. I
etterkrigstiden har landene hatt et nært og godt forhold, og samarbeider blant
annet forsvarspolitisk gjennom NATO. Danmark og Norge er også viktige
handelspartnere, og i 2007 var den samlede verdien av Norges totale vareeksport
til Danmark på ca. 19 milliarder norske kroner. Dette gjorde Danmark til Norges
sjette største eksportmarked. Viktige varer Norge eksporterer over Skagerrak er
råolje, elektrisitet, fisk, halvfabrikater og verkstedprodukter. Danske turister
er på sin side viktige for norsk turistnæring, og danskene utgjorde i 2006
nesten 14 % av alle utenlandske ferie- og fritidsankomster til Norge.

Danmark har en blandingsøkonomi med stor grad av frihandel, og levestandarden er
over gjennomsnittet i Europa. Landet hadde i 2007 et BNP på 311,6 milliarder
amerikanske dollar (197,3 milliarder USD justert for kjøpekraftsparitet).

Ifølge Verdensbanken har Danmark Europas mest fleksible arbeidsmarked, og det er
enkelt både å ansette ny arbeidskraft og å nedbemanne. Denne politikken kalles
«flexicurity». Den danske arbeidsstokken teller omtrent 2,9 millioner
sysselsatte, og pr. desember 2009 var arbeidsledigheten på 7,4 % – omtrent 2,5
prosentpoeng under EU som helhet. Målt i andel av befolkningen som har høyere
utdanning har danskene verdens best utdannede arbeidsstyrke.

Danmark har verdens høyeste skattenivå, og for personer i de høyeste
inntektsgruppene kan skatteprosenten komme opp i 62,3 (inkludert 8 %
trygdeavgift). Toppskatten slår inn ved inntekter over 347 200 danske kroner.
Det er også skatt på finansinntekter slik som aksjeutbytte, her varierer
skatteprosenten mellom 28 og 45.

Dansk krone (valutakode: DKK, deles igjen inn i 100 øre) har vært Danmarks
valuta siden 1874. Gjennom Den europeiske vekslingsmekanismen er den danske
krona tett knyttet mot euroen, og vekslingskursen ligger alltid på omtrent 7,45
kroner pr. euro. Dette oppnår man ved å legge pengepolitikken svært tett opp
imot Den europeiske sentralbankens politikk. Danmark møter kravene som skal til
å ta del i eurosamarbeidet, men i en folkeavstemning i september 2000 valgte
folket med knapp margin å beholde krona.

Danmark hadde i 2008 en samlet innvinning av mineralske råstoffer på ca. 40
millioner kubikkmeter. Hoveddelen av disse er sand, stein og grus, som benyttes
i bygg- og anleggssektoren. Danmark er også en petroleumsnasjon, med en
produksjon i Nordsjøen som i 2008 var på 16,7 millioner kubikkmeter olje og 8,9
milliarder normalkubikkmeter naturgass. Tempoet på oljeutvinningen er imidlertid
synkende, og med kjente reserver av olje- og naturgass på henholdsvis 200
millioner m³ og 7,1 milliarder Nm³ vil Danmark ikke lenger være selvforsynt
rundt 2020.

I det danske jordbruket dominerer kornartene hvete og bygg. Det årlige utbyttet
av disse har ligget på omtrent 9 millioner tonn siden 1990-tallet. Blant
rotfruktene har imidlertid den årlige høsten gått ned fra ca. 12 millioner tonn
i 1990 til 4 millioner tonn i 2008. Av fisk – hovedsakelig tobis, brisling,
sild, blåskjell, kolmule og atlanterhavstorsk – fanget danske fiskere i 2008
knappe 700 000 tonn; overfiske og dertil lavere kvoter har gjort at
totalfangsten har blitt mer enn halvert siden år 2000. I skogbruksnæringen i
Danmark ble det i 2008 avvirket ca. 2,37 millioner m³. Ca. 80 % av dette var
barskog.

Den danske sentralbanken kalles Danmarks Nationalbank, og ble grunnlagt i 1818
for å bringe orden i økonomien etter statsbankerotten i 1813. Sentralbanken ble
fullt ut uavhengig i 1936, og utformer pengepolitikken uavhengig av regjeringen
og Folketinget. Bankens hovedoppgave er å opprettholde en stabil valuta samt å
regulere pengesirkulasjonen og kredittmarkedet.

De første danske bankene oppstod på 1700-tallet, men det var først på midten av
1800-tallet det ble fart i det private bankvesenet. På denne tiden oppstod
Privatbanken, Den Danske Landmandsbank og Kjøbenhavns Handelsbank; tre
forretningsbanker som kom til å dominere dansk bankvesen frem til 1990. På siden
av forretningsbankene oppstod det også en mengde spare- og andelskasser. Disse
rettet seg mot private husholdninger, håndverkere og landbrukssektoren, og hadde
opprinnelig en langt mer moderat og konservativ profil enn de store bankene. I
løpet av 1960-tallet minsket forskjellen på banker og sparekasser, og fra 1975
forsvant de juridiske begrensningene på sparekassenes virksomhet.

De største bankene i Danmark er Danske Bank, FIH Erhvervsbank, Jyske Bank,
Nordea Bank Danmark, Nykredit og Sydbank.

Det danske veinettet deles inn i statsveier og kommuneveier. Lengden på
førstnevnte var pr. 1. januar 2008 på 3 817 km, og de hører administrativt
innunder det danske Vejdirektoratet. 45 % av veitrafikken i landet avvikles på
statsveiene, selv om disse kun utgjør 5 % av landets samlede veinett. De danske
kommuneveiene hører til landets 98 kommuner, og har en total lengde på knappe
70 000 km. Danmark har også anslagsvis 24 000 km med privateide fellesveier. Av
statsveiene har 1062 km status som motorvei, og halvparten av disse har minst
fire kjørefelt.

Fem europaveier går igjennom Danmark: E20 (Esbjerg–Øresundsbroen), E39
(Hirtshals–Aalborg), E45 (Frederikshavn–Padborg), E47 (Helsingør–Rødby) og E55
(Helsingør–Gedser).

Danmark fikk sin første jernbanestrekning i 1847 da Vestbanen åpnet mellom
København og Korsør. Senere har det danske jernbanenettet vokst til å ha en
total sporlengde på 3 240 km, med omtrent 2 700 daglige tog og 38 000 daglige
ankomster og avganger. Mer enn 170 millioner passasjerer blir årlig transportert
på det danske jernbanenettet.

Det danske jernbanenettet styres og vedlikeholdes av Banedanmark. Nettet er bare
delvis elektrifisert og medfører at hovedparten av intercity togene fremdeles
drives av diesel, også på elektrifiserte strekninger. DSB (tidligere Danske
Statsbaner) er det statlige danske jernbaneselskapet, og disse har det operative
ansvaret for offentlig passasjertrafikk i landet. DSBs virksomhet omfatter også
S-togene, som er lokaltognettverket i København og omegn. Øresundsbanen (mellom
København og Malmö i Sverige) opereres av datterselskapet DSBFirst. Med
Københavns metro (åpnet 2002) har også Danmark fått tunnelbane.

Dansk sivil flytrafikk er underlagt Statens Luftfartsvæsen (SLV). Landet har
åtte flyplasser med rutetrafikk, der Københavns lufthavn (Kastrup) og Billund
lufthavn er de største. Staten driver også Bornholms lufthavn, og det er
dessuten tre flyplasser på Grønland og på Færøyene med internasjonal trafikk.
Den danske stat eier 14,3 % av det fellesnordiske flyselskapet Scandinavian
Airlines System.

Sjøfart har alltid vært en viktig del av den danske økonomien. Den danske
handelsflåten omfatter 500 skip på til sammen 10 millioner dwt, og har en
gjennomsnittlig alder på ca. syv år. Som en øynasjon har Danmark også et
omfattende fergenettverk, både innenriks og utenriks. Mellom Norge og Danmark er
det fergeforbindelse på strekningene Frederikshavn–Oslo (Stena Line),
Hirtshals–Kristiansand, Hirtshals–Larvik og København–Oslo.

Turister i Danmark omsatte i 2006 varer og tjenester for 72,6 milliarder danske
kroner, omtrent likt fordelt mellom danske og utenlandske turister.
Feriereisende stod for omtrent 2⁄3 av denne omsetningen. Turismen i Danmark
skaper direkte og indirekte omtrent 127 000 arbeidsplasser og står for omtrent
3,9 % av landets samlede verditilvekst. Ferierende fra nabolandene Tyskland,
Norge og Sverige står til sammen for 2⁄3 av omsetningen i den danske
turistnæringen.

Danske offisielle helligdager følger av Folkekirkens helligdager. Disse er i
hovedsak sammenfallende med helligdager i Norge, med det unntak at Danmark også
har bededag fjerde fredag etter påske. Grunnlovsdagen (5. juni) er ikke lenger
offentlig fridag, mens 1. mai kun er fridag for enkelte grupper. Som i Norge er
det egentlig halv dag før helligdager (julaften og nyttårsaften), men de fleste
dansker har likevel fri disse dagene.

Den offentlige finansierte forskningen i Danmark står for ca. 11 000 årsverk, og
mesteparten finansieres direkte over statsbudsjettet. I 2008 var denne potten på
omtrent 15 milliarder danske kroner, hvorav 55 % gikk direkte til
universitetene. Dette gjør at offentlige bevilgninger til forskning og utvikling
ligger på ca. 0,9 % av BNP. Næringslivets utgifter til forskning og utvikling
var i 2007 tilsvarende 1,9 % av BNP, og omfattet nærmere 20 000 årsverk. De
viktigste forskningsområdene, målt i antall vitenskapelige stillinger, var til
samme tid medisin og naturvitenskap.

Danske vinnere av nobelprisen i fysiologi eller medisin er Niels Ryberg Finsen
(1903), August Krogh (1920), Johannes Fibiger (1926), Henrik Dam (1943) og Niels
K. Jerne (1984). I fysikk har Niels Bohr (1922) og Aage Niels Bohr og Ben Roy
Mottelson (1975) vunnet prisen, mens Jens Christian Skou vant Nobelprisen i
kjemi i 1997.

Eldre danske forskere av betydning er blant annet fysikeren Hans Christian
Ørsted og astronomene Tycho Brahe og Ole Rømer.

Den danske folkeskolen består av en ettårig barnehageklasse, en niårig
grunnskole og en ettårig frivillig 10. klasse. Fra skoleåret 2009/10 har
barnehageklassen vært obligatorisk, slik at Danmark har ti års obligatorisk
skolegang. Undervisningsplikten i Danmark begynner det året barnet fyller seks.
Den offentlige skolen suppleres av såkalte frie grundskoler og efterskoler, som
finansieres delvis av det offentlige og delvis gjennom brukerbetaling.

På videregående skole-nivå (dansk: gymnasiale uddannelser) finnes det fire
linjer. Tre av disse (stx, hhx og htx) er treårige, mens det fjerde (hf) er
toårig og beregnet på dem som har det ekstra, frivillige året i grunnskolen.
Alle fire linjer fokuserer på forberedelser til høyere utdanning, men med noe
forskjellig faglig fokus. Hver skole tilbyr også en rekke studieretnings- og
valgfag innenfor hver linje. Ved siden av vanlig videregående skole finnes det
også yrkesfaglig utdannelse (dansk: erhvervsuddannelse), som er svært praktisk
rettet og individuelt tilpasset til den enkelte elevs interesser og ferdigheter.

Høyere utdanning i Danmark blir kalt for videregående uddannelse. Med Københavns
Universitet, Aarhus Universitet, Syddansk Universitet, Aalborg Universitet,
Roskilde Universitetscenter, IT-Universitetet og Danmarks Tekniske Universitet
har landet syv universiteter, i tillegg til en rekke høyskoler. Høyskolene som
tilbyr flere utdanninger omtales som CVU, Center for Videregående Utdanning. All
offentlig utdanning i Danmark er gratis.

Videregående uddannelse kan deles inn i tre hovedretninger: korte, mellomlange
og lange utdanninger. De korte utdanningene varer stort sett i to år, og er ofte
innenfor fag som økonomi, helsefag, IT, design og teknologi. De mellomlange er
ofte yrkesrettede, og går over tre til tre og et halvt år. De fleste mellomlange
utdanningene har praksis under deler av studieløpet, og fører som oftest frem
til en professionsbachelor. Eksempler på mellomlange utdanninger er sykepleie,
ingeniør, lærer og journalist. De lange utdanningsløpene går over fem til seks
år og er av teoretisk karakter. Disse undervises typisk ved universitetene, og
består av en treårig bachelorgrad og en toårig kandidatutdanning (sistnevnte
tilsvarer mastergrad i Norge). Eksempler på de lange utdanningene er lege,
tannlege, sivilingeniør og høyere grader i humaniora og naturvitenskap.

Danmark har grunnlovsfestet presse- og ytringsfrihet, og i 2009 havnet Danmark
på førsteplass på organisasjonen Reportere uten grensers pressefrihetsindeks.

Danske dagsaviser omfatter Morgenavisen Jyllands-Posten, Berlingske Tidende,
Politiken, Ekstra Bladet, Dagbladet Information og B.T.. Av ukeavisene kan
nevnes Weekendavisen og den engelskspråklige The Copenhagen Post. Gratisavisen
metroXpress har siden lanseringen i 2001 tatt det danske mediemarkedet med
storm, og er pr. 2009 landets mest leste avis på hverdager.

Danmarks Radio (DR) er Danmarks allmennkringkaster. DR er lisensfinansiert, og
står bak TV-kanaler som DR1, DR2 og DR Update. DR har også fire landsdekkende
radiokanaler: P1 som den «seriøse» nyhets- og debattkanalen; P2 som en kanal for
smal kultur som klassisk musikk og jazz; P3 som en kanal for underholdning og
populærmusikk; og P4 som en paraply for DRs lokalradio.

DR-konkurrenten TV 2 ble etablert i 1988, og er landets mest populære TV-kanal.
TV 2 er reklamefinansiert, og er som DR statseid. Det danske TV-markedet
domineres stort av DR og TV 2, og andre kanaler (som TV3 og SBS' Kanal 4, Kanal
5 og 6'eren) er små i forhold.

Alle som bor i Danmark har rett til offentlig finansierte helsetjenester. Dette
spenner fra gratis behandling hos allmennleger til tilskudd til ting som
medisiner, tannlegehjelp og fysioterapi. Danmark har også en offentlig
reisesykeforsikring. Danmark har fritt sykehusvalg, og pasientene kan også på
visse vilkår få dekket behandling på private eller utenlandske sykehus. De
danske regionene har ansvaret for sykehusdriften og for praktiserende leger,
psykologer, kiropraktorer o.l., mens kommunene har ansvaret for hjemmesykepleie,
behandling av rusmisbrukere, holdningsskapende tiltak og enkelte administrative
oppgaver.

Gjennomsnittlig levealder for danske menn er 76,3 år, mens det for kvinner er
80,7 år. Levealderen i Danmark har gjennomgått til dels kraftige variasjoner i
etterkrigstiden. Mens levealderen i 1960 var blant de høyeste i verden, falt
tallet til et av de laveste i Vest-Europa i følgende tiår. Senere har
levealderen imidlertid økt igjen, og i perioden 1999-2009 har gjennomsnittlig
levealder økt med 2,6 år for menn og 3,0 år for kvinner.

Kreftsykdommer står for en fjerdedel av alle dødsfall i Danmark, og til sammen
55 % av alle dødsfall skyldes enten kreft eller hjerte- og karsykdommer.
Antallet dødsfall som følge av hjertesykdommer har gått ned de senere år, mens
antallet døde av kreft har hatt motsatt utvikling.

Antallet registrerte dansker som lever med HIV/AIDS var i 2006 på 4746 personer.
Tallet på HIV-positive har vært relativt stabilt siden midten av 1990-tallet,
mens antallet som har blitt diagnostisert med AIDS har gått ned i samme periode.

Dansk Kvindesamfund ble grunnlagt i 1871 av Mathilde Bajer og Venstre-mannen og
den senere nobelprisvinneren Fredrik Bajer. Foreningen arbeidet for å gi kvinner
rett til utdanning og lønnet arbeid. Fra 1883 kom kvinners politiske rettigheter
i fokus, og i 1906 ble dens hovedmål å arbeide for kvinners kommunale og
statspolitiske valgrett og valgbarhet. Også andre foreninger som arbeidet for
kvinnelig stemmerett oppstod omkring 1900, hvorav den største var Landsforbundet
for Kvinders Valgret. Danske Kvinders Nationalråd (i dag Kvinderådet) ble
grunnlagt i 1899. Også den internasjonale kvinnestemmerettsalliansen var
representert i Danmark.

Likestillingsrådets oppgaver ble i 1999 overført til den nyutnevnte
Ligestillingsministeriet, med Jytte Andersen som første likestillingsminister.
Danmark har hatt seks likestillingsministre siden embedet ble opprettet, alle
kvinner. Nåværende likestillingsminister er Lykke Friis, som tiltrådte embedet
den 23. februar 2010. Den 30. mai 2000 trådte en ny likestillingslov i kraft.
Lovgivningen har vært endret flere ganger, senest 19. september 2007. Loven
fastslår (§ Ia) at likestilling gjelder i alle offentlige institusjoner.
Likestillingsnemden kan behandle klager fra lønnsmottagere som føler seg
diskriminert, og skal årlig avgi rapporter om likestilling mellom kjønnene
(kapittel 6).

I 2006 hadde Danmark 5,3 % arbeidsledighet blant kvinner, mot 3,8 % blant menn.
Lønnsforskjellene er minst i statlig sektor, hvor gjennomsnittslønnen til
kvinner lå på 93 % av lønnen til menn i 2008. I kommunal sektor var tallet 84 %.
Størst er forskjellene i privat sektor, hvor kvinners lønn lå på 79 % av menns
lønn i 2008.

Ved Folketingsvalget 2007 var andelen kvinnelige folkevalgte politikere nesten
38 %. Den jevneste fordelingen mellom kjønnene finner vi i Europaparlamentet,
hvor 6 av 15 innvalgte var kvinner i 2009.

Den frivillige sektoren er stor i Danmark, og omtrent en tredjedel av
befolkningen utfører frivillig arbeid. Den største andelen av disse er engasjert
i idrettslag (11 % av befolkningen), mens nest størst er frivillige lag i
lokalsamfunnet og organisasjoner innenfor helse og sosial (begge på ca. 6 % av
befolkningen). De fleste som deltar i frivillig arbeid bruker mellom 10 og 15
timer i måneden på dette arbeidet.

På grunn av et manglende sentralt register over frivillige organisasjoner er det
noe usikkerhet omkring antallet slike organisasjoner i Danmark. I en omfattende
registrering av sivile organisasjoner i Fyns amt i 2004 ble det imidlertid
registrert 5764 lokale og regionale foreninger, 600 selveide institusjoner og
582 allmennyttige fond, og om disse tallene er representative for Danmark som
helhet har landet ca. 65 500 foreninger, 6800 selveide institusjoner og 6600
allmennyttige fond. I tillegg kommer knapt 3000 landsorganisasjoner.

Dansken Fredrik Bajer vant i 1908 Nobels fredspris. Han ledet en rekke sosiale
reformbevegelser og -organisasjoner, og var blant annet en av initiativtakerne
for Det internasjonale fredsbyrå.

En stadig større andel dansker bor i byer. 4,8 millioner, eller 87 % av
befolkningen, bor pr. 2009 på steder med mer enn 200 innbyggere. Over halvparten
av befolkningen – 56 % – bor i en av de 63 byene i Danmark med mer enn 10 000
innbyggere, mens 30 % bor i småbyer med mindre enn 10 000 innbyggere. Andelen
dansker som bor i landdistrikter har gått noe ned den siste tiårsperioden, fra
15 % i 1999 til 13 % i 2009.

Danmarks helt klart mest urbaniserte område er det såkalte Hovedstadsområdet,
som inkluderer hovedstaden København og nabokommunene Frederiksberg,
Albertslund, Brøndby, Gentofte, Gladsaxe, Glostrup, Herlev, Hvidovre,
Lyngby-Taarbæk, Rødovre, Tårnby og Vallensbæk, i tillegg til byene Ishøj og
Greve Strand og deler av Ballerup, Søllerød og Værløse. Dette området har nesten
2 millioner innbyggere, noe som svarer til 21 % av Danmarks samlede befolkning.

Særlig i etterkrigstiden hadde dansk design en høy stjerne internasjonalt.
Scandinavian design var et kvalitetskjennetegn, og Lunningprisen var blant de
høyeste utmerkelsene innen stilretningen. Arkitekten Jørn Utzon (1918–2008) er
mest kjent for Operahuset i Sydney, mens arkitekten og møbeldesigneren Arne
Jacobsen (1902–1971) laget både stoler, lamper og hus.

Det første litteraturen i Danmark stammer fra nedskrivninger av sagn og
folkeeventyr man kjenner fra 1100-og 1200-tallet. En del av den første danske
litteraturen er derfor også de islandske sagaer og Snorre Sturlason, fordi den
nordiske kulturarven og fortellerkunst var lik på dette tidspunktet. Absalons
krønikeskriver fra 1100-tallet, Saxo Grammaticus, er den første store danske
forfatter, selv om han skrev på latin. Noe dansk litteratur kjennes fra
middelalderen ellers, men først i løpet av den gryende opplysningstiden begynte
den danske litteraturen for alvor med Ludvig Holbergs komedier, som er like
aktuelle i dag. Som forløper for romantikken kan nevnes Johannes Ewald og Jens
Baggesen. Den internasjonalt best kjente dansken er nok forfatteren H.C.
Andersen, som begynte å skrive i romantikken og som er kjent for sine eventyr
som Den lille havfrue og Den stygge andungen. I forbindelse med Georg Brandes
litteraturkritikk og «det moderne gjennombrudd» ble forfatterne Henrik
Pontoppidan og J.P. Jacobsen toneangivende. Henrik Pontoppidan vant for øvrig
sammen med Karl Adolph Gjellerup nobelprisen i litteratur i 1917, den samme ære
skulle etter andre verdenskrig tilfalle en av det 20. århundres viktigste danske
forfattere, Johannes V. Jensen.

Andre kjente danske forfattere er Søren Kierkegaard, Gustav Wied, Martin
Andersen Nexø, Tom Kristensen, Karen Blixen og Peter Høeg.

Anders Sørensen Vedels It Hundrede I Vduaalde Danske Viser (1591, populært kalt
«Hundreviseboka») er det eldste tilfellet av systematisk innsamling av danske
folkeminner, og var også første gang middelalderballader kom på trykk i Europa.
Det var imidlertid først på 1800-tallet (etter modell av Brødrene Grimms tyske
Kinder- und Hausmärchen 1812-15) at den danske innsamlingen av folkeminner satte
i gang for fullt. Danske folkeeventyr kom ut for første gang i bokform i Mathias
Winthers samling på 1820-tallet, og tråden ble tatt opp av Svend Grundtvig fra
1840-tallet og utover århundret. Likevel er det nok Evald Tang Kristensen som er
den viktigste danske folkeminnesamleren, kjent for over åtti bøker med
innsamlede viser, eventyr og sagn fra Jylland.

Andre kjente danske folkeminnesamlere omfatter Axel Olrik, Peder Syv, Henning
Frederik Feilberg og H.P. Hansen. Dansk Folkemindesamling ble grunnlagt i 1904
som et statlig arkiv over folkeliv og -kultur, og bevarer alminnelige danskers
livshistorier, erindringer, tradisjoner og musikk for ettertiden.

De første kjente komponistene fra Danmark var faktisk tyskere, C.E.F. Weyse og
Friedrich Kuhlau fra slutten av 1700-tallet og fremover. Sammen med B.S.
Ingemann og J.P.E. Hartmann ble Niels W. Gade toneangivende i dansk musikk på
1800-tallet. Carl Nielsen fra starten av 1900-tallet er den eneste
internasjonalt kjente danske, klassiske komponist.

I midten av 1900-tallet gjorde Bent Fabricius-Bjerre og Jørgen Ingmann seg
bemerket internasjonalt. Av nyere dansk musikk kjent i Danmark eller
internasjonalt kan nevnes: Alphabeat, Anne Linnet, Aqua, D-A-D, Infernal, Junior
Senior, Nik & Jay, Kashmir, Mew, Michael Learns To Rock, Nephew, Outlandish,
Safri Duo, Saybia, Shu-bi-dua, S.O.A.P., Trentemøller, The Raveonettes, tv·2,
VETO, Volbeat og nasjonalskalden Kim Larsen.

Landets største og mest prestisjefylte teaterscene er Det Kongelige Teater
(grunnlagt 1748). Det holder til på Kongens Nytorv i København og organiserer
både drama og andre former for scenekunst og musikk. Andre kjente teaterscener i
Danmark omfatter blant annet Det ny Teater, Aarhus Teater og Aalborg Teater.

Danmark har gjennom Den Kongelige Ballet et av verdens ledende ballettkompani.
Det ble dannet allerede i 1771 som en del av Det Kongelige Teater, og har siden
2008 hatt Nikolaj Hübbe som kunstnerisk leder.

Operaen på Holmen, innviet 2005, er Det Kongelige Teaters operabygning. Denne
har plass til mellom 1 492 og 1 703 tilskuere, noe avhengig av orkestergravens
størrelse. Kunstnerisk leder for operaen er Kasper Holten.

Dansk film har vært med siden den aller første stumfilm. Asta Nielsen var den
første store danske skuespiller i stumfilmens dager. Nordisk Film ble grunnlagt
i 1906. Mellomkrigstiden var preget av de store skuespilltalentene Liva Weel, Ib
Schønberg og Poul Reichhardt. Fra denne perioden kjennes også film av Carl Th.
Dreyer, hvis filmer særlig dreier seg om religiøse spørsmål og den menneskelige
psyke. Etter krigen ble spesielt Morten Korch-genren og Far til Fire-filmene
populære. Erik Balling kom til å prege 1970-årene med Olsen Banden-filmene og
Lise Nørgaards Matador.

I 90-årene ble Lars von Trier for alvor berømt med en rekke filmer og rundt
århundreskiftet skulle Dogme-skolen komme til å gjøre dansk film verdensberømt
og innlede en periode med stort fokus på dansk film.

Store nålevende filmpersonligheter i Danmark innbefatter: Mads Mikkelsen, Iben
Hjejle, Connie Nielsen, Jesper Christensen, Brigitte Nielsen, Sven-Ole Thorsen
og Viggo Mortensen. Av nålevende instruktører kan nevnes: Lars von Trier, Bille
August, Thomas Vinterberg, Lone Scherfig, Susanne Bier og Ole Bornedal.

En dansk spesialitet er koldtbordet. Et dansk koldtbord består gjerne av
kjøttpålegg, røkt fisk, oster, grønnsaker, brød, salater og et par varme retter.
Sild i forskjellige varianter er en selvfølge; sild med rå løk er også mye brukt
som forrett, spesielt til frokost (tilsvarende lunch i Norge – det som kalles
frokost i Norge heter morgenmad på dansk). En ekte dansk frokost skal også
inneholde øl og snapps.

Danskene er et øldrikkende folkeslag, og i 2008 gikk det med ca. 520 millioner
liter øl i Danmark. Trenden går imidlertid i retning av mindre øldrikking, og
ølforbruket i Danmark har gått ned med 13 % siden 2003. Danskene drikker også
til sammen 25 millioner brennevin i året, og hver danske over 14 år forbruker
årlig øl, vin og brennevin tilsvarende 11,7 liter ren sprit. Kjente danske
bryggerier omfatter Carlsberg, Tuborg og Faxe.

Den organiserte idretten i Danmark begynte allerede i 1861. Den første tiden var
det vanlig med både skytte-, gymnastikk-, og idrettslag, og det var ofte en tett
kobling mellom idrett og politikk til langt inn på 1900-tallet. Nå organiseres
den danske idretten i de tre landsdekkende organisasjonene Danmarks
Idræts-Forbund (DIF), Danske Gymnastik- og Idrætsforeninger (DGI) og Dansk
Firmaidrætsforbund (DFIF). Disse samarbeider igjen i Idrættens Fællesråd, og har
som hovedinntektskilde spillemidler, da 39 % av overskuddet i det offentlige
spillmonopolet Danske Spil går til idretten.

Fotball er Danmarks mest populære idrett, og det danske herrelandslaget har hatt
gode internasjonale resultater, med en kvartfinale mot Brasil i VM i 1998 og
triumfen i EM i 1992 som høydepunkt. Landet har til tider også eksportert
toppspillere, slik som blant annet brødrene Brian og Michael Laudrup og
keeperkjempen Peter Schmeichel. En annen folkefavoritt er sykkelsport, med
Bjarne Riis' seier i Tour de France 1996 som et soleklart høydepunkt. Seiling er
også populært, der Paul Elvstrøm med sine gull i fire OL på rad ble en folkehelt
på 1960-tallet. På kvinnesiden er kanskje håndball landets mest populære idrett,
og det danske kvinnelandslaget har siden midten av 1990-tallet vunnet tre OL-,
ett VM- og tre EM-gull, samt flere sølvmedaljer og bronsemedaljer.

Sju danske objekter er oppført på UNESCOs liste over verdens kultur- og
naturarvsteder:

De eldste funn i Danmark av dyrefigurer risset i horn og ben fra eldre
steinalder viser at menneskene hadde kunnskaper og skaperevne til å lage både
bilder og skulpturer. Mye senere vokste Nydamstilen frem. Den er kjennetegnet
ved spiralornamentikk og en særegen form for dyrefigurer. Påvirkningen fra det
sentrale Europa viste seg tidlig med tyske og nederlandske malere som kom til
landet under Christian IV og Frederik III. Kunstnerne arbeidet i hovedsak med
portretter, men også med andre uttrykksformer. Da Kunstakademiet i København ble
opprettet i 1754 ble franskmannen Nicolas-Henri Jardin utnevnt som professor
sammen med J.F.J. Saly og med dette gjorde klassisismen sitt inntog i landet.
C.W. Eckersberg sto som den mest markante av de danske malerne i perioden og
fikk stor innflytelse på sin samtid og sine mange elever. På samme tid vant
Bertel Thorvaldsen berømmelse med sine skulpturer. I begynnelsen av 1900-tallet
var andre kunstnere med på å sette preg på kunsten, blant annet Anne Marie Carl
Nielsen med sine dyreskulpturer, Anders Bundgaard med Gefionspringvannet og
Edvard Eriksen med Den lille havfrue. Av andre kunstnere i dette århundret kan
nevnes Jens Ferdinand Willumsen og Joakim Skovgaard.

Danmark har museer og utstillinger i alle varianter, både ute og inne. Flere
steder i landet finnes kunstmuseer med verker av utenlandske og innenlandske
kunstnere av verdensformat, lokalhistoriske museer og naturhistoriske museer.
Det finnes museer som viser moselik og andre som viser vikingskip. Andre museer
omhandler sjøfart, fiskeri og jernbaner samt leketøy og motorkjøretøyer. En del
utradisjonelle museer kan man finne i slott, vanntårn og møller spredt over hele
landet.

Dansk arkitektur har sine røtter tilbake i vikingtiden, men den ble mer utpreget
i middelalderen da de første kirkene i romansk og gotisk stil ble reist flere
steder i landet. Frederik III og Christian IV inviterte hollandske og flamske
byggmestre og arkitekter til Danmark for å bygge slott i renessansestil. På
slutten av sin regjeringstid kunne Christian IV også innføre barokkstilen. I
nyere tid viste danske arkitekter sin fremgangsrike funksjonalisme. Dette har
utviklet seg til dagens arkitektur med blant annet Storebæltsbroen og Operaen på
Holmen.



https://no.wikipedia.org/wiki/Canada

Canada (Kanada) er et land i Nord-Amerika. Landet er en føderasjon bestående av
ti provinser og tre territorier, med Ottawa som hovedstad. Med en landmasse på
nesten 10 millioner km² er Canada verdens største land etter Russland. Canada
grenser til USA i sør og i nordvest (mot Alaska), og har kystlinjer mot
Atlanterhavet, Stillehavet og Nordishavet.

Navnet «Canada» kommer sannsynligvis fra det huron-irokesiske ordet kanata, som
betyr «landsby» eller «bosted». I 1535 benyttet den stedegne, opprinnelige
befolkningen (i regionen der dagens Ville de Québec / Québec by ligger) navnet
for å rettlede den franske oppdageren Jacques Cartier til landsbyen Stadacona.
Cartier benyttet senere ordet Canada til å referere til ikke bare denne
særskilte landsbyen, men til hele regionen til Donnacona (høvding av Stadacona);
ved 1545 hadde europeisk bøker og kart begynt å referere til denne regionen som
Canada.

På 1600- og 1700-tallet ble «Canada» benyttet for å henvise til delen av
Ny-Frankrike som lå langs St. Lawrence-elven og de nordlige breddene av de store
innsjøene. Området ble senere delt i to britiske kolonier, Øvre Canada og Nedre
Canada. De ble forent som provinsen Canada i 1841.

Ved den kanadiske konføderasjonen i 1867 ble «Canada» adoptert som det lovlige
navnet for det nye landet, og betegnelsen Dominion («herredømme») ble benyttet
som landets tittel. Da Canada sikret sitt politiske selvstyre fra Storbritannia
og Irland, begynte de kanadiske myndighetene i økende grad å benytte kun Canada
på statsdokumenter og avtaler, en endring som ble reflektert i navngivingen av
nasjonaldagen fra «Dominion Day» til «Canada Day» i 1982.

Canada strekker seg over den nordlige del av det nordamerikanske kontinent og
har et flateinnhold på 9 970 610 km². Landet er det nest største i verden, etter
Russland. Fra øst til vest omfatter Canada seks tidssoner. Canada er delt inn i
syv regioner, hver av dem med meget forskjellig topografi og klima.

Canadas motto, «fra hav til hav», er geografisk sett noe upresist. I tillegg til
landets kystlinjer mot Atlanterhavet og Stillehavet, har Canada en tredje
kystline mot Nordishavet, noe som gjør at Canada har verdens lengste kystlinje,
på 243 791 km. Canada har en 8 892 km lang grense mot USA, inkludert 2 477 km
mot Alaska, en delstat som hører til USA. I nord ligger de arktiske øyer mindre
enn 800 km fra Nordpolen. På den andre siden av Nordishavet har Canada Russland
som nabo. Øst for Baffinbukta ligger Grønland (Kalaallit Nunaat), som er en
selvstyrt del av Danmark, og utenfor øya Newfoundland ligger øygruppa
St.-Pierre-et-Miquelon som er et oversjøisk territorium tilhørende Frankrike.

Manitoba og nordlige Ontario er preget av innsjøer. Det er anslått at Canada har
1⁄7 av verdens ferskvannskilder. I tillegg til Great Lakes, som landet deler med
USA, har Canada mange store elver og innsjøer. Canadas høyeste punkt er Mount
Logan, med 5 929 meter over havet.

Samlet landbruksareal er beregnet til 675867.4 km² (tall for 2006), dette
tilsvarer 67,586,739 hektar.

Skog utgjør 35 % av landarealet (3,48 millioner km²). Landet har 9% av
skogarealet i verden, og 24% av verdens boreale skoger

De fleste av landets rundt 36 millioner innbyggere bor i et smalt belte på noen
hundre kilometer som strekker seg fra Atlanterhavet til Stillehavet langs den
sørlige grensen, hvor klimaet er mildere. . De viktigste byene er Toronto,
Montréal, Vancouver, Calgary, Ottawa, Halifax, Edmonton, og Winnipeg.

Landets viktigste naturressurser er olje, naturgass, fisk, salt, jern, nikkel,
sink, gull, bly, sølv, tømmer, grus og sand.

De fleste moderne canadiere er etterkommere av innvandrere fra Europa. Som en
motsetning til begrepet «melting pot», det vil si «smeltedigelen», som blir
brukt om befolkningen i andre engelsktalende land (som f.eks. Australia),
snakker canadiere om «the Canadian mosaic», altså «den kanadiske mosaikken» der
hver folke- og språkgruppe tradisjonelt har fått være seg selv, har hatt sin
plass i samfunnet og til sammen danner et felles bilde.

Canadas to offisielle språk er engelsk og fransk. Gjennom Official Languages Act
i juli 1969 ble fransk likestilt med engelsk i de statlige myndighetene, hvilket
ble innledningen på en prosess som gjorde at Canada omdefinerte seg som
tospråklig og mangekulturelt. I dag har fransk samme status som engelsk i
parlamentet, i føderale domstoler og alle andre føderale institutter; alle
innbyggere har rett til å få sin sak prøvd på enten engelsk eller fransk. Alle
offisielle språkminoriteter har i de fleste provinser og territorier rett til
skolegang på sitt eget språk, ved skoler som tilhører gruppen man tilhører. Selv
om Canada offentlig fører en «mangekulturell» politikk, må man kunne snakke
enten fransk eller engelsk for å bli canadisk innbygger.

Engelsk og fransk er morsmålet til henholdsvis 59,7 % (17 694 835) og 23,2 %
(6 864 615) av befolkningen, og språkene blir snakket hjemme av henholdsvis
68,3 % og 22,3 %. 98,5 % av den canadiske befolkningen snakker engelsk eller
fransk (67,5 % snakker kun engelsk, 13,3 % snakker kun fransk, og 17,7 % snakker
begge). Engelske og franske offisielle språksamfunn, definert av First Official
Language Spoken, består av henholdsvis 73,0 % og 23,6 % av befolkningen.

I Québec er fransk det eneste offisielle språket (85 % av den fransktalende
befolkningen bor her), i samsvar med Charte de la langue française som Parti
Québécois innførte i 1976. Staten garanterer likevel den engelskspråklige
befolkningen samt urbefolkningen visse rettigheter, og de fleste
samfunnstjenester er tilgjengelig på begge språkene. Det finnes, i tillegg til
den franskspråklige befolkningen i Québec, også minoriteter i New Brunswick,
østre og nordlige Ontario, Saskatchewan og sørlige Manitoba.

Den eneste provinsen der begge språkene er offisielle på provinsnivå er New
Brunswick, men mange provinser tilbyr samfunnstjenester på begge språkene.
5 470 820 personer oppga et ikke-offisielt språk som førstespråk, hvorav de
største var kinesisk (835 745), italiensk (469 485), tysk (738 080) og punjabi
(271 220).

I Canada er det definert tre urbefolkningsgrupper: indianere (i dag kalt First
Nations), inuiter og métiser. Urbefolkningen i Canada har en nesten dobbel så
høy befolkningsvekst som den øvrige befolkningen. Av 790 000 (3 % av Canadas
befolkning) er 69 % indianere, 26 % métis og 5 % inuiter.

Disse gruppene snakker mer enn 50 ulike språk, hvorav de fleste fremdeles
snakkes i Canada, men likevel er på vei til å dø ut. De eneste
urbefolkningsspråkene som viser en stabil utvikling er ojibwe; cree, brukt av
til sammen rundt 150 000 innbyggere; inuktitut, snakket av rundt 29 000
innbyggere, for det meste i Northwest Territories; Nunavut, Nunavik og
Nunatsiavut. I noen områder har noen av disse eller andre språk en form for
offisiell anerkjennelse, hvilket for eksempel kan bety at offentlige
samfunnstjenester må tilbys på disse.

Det er svært store forskjeller i det religiøse landskapet i Canada. Andelen
kristne varierer fra 97,1% i Newfoundland og Labrador til 54,9% i Britisk
Columbia. I landet som helhet er det ifølge folketellingen i 2001, 77,1% kristne
(43,2% katolikker, 29,2% protestanter, og 1,7% ortodokse), 16,5% ikke-religiøse,
2,0% muslimer, 1,1% jøder, 1,0% buddhister, 1,0% hinduer, og 0,9% sikher. Blant
de protestantiske kirkesamfunnene var 9,6% med i United Church of Canada, 6,9% i
Anglican Church of Canada, (2,6% beskrev seg som apostler, født-på-ny kristne og
evangeliske kristne) 2,5% baptister, 2,0% lutheranere, 1,9% bare prostestanter,
og 1,4% presbyterianere.

Det var uunngåelig at Nord-Amerika ble brennpunktet for en bitter rivalisering
mellom Kongeriket Storbritannia og Frankrike. Etter Québec bys fall i 1759,
tildelte Paris-traktaten alle franske landområder øst for Mississippi til
Kongeriket Storbritannia, unntagen øyene St. Pierre og Miquelon utenfor
Newfoundland.

De 65 000 fransktalende innbyggerne i Canada som nå kom under britisk styre,
hadde et eneste mål: å holde på sine tradisjoner, språk og kultur. I 1774 vedtok
Kongeriket Storbritannia Quebec Act som innrømmet offisiell anerkjennelse av
fransk sivilrett og garanterte språk- og religions-frihet.

Økningen i folketallet førte til dannelsen av Upper Canada (nå Ontario) og Lower
Canada (Quebec) i 1791. Begge koloniene fikk sin egen styrings-institusjon med
valgte representanter. Opprør i Upper og Lower Canada i 1837 og 1838 drev
Storbritannia og Irland å forene de to koloniene og den forenede kanadiske
provins ble dannet. I 1848 ble det innført parlamentarisme i denne forenede
koloni, utenrikssaker kom utenom. Canada vant enda mer selvstendighet, men
forble en del av det britiske imperium.

Det nye lands regjering var basert på det britiske parlamentariske system med en
generalguvernør (Kronens representant) og et parlament som bestod av Underhuset
og Senatet. Parlamentet hadde den lovgivende makt i saker av nasjonal interesse
(som strafferett, handel og nasjonalt forsvar) mens provinsene ble gitt
lovgivende makt i saker av «spesiell» interesse (som eiendom, borgerrett,
sykehus og utdanning).

Straks etter konføderasjonen ble Canada utvidet mot nordvest. Canada kjøpte
Rupert's Land, et område som strakte seg sør og vest i tusenvis av kilometer fra
Hudsonbukta, av Hudson's Bay Company som var blitt gitt det veldige området av
kong Karl II i 1670.

Canadas betydelige rolle under første verdenskrig ble belønnet med egen
representasjon, adskilt fra Storbritannia, i Folkeforbundet etter krigen.
Landets uavhengige stemme gjorde seg mer og mer gjeldende, og i 1931 ble Canadas
konstitusjonelle uavhengighet fra Storbritannia bekreftet ved at Statute of
Westminster ble vedtatt.

Merkbare forandringer har skjedd i Canadas immigrasjonsmønster. Før den 2.
verdenskrig kom de fleste immigranter fra De britiske øyer eller Øst-Europa.
Siden 1945 har stadig flere søreuropeere, asiater, søramerikanere og folk fra De
karibiske øyer beriket Canadas flerkulturelle mosaikk.

I 1982 kulminerte prosessen mot en større konstitusjonell reform i
undertegningen av Constitution Act hvor British North America Act av 1867 med
forskjellige lovendringer ble omdannet til Constitution Acts, 1867-1982.
Constitution (grunnloven), dens Charter of Rights and Freedoms og dens generelle
lovendringer redefinerer funksjonene og fullmaktene til den føderale regjering
og provins-regjeringene og stadfester individets og etniske gruppers
rettigheter.

Canada er et konstitusjonelt monarki med et politisk system basert på
parlamentarisme. Landet har lange demokratiske tradisjoner og er en forbundsstat
der provinsene har stort indre selvstyre.

Canadas statsoverhode er Dronning Elisabeth II, som også er overhode for
Storbritannia og en rekke andre tidligere britiske kolonier rundt om i verden.
Den kanadiske monarken har stort sett seremonielle oppgaver og utpeker en
generalguvernør på føderalt nivå og flere viseguvernører på provinsnivå som står
for det praktiske rundt de seremonielle oppgavene. David Lloyd Johnston har vært
Canadas generalguvernør siden 1. oktober 2010.

Den utøvende makten ledes av en folkevalgt statsminister, som er Canadas
regjeringssjef. Statsministeren kommer vanligvis fra partiet som har flertallet
i Underhuset, og både statsministeren og regjeringsmedlemmene er vanligvis valgt
inn i Underhuset. Fra 2006 til 2015 var Stephen Harper fra Canadas konservative
parti statsminister. Det liberale parti fikk flertall i parlamentsvalget i 2015
og 4. november 2015 overtok Justin Trudeau statsministerposten.

Det kanadiske parlamentet har to kamre; et valgt underhus (engelsk: «House of
Commons», fransk: «Chambre des communes») og et Senat hvor medlemmene blir
utpekt. Medlemmene i underhuset velges i flertallsvalg i enkeltmannkretser. Det
er den sittende regjeringen som har ansvaret for å skrive ut valg, noe som må
gjøres senest fem år etter forrige valg. Det kan også skrives ut nyvalg hvis
regjeringen mener den ikke har det nødvendige parlamentariske grunnlaget for å
fortsette.

Canada består av ti provinser og tre territorier. Provinsene har større
selvstyre fra de føderale myndighetene enn det territoriene har. Tidligere
statsminister i Canada Paul Martin uttalte i 2006 at han ønsket at territoriene
på lengre sikt skulle få status som provins.

Canadas nasjonalsymboler har sin bakgrunn i naturen, historiske og First
Nations-kilder. Bruken av lønneblad som Canadas symbol dateres tilbake til det
tidlige 18. århundret. Lønnebladet finnes på Canadas nåværende og tidligere
flagg, den canadiske penny-mynten og i Canadas riksvåpen. Andre viktige symboler
er beveren, kanadagåsa, islommen, kronen, RCMP (Canadas ridende politi) og mer
nylig totempålen og inukchuk.

Canada er en av verdens rikeste nasjoner, og hadde i 2011 et BNP på omtrent 1,75
billioner amerikanske dollar, og dermed en en meget høy inntekt per innbygger.
Landet er et medlem av Organisasjonen for økonomisk samarbeid og utvikling
(OECD) og G8, og er en av verdens topp ti handelsnasjoner. Canada har en blandet
økonomi, og er rangert over USA og de fleste vesteuropeiske land på Heritage
Foundations indeks over økonomisk frihet. De største utenlandske importørene av
kanadiske varer er USA, Storbritannia og Japan.

I det siste århundret har veksten innen Canadas industri, bergverk, og
tjenesteytende sektorer forvandlet nasjonen fra en hovedsakelig rural økonomi
til en avansert, urbanisert og industriell økonomi. Som mange andre vestlige
nasjoner er den kanadiske økonomien dominert av servicesektoren, som
sysselsetter om lag tre firedeler av landets arbeidsstyrke. Canada skiller seg
imidlertid fra andre utviklede land i det at betydningen av primærnæringene er
større, tømmer- og petroleumsindustrien er to av de mest fremtredende
elementene.

Canada er blant de få utviklede nasjonene som er nettoeksportører av energi. På
østkysten av Canada ligger det enorme mengder av naturgass under havbunnen, og
Alberta har også store olje- og gassressurser. Det store Athabasca
Tjæresand-området gir Canada verdens nest største påviste oljereserver etter
Saudi-Arabia Canada er i tillegg en av verdens største leverandører av
landbruksprodukter, den kanadiske prærien er en av de viktigste globale
produsenter av hvete, raps, og andre kornsorter. Canada er den største
produsenten av sink og uran i verden, og er også en ledende eksportør av mange
andre naturressurser, som for eksempel gull, nikkel, aluminium og bly. Mange
byer i Nord-Canada, der jordbruk er vanskelig, er bærekraftig på grunn av
nærliggende gruver eller større tømmerforekomster. Canada har også en betydelig
produksjonssektor sentrert i det sørlige Ontario og Quebec, med biler og
luftfart som særlig viktige næringer.

Canadas økonomiske integrasjon med USA har økt betydelig siden andre
verdenskrig. En rekke næringsspesifikke avtaler sørget for dette fram til en
frihandelsavtale mellom landene i 1988 eliminert toll og avgifter mellom de to
landene. I 1994 ble frihandelssonen utvidet til å inkludere Mexico gjennom North
American Free Trade Agreement (NAFTA). På midten av 1990-tallet begynte Canada,
under ledelse av Jean Chrétien, å vise til årlige budsjettoverskudd, og har
siden jevnt betalt ned den nasjonale gjelden.

I 2008 importerte Canada varer til en verdi på over $ 442 900 000 000, hvorav $
280 800 000 000 stammet fra USA, $ 11,7 milliarder fra Japan, og $ 11,3
milliarder fra Storbritannia. Landets handelsunderskudd utgjorde i 2009 4,8
milliarder kanadiske dollar, sammenlignet med et overskudd på 46,9 milliarder i
2008.

Finanskrisen i 2008 forårsaket en større resesjon, noe som førte til økende
arbeidsledighet i Canada Pr. oktober 2009 var Canadas nasjonale ledighet på 8,6
prosent. Ledighetsratene lokalt varierte fra 5,8 prosent i Manitoba til en topp
på 17 prosent i Newfoundland og Labrador Mellom oktober 2008 og oktober 2010
mistet det kanadiske arbeidsmarkedet 162 000 årsverk og totalt 224 000 faste
arbeidsplasser. Canadas nasjonale gjeld er anslått til totalt $ 566 700 000 000
for regnskapsåret 2010-11, opp fra $ 463 700 000 000 i 2008-09. Canadas netto
utenlandsgjeld økte med $ 41 milliarder til $ 194 000 000 000 i første kvartal
2010.

Canada er en industrialisert nasjon, med en av verdens mest utviklete
vitenskaps- og teknologisektorer. I 2011 ble nesten 1,88% av Canadas BNP
allokert til forskning og utvikling. Landet har produsert ti Nobelprisvinnere i
fysikk, kjemi og medisin, og er hjem til en rekke ledende globale
teknologiselskaper, for eksempel smarttelefonprodusenten Research In Motion som
står bak BlackBerry. Canada rangerer på tolvteplass i verden på listen over
internettbrukere i prosentandel av befolkningen, med 28 millioner brukere
(tilsvarende 84,3% av den totale befolkningen).

Canadian Space Agency driver et av verdens mest aktive romprogrammer, og Canada
deltar også på den internasjonale romstasjonen ISS. De er pionerer innen
romrobotikk, etter å ha bygget Canadarm, Canadarm2 og Dextre robotmanipulatorer.
Siden 1960 har Canadas romfartsindustri designet og bygget 10 satellitter.
Canada har også produsert en vellykket og mye brukt sonderakett, Black
Brant-raketten. Over 1000 Black Brants har blitt skutt opp siden raketten ble
introdusert i 1961.

Canadisk kultur har gjennom historien blitt påvirket av britisk, fransk og
urfolkenes kultur og tradisjoner. Den har også blitt påvirket av amerikansk
kultur, både fordi USA ligger nær Canada og grunnet migrasjon mellom disse
landene. Amerikanske media og underholdning er populære, om ikke dominerende, i
den engelskspråklige delen av Canada. Samtidig kan det også diskuteres hvorvidt
canadiske kulturelle produkter og underholdning er populære i USA og resten av
verden. Mye kultur blir merket samlet som «nordamerikansk» eller «global».

Føderale regjeringsprogrammer, lover og institusjoner finnes for å støtte og
opprettholde canadisk kultur og kulturskaping, slik som for eksempel Canadian
Broadcasting Corporation (CBC), National Film Board of Canada (NFB) og Canadian
Radio-television and Telecommunications Commission (CRTC).

Canada er et geografisk stort og etnisk blandet land. Canadisk kultur har også
blitt veldig påvirket av immigranter fra hele verden. Mange canadiere setter
pris på det flerkulturelle samfunnet og ser på canadisk kultur som
multikulturell. Den flerkulturelle arven blir definert i Section 27 of the
Canadian Charter of Rights and Freedoms.

Canadas offisielle nasjonalidretter er ishockey om vinteren og lacrosse om
sommeren. Ishockey er også den mest populære sporten i landet. Canadas sju
største storbyområder – Toronto, Montreal, Vancouver, Ottawa, Calgary, Edmonton
og Winnipeg – har rett til plass i National Hockey League / Ligue Nationale de
Hockey (NHL), og det er flere canadiske spillere i ligaen enn fra alle andre
land til sammen. Etter hockey og lacrosse er andre populære idretter curling og
Amerikansk fotball. Sistnevnte spilles også profesjonelt i Canadian Football
League (CFL). Golf, baseball, ski, fotball og basketball blir spilt mye av
ungdom og på amatørnivå, men profesjonelle ligaer er ikke utbredt. Ett
basketballag, Toronto Raptors, spiller i NBA .

Flere høyt profilerte internasjonale idrettsarrangementer har funnet sted i
Canada, inkludert Sommer-OL 1976, Vinter-OL 1988 og U20-VM i herrefotball 2007.
Vinter-OL 2010 og de Paralympiske leker ble avholdt i Vancouver, Canada. Canada
vant 14 gullmedaljer på hjemmebane, blant annet i curling og ishockey i OL.



https://no.wikipedia.org/wiki/Marco_Polo

Marco Polo (født 15. september 1254 antagelig i Venezia, død 8. januar 1324
samme sted) var en italiensk handelsreisende og oppdager. Han vokste opp i en
anerkjent handelsfamilie i Venezia, og hans far Niccolò Polo var en handelsmann
av adelig byrd. Hans slekt, som antagelig hadde sine røtter i Dalmatia, hadde
hatt handelshus i Venezia i mer enn 200 år.

Da han var 15 år, kom hans far Niccolò og hans onkel Maffeo tilbake etter nesten
ti års reise i Asia. De hadde reist helt til Karakorum i Mongolia, der de hadde
møtt Kublai-khan, keiseren over det enorme Mongolriket, som strakte seg fra
Midtøsten til Kina. Han hadde bedt dem reise tilbake og formidle et personlig
budskap til paven fra Kublai Khan om at han ønsket at paven sendte ham 100 lærde
til hans hoff for å informere ham om den kristne tro. Han ville at Polo-brødrene
skulle følge dem tilbake khanen. Men i Roma var paven nylig død. I to år ventet
Niccolò og Maffeo på at en ny pave skulle bli valgt, slik at de kunne formidle
mongolkeiserens ønske. Til slutt gav de opp, og dro i 1271 på en ny reise mot
øst. På denne reisen tok de med seg Marco Polo (17), ettersom hans mor var død.

Et annet ønske Kublai Khan hadde, var hellig olje fra oljelampen som brant over
Jesu grav i Jerusalem. Polo-familien dro derfor først til Akko, den siste
gjenværende korsfarerbyen i Palestina, for å dra derfra til Jerusalem for å
hente oljen. Mens de oppholdt seg i denne byen, kom det bud fra Roma om at
biskopen av Akko var blitt valgt til ny pave. Polo-brødrene henvendte seg straks
til den nyvalgte paven med budskapet fra Kublai Khan. Biskopen oppfordret
prelater i Akko om å melde seg, men bare to munker stilte seg til disposisjon
for å bli med til mongolriket.

Polo-familien reiste så videre nordover og inn i Il-khanens rike i følge med de
to munkene. Men da de kom over en slagmark hvor det ennå lå en mengde døde
mennesker og hester, fikk munkene kalde føtter og vendte om. Poloene fortsatte
videre alene, først til Il-Khanens hovedstad Tabriz for å presentere sine
reisedokumenter. Deretter hadde de fritt leide sørover gjennom Il-khanens rike
(Persia). De hadde planer om å seile fra Hormuz (Hormuz-stredet ved Persiabukta)
til India og Kina. Men da de kom til Hormuz var det ingen dhower tilgjengelige,
så de vendte om og dro nordover gjennom Lut-ørkenen i det østlige Persia til
Mashad i Sentral-Asia. Fra Mashad dro de østover gjennom det nordlige
Afghanistan over Pamirfjellene til Kashgar, deretter gjennom Taklamakan-ørkenen
til Kina. Polo-brødrenes mål var å reise videre nordover til Karakorum, der de
sist hadde møtt keiseren. Nå fikk de beskjed om at keiseren hadde flyttet
østover til Shangdu (det mytiske Xanadu), og Polo-familien reiste etter. Men
også denne gangen kom de for sent, keiseren hadde nettopp reist videre til
Khanbaliq, dagens Beijing, hvor han i 1266 hadde bygget Den forbudte by. Shangdu
var keiserens sommer-residens, og store deler av hans hoff oppholdt seg fortsatt
der. Fra Shangdu til Khanbaliq ble Polo-familien ført i et imponerende opptog av
soldater og keiserens hoff, som nå selv fulgte etter sin keiser. Da de endelig
nådde keiseren i Khanbaliq, hadde Polo-familien vært underveis i 4 år.

I Kina var Niccolò, Maffeo og Marco lenge i tjeneste hos keiser Kublai Khan,
sønnesønn av Djengis Khan. Marco var ung, observant og lærenem, og imponerte
keiseren. Han fikk derfor en rekke viktige oppdrag for keiseren rundt om i
landet, blant annet fikk han i oppdrag å observere og rapportere om forholdene i
de nordligste provinsene av det nyerobrede Song-riket (Sør-Kina) og her skal han
ha vært guvernør i Yunnan-provinsen en periode. Slik skal han ha fått
førstehånds opplysninger om forholdene i store deler av Kina. Han deltok også i
en keiserlig straffeekspedisjon til vasall-staten Burma (som ble knust for
godt), og han reiste helt til kysten av Bengalbukta der han møtte handelsmenn
fra India, og fikk dermed også utførlig informasjon om dette landet. På vei til
Burma hadde han også møtt samfunn med tibetanske buddhister, en folkegruppe han
omtalte med forakt.

I 1294 fikk Polo-familien i oppdrag å følge en mongolprinsesse fra Khanbaliq til
Il-khanens hovedstad Tabriz i Nord-Persia, der prinsessen skulle giftes med
Il-Khanen. Dette var noe Poloene hadde bedt om, i håpet om at det ville kunne gi
dem muligheten til å komme hjem. En flåte av store djunker med soldater og
prinsessens hoff seilte ut fra Hangzhou, hvortil Poloene hadde kommet med båt
langs Den keiserlige kanal fra Khanbaliq sammen med prinsessen. Fra Hangzhou
seilte de rundt Malakkahalvøya gjennom Malakkastredet til Malabarkysten i India,
og derfra via øya Sokotra utenfor østspissen av Somalia til Hormuz i
Hormuzstredet, der prinsessen ble ført i land i hennes nye hjemland. Reisen
hadde vært strabasiøs, og av de 600 som hadde reist ut fra Hangzou med
Polo-familien og prinsessen, var det bare en håndfull igjen. Polo-familien
fulgte prinsessen over land til Tabriz. Der fikk de melding om at Kublai Khan
var død. De var dermed løst fra sine forpliktelser overfor keiseren, og de kunne
dra hvor de ville. De reiste tilbake til Venezia via Trapezunt og
Konstantinopel, og slo seg ned i hjembyen i 1295 som rike menn. Marco Polo hadde
da vært på reise i 24 år.

Marco Polos reise til Kina er berømt fordi den ble nedskrevet og distribuert i
Europa, og ble svært populær. Østen var på denne tiden mystisk og ukjent for
europeere. Marco Polo hadde sett og opplevd mer av Asia enn noen annen europeer
tidligere. Historien om hans reise ble skrevet takket være et fengselsopphold.
Tre år etter hjemkomsten deltok han nemlig i et sjøslag mot Genova, ble tatt til
fange og kastet i fengsel som krigsfange. I cellen samarbeidet han om
beretningen om sine reiser med medfangen, den skrivekyndige Rustichello av Pisa.
Denne beretningen har blitt stående gjennom tidene som den mest berømte
reiseskildringen fra Asia, og hans navn ble udødelig.

Marco Polos beretning ble kjent som Il Millione. Det er vanskelig å komme til
bunns i årsaken: Kanskje kan Polo-familien ha benyttet navnet Emilione for å
skjelne dem fra andre venetianske familier ved navn Polo. Ellers er det blitt
sagt at det er skildringene av de enorme dimensjonene i Kina (avstander,
rismarker, keiserens hoff og rikdom, antallet mennesker og dyr, soldater og skip
osv.) som gav boken dette tilnavnet (altså etter tallordet million).

Hans beretning om ting som brennende stein (steinkull), fyrverkeri, papirpenger
og kompass vakte stor undring og skepsis. Mange ville ikke tro ham, hans
beretning ble sett på som skipperskrøner. Også i dag er det forskere som er
skeptiske til om Marco Polo var i Kina. Han nevner f.eks. ingen ting om Den
kinesiske mur eller fotbinding. Forsvarere av Marco Polo peker på at muren på
denne tiden var en skygge av seg selv etter at den i hundrevis av år hadde blitt
neglisjert. Det var under det etterfølgende Ming-dynastiet at muren var blitt
gjenoppbygget og nådde sin nåværende prakt. Men en mann ved navn Christoffer
Columbus trodde på beretningen, og ville finne sjøveien mot vest til Marco Polos
Kina. Takket være den drømmen Marco Polos beretning skapte i Columbus, ble
sjøveien til Amerika åpnet 200 år senere.



https://no.wikipedia.org/wiki/Skj%C3%A5k

Skjåk i Gudbrandsdalen er en kommune og fjellbygd i Oppland. Kommunen ligger
lengst vest i Ottadalen. Den grenser i nord til Norddal, Rauma og Lesja, i øst
og sørøst til Lom, sør til Luster og i vest til Stryn og Stranda. Breheimen og
Reinheimen ligger begge i Skjåk. Skjåk har et areal på 2140.45 km2, av dette er
75 km2 vann, 19 km2 landbruksareal, 129 km2 produktivt skogareal og 1917 km2
annet landareal. Skjåk er den kommunen i landet som har størst prosentvis verna
område, p.t. er 79% av kommunens areal verna etter Naturvernlova.

Skjåk kommune ble opprettet 1. januar 1866 som selvstendig administrativ enhet.
Før dette var Skjåk en del av Lom kommune. Skjåk hadde ved etableringen 2 691
innbyggere. Navnet Skjåk har sin opprinnelse i gammelnorsk, Skidakr eller
Skeidakr.

Bygda ligger langs en av de viktigste ferdselsårene mellom Stryn og Nordfjord,
Geiranger og Sunnmøre og de andre Ottadalskommunene i øst, Vågå og Lom, Rv15.
Landbruksbygda med mange gårder ligger i et bredt dalføre med høye fjell på
begge sider, furumoer og bratte lier og i dalbunnen elva Otta. Kommer du fra
Stryn eller fra Geiranger, vil du kjøre forbi Grotliområdet og Billingsdalen med
høyfjell og mange vassdrag før du etter hvert kommer til bygdesenteret Bismo.

Bismo er et moderne bygdesenter der de fleste har sitt arbeid i industri, handel
og tjenesteyting. Kommunen består ellers av Ånstad (Skjåk), Nordberg,
Ramstadstrond, Bråtå og Grotli.

Skjåk har et aktivt landbruk med gode tradisjoner innen griseavl. De siste årene
har det blitt etablert samdriftsfjøs i Skjåk både med griseavl og
storfeproduksjon. I kommunesenteret Bismo finnes det mye industri. Her blir det
produsert alt fra møbler og mat, til utstyr til offshoreindustrien. Skjåk har en
sterk mattradisjon, noe som fører til mange lokale matprodusenter.

Hellig Olav så utover bygda Lom/Skjåk (som heilt fram til midten av 1800-talet
låg under bygda Lom) på sin kristningsferd og sa følgende: «Det er synd å brenne
så fager ei bygd», i Skjåk ville de ikke på denne tiden legge seg under kristen
tro.

Skjåk har innlandsklima med svært lite nedbør, kalde vintrer, varme somrer og
betydelige forskjeller mellom dag- og nattetemperaturen i sommerhalvåret.
Normalverdier for perioden 1961−1990 er gitt i tabellen nedenfor.

Skjåkbygda ligger i regnskygge. Skjåk har de tørreste områdene i landet med en
middel årsnedbør på mindre enn 300 mm. Tilgangen på vann har derfor alltid vært
en minimumsfaktor for jordbruk og særlig åkerbruket. Åkervanning i Skjåk er
således kanskje jevngammel med korndyrkinga. Spesielt etter svartedauden, da
folketallet begynte å stige igjen, ble det en hovedoppgave å skaffe fram vann
fra fjellet til åkrene i bygda. Kilometerlange veiter ble gravd ut inne på
fjellet – såkalte vassveger – for å føre vann fram til de tørre åkrene i bygda.
Demninger med forskjellige typer tappemekanismer ble bygd flere steder, og
vassdelinger ble forhandlet fram mellom gårder og grender. Disse
vannrettighetene står fremdeles sterkt i bygda.



https://no.wikipedia.org/wiki/Call_Girl

Call Girl er en svensk-norsk-irsk-finsk dramafilm fra 2012 i regi av Mikael
Marcimain. Manuset ble skrevet av Marietta von Hausswolff von Baumgarten. Filmen
er inspirert av den såkalte Geijeraffären som utspilte seg i 1970-årene. I én av
hovedrollene finner vi Pernilla August i rollen som bordellmammaen Dagmar Glans
basert på virkelighetens Doris Hopp. Norske Sven Nordin spiller rollen som
Glenn, mens norske Kristoffer Joner spiller rollen som Sören Laurell-Wall.

Filmen vekket allerede innen premieren oppmerksomhet da én av rollefigurene som
har sex med en mindreårig prostituert ifølge enkelte påminnet om Olof Palme.
Palmes familie uttalte at den overveide å politianmelde filmen for ærekrenking.
Filmskaperne oppgav imidlertid at filmen var en fiktiv kunstnerlig fri historie.
7. desember 2012 ble det meddelt at Mårten Palme hadde anmeldt filmen for
ærekrenking av en avdød. Justitiekanslern besluttet imidlertid i januar 2013 -
etter kort betenkelsestid - å avslå anmeldelsen med begrunnelsen at det ikke
fantes grunner til å løfte spørsmålet til offentlig påtale. I stedet foregikk
det diskusjoner mellom familien Palme og filmens regissør, produsent, ansvarlige
utgiver og Garagefilm der det ble inngått en overenskomst om at den såkalte
«Hotellscenen» (hvor statsministeren har sex med en mindreårig) skulle klippes
bort innen filmen ble utgitt på DVD og Blu-ray.

Filmen ble belønnet med International Critics' Award (FIPRESCI) under Toronto
internasjonale filmfestival i 2012 og publikumprisen under Stockholms
filmfestival. Under Guldbaggegallaen 2013 ble den nominert til elleve priser,
deriblant for beste film, beste regi og beste manus.

I en annen handlingslinje følger vi den unge politimannen John Sandbergs
etterforskning av hennes virksomhet. Han oppdager raskt at Glans har mektige
klienter, men opplever også at etterforskningen blir hemmet av hans overordnede
og at han blir truet på livet av onde karakterer. Politiet bryter opp
prostitusjonsringen, men de mektige klientene unngår å bli navngitt i skandalen.
Dagmars rettegang blir avsluttet med at hun blir dømt til betinget fengsel før
hun får vitnet om at hun er en mindreårig prostituert. I kjølvannet av
rettegangen blir Sandberg drept i en stikke av-ulykke og hans rapport om affæren
blir hemmeligstemplet av den nyvalgte regjeringen. Filmen ender med at Iris
rømmer fra ungdomshjemmet til en uklar skjebne.

Under Guldbaggegallaen 2013 ble Call Girl nominert til elleve Guldbaggar og vant
fire stykker.



https://no.wikipedia.org/wiki/Arealberegning_av_bygninger

Arealberegning av bygninger er i Norge i hovedsak regulert i disse bestemmelser:

Når myndighetene skal beregne eiendomsskatt, formuesskatt eller kommunale
avgifter er det ikke likegyldig om en bolig er 70 eller 150 kvadratmeter. Det er
avhengig av hva som blir tatt med og hvordan tallene legges sammen. Det er opp
til kommunen å fastsette beregningsmetoder for utregninger av eiendomsskatt med
de begrensninger som er gitt i loven. Utgangspunktet er stort sett bruksareal
(BRA). Ved søknad om tilbygg til en bolig bestemmer kommunens reguleringsplan
utnyttelsgraden som skal være oppgitt i prosenter bebygd areal (% BYA).

I tiden før industrialiseringen sto enhver grunneiger fritt til å disponere sin
eiendom. På landsbygda var det plass og vilje til å bygge veier, jernbaner,
industribygg og arealer til rekreasjon. Man lot den enkelte grunneier få
disponere sin eiendom slik han ville. Bare i de aller tettest befolkede stedene,
i byene, var det vedtekter om som gatelinjer, branngavler og renovasjon. Første
norske standard for bygningers arealer og volumer, regler for måling, ble
vedtatt 4. mai 1954 (NS 848). Standarden fastla visse areal- og volumbegreper
for bygninger og ga regler for hvordan disse arealene og volumene skulle måles.
Standarden definerte følgende arealbegreper: bruttoareal, nettoareal, leieareal
og dekkareal. Bruttoareal og nettoareal tilsvarer det vi bruker i dag. Leieareal
tilsvarer slik sett tilnærmet bruksareal. Dekkareal tilsvarer, grovt sett,
bebygd areal etter dagens gjeldende standard. Praksis synes å ha vært at plan
med fri takhøyde 1,5 m eller mer ble ansett som måleverdige. Vi har hatt
følgende endringer i bestemmelsene:

Tabellen angir hvilke areal som medregnes i BYA og BRA etter henholdsvis NS 3940
og teknisk forskrift TEK.

Hvor stor skal arealet for parkeringsplass være? Veiledningen oppgir mellom 18
og 25 kvadratmeter, men at det er kommunen som bestemmer. Oslo kommune er delt
inn i «den tette byen» og den «åpne byen». Her varierer antall parkeringsplasser
fra 0,15 for omsorgsbolig med et rom til to parkeringsplasser for småhus med
egen parkering. Kommunen viser til Statens vegvesen når arealet skal beregnes.
Her er det forskjellige alternativer med oppgitte minstemål.

Målereglene er tatt inn i retningslinjene for markedsføring av boliger som er
fastsatt av forbrukermyndighetene. Når areal skal oppgis ved annonsering, skal
boenhetens totale bruksareal (BRA) og samlet areal for primære rom (P-ROM)
innenfor selve boenheten, inkludert innvendige vegger mellom disse, fremkomme.
Det skal i tillegg være en listing av de aktuelle P-Rommene.

Den 12. okt 2010 endret skatteetaten måle-reglene. Den eneste forskjellen til
takstbransjen er at skatteetaten presiserer etter hobbyrom: (vevstue og
lignende) Skatteetaten definerer også forskjellen på omkledningsrom (P-ROM) og
garderoberom (S-ROM). «Dersom det er mulig å stelle seg i garderoberommet, vil
rommet regnes som et P-ROM (omkledningsrom).»

Det er enkelt å oppgradere noen S-ROM til P-ROM fordi standarden ikke stiller
krav til at rommene skal være godkjent for varig opphold. Vær oppmerksom på at
det er bruken av rommene på markedsføringstidspunktet som avgjør om rommet
defineres som P-rom eller S-rom. Dette innebærer at et rom kan klassifiseres som
P-rom selv om rommet ikke tilfredsstiller kravene til varig opphold etter
byggeforskriftene.

Arealene som står oppført i taksten gjelder for det tidspunkt oppmålingen fant
sted. En eventuell bruksendring av rommene kan være avgjørende for om rommene er
primære eller sekundære rom. I hovedsak er det bruken av rommene ved befaringen
som avgjør om rommet defineres som P-ROM eller S-ROM, men i mange tilfeller må
takstmannen bruke skjønn. Dette betyr at rommene kan defineres både som P-ROM
eller S-ROM avhengig av bruken. Ved tvil om rom egner seg for varig opphold
p.g.a. for eksempel ombygging eller skade – skal takstmannen alltid legge inn
forklarende tekst i takstrapporten.

Romfordeling Taksten inneholder en tabell som viser en spesifisering av
P-rommene og S-rommene for hver etasje. I markedsføringen av boligen skal
P-rommene spesifiseres.

De nye reglene innebærer at likningsverdien fastsettes med utgangspunkt i en
kvadratmeterpris som beregnes årlig av Statistisk sentralbyrå.
Kvadratmeterprisen skal gi uttrykk for en anslått markedsverdi pr. kvadratmeter
og bygger på statistiske opplysninger om omsatte boliger (boligtype, areal,
geografisk beliggenhet og alder). I tillegg tas det hensyn til om boligen ligger
i et område som er tett eller spredt bebygget. Likningsverdien for primærboliger
(der boligeier er folkeregistrert bosatt) vil utgjøre 25 prosent av den
beregnede kvadratmeterprisen multiplisert med boligens areal. Likningsverdien
for sekundærboliger (alle andre boliger man måtte eie) vil utgjøre 40 prosent av
den beregnede kvadratmeterprisen multiplisert med boligens areal. Se også:
Formuesskatt i Norge

Verken standard eller takst har krav om at måleverdige rom skal være godkjent
for varig opphold. En rekke forhold må være på plass for at utleiedelen skal
godkjennes som bolig. Husk at det er en grunn til at reglene er som de er, og at
de i hovedsak går på momenter i forbindelse med din egen og leietakers
sikkerhet. De viktigste kravene er:

Ifølge TEK-10 skal rom for varig opphold ha vinduer, utsyn og tilfredsstillende
tilgang på dagslys. Bestemmelsen om dagslys har et unntak («med mindre oppholds-
og arbeidssituasjonen tilsier noe annet»), men man kan neppe benytte unntaket
for boligrom. En tommelfingerregel er ti-prosent-regelen. Den sier at effektivt
glassareal skal være minst 10 % av golvarealet i rommet. Dersom det er en
balkong over eller under vinduet, skal balkonggolvets areal regnes med i
golvarealet.

Kravet til rømningsvei i en boenhet er at det skal være minst 1 utgang. Merk at
det ikke er et krav at alle vinduer i soverom skal være rømningsvinduer, selv om
det er anbefalt. Dersom boenheten går over to etasjer, for eksempel med loft er
det et krav at det er en ekstra rømningsvei fra loftet. Hovedrømningsvei er via
intern trapp. Alternativ rømningsvei fra loftet kan være vindu eller balkong.
Det er da et krav at vinduet eller balkongen ikke er mer enn 5m over bakken.
Dersom rømningsveien er vindu må vinduet oppfylle kravene til rømningsvindu.
Vinduer som i åpen stilling har en fri åpning hvor høyde og bredde til sammen
utgjør minst 1,5 m, kan godkjennes til rømming. Høyden må ikke være mindre enn
0,6 m og bredden ikke mindre enn 0,5 m. For svingvinduer regnes fri åpning som
avstand mellom karm og dreieakse når vinduet slår opp i 90°. For topphengslede
og glidehengslede vinduer med horisontal dreieakse regnes høyden som avstand fra
karm til vindusplanet vinkelrett på vindusplanet, forutsatt at vinduet kan
låses/balanseres i denne posisjonen. Dersom det er kjeller i boenheten så er det
tilstrekkelig rømningsvei med en dør direkte ut til det fri. Alternativt er det
tilstrekkelig med trapp opp til hovedetasje, og en utgang via vindu som
oppfyller kravene til rømningsvindu. Kjellervindu som rømningsvei må være
særskilt tilrettelagt:

Rom for varig opphold skal ha vindu som gir tilfredsstillende utsyn med mindre
virksomheten tilsier noe annet. For boenheter i kjeller er kravet til utsyn
kanskje det mest problematiske. Kravet til utsyn er konkretisert ved at man skal
kunne se ut når man sitter i rommet, definert ved at underkant glassflate i
vindu ikke skal være høyere oppe enn 1m over gulv. Det er tillatt at stue i
sekundærleilighet ikke har utsyn iht. til dette kravet, men det er ikke tillatt
for soverom. I tettbebyggelse er det tilstrekkelig med utsyn mot husrekker,
gateløp, bakgård o.l.

Rommelighet er forholdet mellom antall rom og antall personer i husholdningen.
Dersom husholdningen disponerer ett rom for hver person eller ett rom mer enn
dette, regnes det for «normalt». Er det flere personer enn antall rom kaller vi
det «trangt», og er antall personer minst to flere enn antall rom, kaller vi det
«svært trangt». To rom mer enn antall bosatte kalles «romslig» og minst tre
flere rom enn antall bosatte kalles «svært romslig». For de som bor alene,
regnes ett rom for trangt.Kjøkken og andre små rom som bad, entré og lignende er
ikke med i romantallet for denne beregning. Statistisk sentralbyrås definisjon
er illustrert i denne tabellen:

På tross av en viss komfortutvikling siden disse arealnormene ble lansert i
1990-årene, er det lite annet som taler for at de ikke fortsatt er gangbare. Vi
ser imidlertid at intervallet for normal boligstandard er innsnevret for
1-personshusholdninger. Grunnlaget her er Husbankens basispremiss om at det skal
kunne bo to personer i alle permanente boliger. Med utgangspunkt i den økende
andelen varige 1-personshushold er det naturlig å åpne for et nedadgående trinn
til. Dette vil ikke bare innvirke på arealforbruket, men også åpne for at det
oppføres flere boliger tilpassets såvel aleneboerens behov som økonomi.

En noe tilsvarende fordeling av normalt arealforbruk for ulike
husholdningsstørrelser kan beskrives med den såkalte kvadratrotskalaen.
Kvadratrotskalaen er en såkalt ekvivalensskala og en betydelig empirisk
signifikans gjør at den stadig oftere benyttes i boforholdsanalyser. Ekvivalente
nedre og øvre grenser for normal bostandard oppgitt i primærareal (P-ROM) der
minstestandard (nedre normal) 55 m² for 2-persons husholdninger danner basis for
beregningen. Øvre normalgrense for tilsvarende husholdningstørrelse er 100 m².
Blå strek i tabellen viser kvadratrotskalaen.

Skal du vurdere en bolig etter disse normene, da er det dine definisjoner som
gjelder. I takstrapporten var følgende rom oppgitt: Vindfang, hall, stue,
spisestue, kjøkken, soverom, vaskerom, toalettrom, bad, loftstue, tre soverom og
bad. Du stryker de rommene som ikke skal være med, i tillegg var to av
soverommene ikke brukbare tilvarig opphold. Dette gir gir fem rom. Den øverste
tabellen viser at dette gir normal bostandard for fire til fem personer.

P-ROM er oppgitt til 156 m². De to soverommene reduserer ditt primærareal til
132 m². En rød loddrett strek markerer dette i den nederste tabellen. Boligen
har normal standard for fire til fem personer. Hvis de to soverommene
oppgraderes vil boligen ha normal størrelse for seks til sju personer.

Arealmålinger har ingen internasjonal standard. Det er derfor umulig å
sammeligne tall mellom land. De skandinaviske land har hver sin standard med
forskjellige definisjoner og betegnelser. EU har bestemt at det skal komme en ny
standard, EN 15221-6 Fasilitetstyring – part 6 Areal- og volumberegning. Under
forarbeidet oppdaget de at arealet på samme bygning kunne variere opp til 30
prosent mellom de forskjellige EU/EØS land. Den nye europeiske standard (under
arbeid) er grovt lik dagens norske. Forslaget skiller mellom innvendige
bærevegger og skillevegger. Når standard blir godkjent får vi også ny regler i
Norge.



https://no.wikipedia.org/wiki/Kroatia

Kroatia (kroatisk: Hrvatska), offisielt Republikken Kroatia (kroatisk: Republika
Hrvatska) er et land i Europa som grenser mot Adriaterhavet i sørvest, Slovenia
i nordvest, Ungarn i nord samt Serbia, Bosnia-Hercegovina og Montenegro i øst.
Hovedstaden og det økonomiske senter er Zagreb. Landet er en tidligere
jugoslavisk republikk og består av 21 fylker. Landskapet domineres av en
lavslette i øst (Slavonia og et sørgående fjellandskap langs havet i vest
(Dalmatia). Kysten i vest har siden omkring 2000 hatt et kraftig oppsving i
turisme, landets nye hovednæring.

Kroatene vandret inn østfra på 500-tallet og dannet en selvstendig kroatisk stat
i høymiddelalderen, fra 910 til 1091. Deretter var området i 827 år en del av
Ungarn eller Østerrike, med korte unntak da tyrkerne la under seg Nord-Balkan på
1500-tallet. Under andre verdenskrig oppstod en kroatisk stat som samarbeidet
med det nasjonalsosialistiske Tyskland og dominerte det okkuperte jugoslaviske
territoriet.

Kroatia var sammen med Slovenia den rikeste og mest industrialiserte delen av
Jugoslavia, og rev seg i 1991 løs fra unionen. Det endte med en blodig krig mot
det serbisk-dominerte Jugoslavia, den startet med jugoslavisk angrep på Vukovar
helt i øst og Knin i vest. Kroatias ledende politiker siden 1960-tallet har vært
Frano Tudjman, som ble landets første president. Kroatia er medlem av NATO og
ble medlem av EU 1. juli 2013. Om lag 90 % av befolkningen er kroater og stort
sett katolikker, resten er slovenere, serbere, ungarere og andre minoriteter.

Landet omfatter landskapene (det egentlige) Kroatia, Slavonia, Dalmatia og det
sørlige Istria. Den nordøstlige delen av landet er flatt og fruktbart (Den
pannoniske slette), områdene i nordvest og vest tilhører De dinariske alper. Det
er flere karstlandskap i Kroatia. Det største av disse områdene er Ličko polje
(465 km²)

Naturen i Kroatia er storslagen. Her møter man majestetiske fjell, krystallklart
vann, eviggrønne pinjeskoger og en dramatisk skjærgård. Kysten har
middelhavsklima med varm, tørr sommer og mild, regnfull vinter, mens innlandet
har et mer kontinentalt klima.

Kroatias areal består av 56 594 km² landareal og 31 067 km² havområder. Om lag
53 % av landarealet er lavland under 200 moh., mens 4 % ligger over 1000 moh.
Høyest beliggende bosetning er Begovo Razdolje (1 060 moh.), med 48 innbyggere i
2001.

Kystlinjen er 5835 km lang, herav 1 777 km langs fastlandet og 4058 km langs
øyer. Samlet lengde av landegrensene er 2 028 km, herav mot Slovenia 501 km,
Serbia 241 km, Bosnia-Hercegovina 932 km, mot Montenegro 25 km og mot Ungarn 329
km.

Landets lengste elver er Sava som løper 562 km gjennom Kroatia (total lengde er
947 km), Drava 505 km (total lengde 707 km), Mura 438 km, Kupa 296 km og Donau
(kroatisk Dunav) som løper 188 km gjennom Kroatia (elvens totale lengde er 2857
km) Una er grenseelv mellom Bosnia-Hercegovina og Kroatia. Den ble kalt "den
første av romerne som kom til dette området

Kroatia er bebodd i hovedsak av kroater (89,6 %). De viktigste
minoritetsgruppene er serbere, bosniere, ungarere og italienere.

De største religionene i Kroatia er Den romersk-katolske kirke (86,28%),
ortodoks kristendom (4.44%), protestantisme (0.34%), andre kristne retninger
(0.30%) og islam (1.47%).

På 300-tallet f. Kr. koloniserte grekere kystområdet og keltere de nordlige
områdene. Til 168 f.Kr. var Illyria et eget kongerike som romerne la under seg
og omdannet til provinsen Illyricum. I år 10 ble denne provinsen delt i to :
provinsene Pannonia og Dalmatia. Ved Romerrikets deling i 395 havnet det som i
dag er Kroatia i Det vestromerske rike

Landet ble befolket av de slavisktalende kroater, som innvandret på 500-tallet
e.Kr. De ble omvendt til romersk-katolsk kristendom på 600-tallet.

Fra 910 til 1091 var Kroatia et selvstendig kongerike. Tomislav, som regjerte
fra 910, forente pannoniske og dalmatiske hertugdømmer og ble kronet til den
første konge i Kroatia i 925 (kildene varierer mellom 923 og 928).

1102 kom det under Ungarn (personalunion 1102–1536, styrt av habsburgerne
1537–1866, underlagt dobbeltmonarkiet Østerrike-Ungarn 1867–1918). Slavonia i
øst var 1526–1699 underlagt osmanske tyrkere som følge av De osmansk-habsburgske
krigene, mens serbere i 1578 ble invitert av Østerrike til å bosette seg i
grenseområdene til Det osmanske riket, i Vojna Krajina.

Kroatia ble 1. desember 1918 en del av Serbernes, kroatenes og slovenernes
kongedømme (fra 1929 kalt Kongeriket Jugoslavia). Den nye statsdannelsen var
meget dominert av serberne, og forholdet mellom dem og kroatene var forholdsvis
dårlig. Kroatene ble undertrykket og deres kroatiske kultur bekjempet. Kroatiske
flagg og sang var forbudt i Jugoslavia. Serberne ville at kroatene skulle miste
sin identitet, men i stedet økte patriotismen.

Da aksemaktene Tyskland og Italia okkuperte Jugoslavia i 1941, så mange kroater
sjansen til å oppnå uavhengighet fra serberne. Det ble derfor opprettet en
kroatisk fascist-stat, kalt Den uavhengige staten Kroatia (kroatisk Nezavisna
Država Hrvatska, NDH), under ledelse av Ante Pavelić og hans Ustaša-bevegelse.
Ustaša-regimet forfulgte serbere, sigøynere og jøder, og det fantes den
beryktede kroatiske Jasenovac konsentrasjonsleir.

Etter 1945 ble Kroatia en av de seks delrepublikkene i det kommuniststyrte,
føderative Jugoslavia. Kroatiske patrioter og den katolske kirken ble forfulgt
av kommunistmyndighetene, og mange reiste i eksil. Konfliktene ble synlige igjen
i Kroatia 1971 da Kroatia søkte å skaffe seg større selvstyre, bl.a. for å kunne
få mer kontroll med sine økonomiske ressurser. Dette førte til utrenskninger i
både partiledelse og regjering etter det som ble kalt Den kroatiske våren
(Hrvatsko proljeće eller masovni pokret (MASPOK), «massebevegelsen».

Parallelt med en økende serbisk nasjonalisme i Beograd fra slutten av
1980-tallet, økte også den kroatiske nasjonalismen. Etter å ha avholdt
folkeavstemning 19. mai 1991, erklærte Kroatia seg som uavhengig stat den 25.
juni 1991. Serbia og den jugoslaviske hæren JNA svarte med militær intervensjon
for å sikre kontrollen over serbisk-befolkede områder i landet. Det ble ført
harde kamper mellom serbiske separatister; militsstyrker støttet av den føderale
hæren, og kroatiske styrker. Særlig gjaldt dette i Slavonia i nordøst, hvor byen
Vukovar etter å ha blitt beleiret, bombardert og beskutt i 87 døgn nærmest ble
helt ødelagt og i Krajina-regionen, områder hvor befolkningen delvis var etniske
serbere. I 1991 var 59,7 % av befolkningen i Krajina og Slavonia etniske serbere
(331 619 personer i henhold til folketellingen 1991), 30,2 % kroater (168 026)
og 10,1 % andre (55 895)

Også byen Dubrovnik i sør og andre byer langs Adriaterhavskysten var en tid
beleiret og ble bombardert.

En egen republikk for serberne i Krajina (og Slavonia), Republika Srpska Krajina
– forkortet RSK, ble proklamert den 19. desember 1991, med hovedstad i Knin. På
sitt største omfattet RSK 17 028 km², dvs. 1/3 av Kroatias territorium. Rundt 80
000 kroater og muslimer ble fordrevet fra området. Det var våpenhvile fra
februar 1992 og FN-styrker (UNPROFOR) ble utplassert i området mens den
jugoslaviske hæren JNA ble trukket ut

Serbiske styrker holdt Krajina-området besatt inntil kroatiske styrker i august
1995 rykket inn ("Operasjon Storm", kroatisk "Operacije Oluja" ledet av Ante
Gotovina) og 150-200 000 serberne flyktet eller ble fordrevet. Kirker, landsbyer
og kulturminner ble ødelagt og titusener av hjem ble brent. Øst-Slavonia ble
inkorporert i Kroatia igjen den 15. januar 1998

Kroatia ble, etter å ha blitt internasjonalt anerkjent, medlem av FN 1992 og av
Europarådet i 1996. Landet søkte i 2003 om medlemskap i Den europeiske union
(EU) og ble tatt opp som medlem 1. juli 2013.

Nasjonalistlederen Franjo Tudjman (kroatisk Franjo Tuđman) var landets president
fra 1990 fram til sin død 10. desember 1999. I januar 2000 vant en allianse av
sosialdemokrater og sosialliberale valget på nytt parlament, og i februar samme
år ble Stipe Mesić valgt til president.

General Ante Gotovina, anklaget for krigsforbrytelser og ettersøkt av ICTY
(International Criminal Tribunal for the Former Yugoslavia) i Haag, ble
arrestert på Kanariøyene den 8. desember 2005.

Kroatias parlament kalles Sabor og denne reguleres av landets grunnlov vedtatt i
1990.

Kroatia er delt inn i 21 fylker (Kroatisk: županija), hovedstadsområdet regnes
som eget fylke.

Populære turistmål er i tillegg til hovedstaden Zagreb også kystbyene Pula,
Šibenik, Vodice, Zadar, Baška Voda, Makarska, Hvar, Opatija, Poreč, Rovinj,
Split, Pag og middelalderbyen Dubrovnik. Den mest besøkte delen er Dalmatia, som
utgjør den sørlige delen av Kroatias kyst mot Adriaterhavet. Ved kysten finnes
også mange godt besøkte øyer, som blant annet Krk, Kroatias største øy, sammen
med nasjonalparken Kornati og øya Hvar. Også Istria er velbesøkt, for eksempel
det romerske amfiteateret i Pula og de pittoreske stedene Rovinj og Poreč. I
Istria finnes også verdens minste by, Hum, med bare 23 innbyggere. Istria bærer
også i dag starke italienske kulturbidrag og i en del kommuner er blant annet
vegskilter skrevet på både kroatisk og italiensk; italiensk snakkes fortsatt som
førstespråk blant et fåtall innvandrere og det finnes også italienske skoler.

Kysten var populær blant turister frem til 1980-tallet, men i den første delen
av 1990-tallet var det knapt noen turister som reiste til Kroatia mens krigen
pågikk. Etter fredsavtalen i Dayton i 1995 har turismen hatt en oppsving og
blomstret i de første årene på 2000-tallet. Kroatia har også et fotballandslag
som er et av verdens beste og har har også deltatt i VM flere ganger, senest
sommeren 2014 da VM ble arrangert i Brasil.



https://no.wikipedia.org/wiki/Verdensmesterskapet_i_fotball

Verdensmesterskapet i fotball for menn arrangeres hvert fjerde år av FIFA, og er
et av verdens største og mest populære idrettsarrangementer. Det har blitt
arrangert hver gang siden 1930, med unntak av 1942, under andre verdenskrig, og
1946, da de færreste lagene hadde hentet seg etter krigen. Regjerende
verdensmester, fra VM i 2014, er Tyskland.

Med unntak av det første mesterskapet, der medlemmene ble invitert, har samtlige
turneringer krevd kvalifisering. Det er nå 32 land som får spille i
sluttspillet, der en plass er reservert vertslandet, to om det er delt
mesterskap. Kvalifiseringen foregår varierende i de seks underavdelingene til
FIFA: AFC (omtrent Asia og Australia), CAF (Afrika), CONCACAF (Nord-Amerika og
De karibiske øyer pluss Guyana, Surinam og Fransk Guyana), CONMEBOL (resten av
Sør-Amerika), OFC (Oseania bortsett fra Australia) og UEFA (Europa og Israel,
Georgia, Armenia, Aserbajdsjan, Kasakhstan og Kypros).

Av de ulike landslagene er Brasil i en særstilling, ikke bare er landet
historiens mestvinnende nasjon med fem verdensmesterskap, men landet er også det
eneste i verden som har maktet å kvalifisere seg til alle VM-sluttspill siden
starten. En av grunnene skyldes at flere europeiske land anså reisen til Uruguay
i en tid der kommersiell flyving var underutviklet som for lang for at det var
verd bryet. I tillegg var England i uenigheter med FIFA om finansiering av
amatørspillere, Argentina valgte også å bli hjemme i 1934 og 1938 og
Vest-Tyskland og Øst-Tyskland fikk ikke delta i 1950 som følge av andre
verdenskrig. I tillegg er det en noe enklere jobb å kvalifisere seg fra
Sør-Amerika, da CONMEBOL bare har ti medlemsland. Likevel er det en merkbar
innsats. På «andreplass» har Tyskland kvalifisert seg til samtlige mesterskap de
har kunnet spille, og dermed bare vært borte fra VM i 1930, som de takket nei
til, og i 1950, der de ikke fikk delta. Italia har også vært i samtlige VM
bortsett fra to, i 1930, der de takket nei, og i 1958 der de ikke kvalifiserte
seg.

I tillegg til Brasils fem gull, har Italia og Tyskland fire gull, Argentina og
Uruguay har to og England, Frankrike og Spania har ett hver. Brasil, Tyskland,
Spania og til dels Argentina er de eneste som har vunnet VM i en annen
verdensdel (Argentina vant i Mexico, som er del av Nord-Amerika, som stort sett
regnes som en annen verdensdel enn Sør-Amerika). Av disse tre er Argentina den
eneste som har vunnet VM på hjemmebane enda alle tre har arrangert, og Spania
den eneste som ikke har vunnet på eget kontinent.

Den første kampen mellom to landslag ble spilt mellom England og Skottland i
1870. To år senere ble den første offisielle kampen spilt mellom dem. De to var
en stund de eneste landslagene i verden, men etter hvert kom også Wales og
Irland. Da de fire lands forballforbund ble enige om samme regler, ble det spilt
turneringer dem imellom, det såkalte British Home Championship, omtrent «Det
britiske innenriksmesterskapet». FIFA ble dannet i 1904, og i 1906 kom England
med. Det første arrangementet FIFA sto bak var Fotball under Sommer-OL 1908, der
landene stilte med tilnærmet førstelag. Det ble tilsammen fem lag som stilte,
Frankrike, Danmark, Storbritannia, Sverige og Nederland. FIFA fikk også
medlemmer fra Sør-Amerika i tiden rett før eller under første verdenskrig.

OL ble stadig mer populært, og særlig OL i 1920 ble et stort mesterskap.
Imidlertid dukket også problematikken opp i forhold til profesjonelle og
amatørspillere. England krevde at en spiller som fikk noen form for kompensasjon
utover nødvendige utgifter skulle anses som profesjonell. FIFA var uenig, og
dette igangsatte stridigheter mellom FIFA og England som medførte at England ot
de andre britiske lagene trakk seg fra FIFA i 1928. Innen den tiden hadde FIFA
forstått at begrensningene som lå i OLs idealer om amatører var en hemsko, og de
igangsatte sitt første VM.

Uruguay ble tildelt mesterskapet foran Spania, Nederland, Italia og Sverige, da
de var dobbelt regjerende olympiske mestre og hadde hundreårsjubileum for
uavhengigheten. På grunn av den dyre og lange reisen, var det ingen europeiske
lag som virket interessert, og FIFAs leder Jules Rimet måtte be Belgia,
Frankrike, Romania og Jugoslavia om å bli med. Uruguay ble verdensmester på
hjemmebane, med USA som beste ikke-søramerikanske lag og Jugoslavia som beste
europeiske lag. Ingen lag fra Afrika, Asia eller Oseania stilte. Tilsammen 13
lag stilte, og de ble delt inn i fire grupper, der gruppevinnerne møttes i
semifinaler.

Under VM i Italia i 1934 ble oppmøtet blant europeiske lag større, mens de
regjerende mesterne ble igjen i Uruguay. Mer kontroversielt enn det var at flere
land anså VM for å ha vært diktert av Benito Mussolini, og at bestikkelse av
dommere i stor grad tillot tøft italiensk spill mot Spania, Østerrike og
Tsjekkoslovakia. Imidlertid inkluderte VM for første gang et afrikansk lag,
Egypt. Det ble tilsammen 16 lag som stilte, og turneringen ble spilt som en ren
cup, der man begynte med åttendedelsfinale.

VM i Frankrike fire år senere inkluderte det første laget fra De karibiske øyer,
Cuba og det første asiatiske laget, Nederlandsk India (nå Indonesia). Til
gjengjeld var Brasil det eneste laget fra Sør-Amerika som stilte. Som i Italia
fire år tidligere ble også dette en utslagsrunde. Det var 16 lag som skulle
stille, men Østerrike fikk sitt medlemskap inndratt etter Anschluss. Italia vant
igjen, og forsvarte dermed sitt VM-gull

Andre verdenskrig stoppet VM i 1942 og 1946, og i forkant av VM i Brasil i 1950
ble det bestemt at Tyskland og Japan ikke kunne være med. Imidlertid fikk Italia
og Østerrike lov til å være med. Argentina, Ecuador og Peru trakk seg under
kvalifiseringen til VM, noe som betydde at de gjenværende lagene kvalifiserte
seg automatisk, Brasil som vert, og Paraguay, Bolivia og Uruguay (Venezuela
stilte ikke før 1966). Flere andre lag trakk seg også, stort sett på grunn av
økonomiske problemer. Det ble til slutt 14 lag etter at kvalifiserte India og
Frankrike, som begge kvalifiserte seg etter at andre lag hadde trukket seg,
trakk seg etter at oppsettet var igang. Brasil hadde delvis foreslått delvis
forlangt at VM skulle spilles i grupper,, slik at alle lag var garantert minst
tre kamper, og at det ville gi flere kamper. Etter nøling godtok FIFA dette, og
dette ble systemet med variasjoner siden. I gruppespillkampene ble kamper som
endte uavgjort fortsatt med ekstraomganger. Selve turneringen ble vunnet av
Uruguay noe overraskende ved å slå hjemmefavoritten i finalen. På tross av at
mange nye lag kvalifiserte seg, var det bare England som debuterte i 1950.

I VM i 1954 deltok landene bak Jernteppet, og også Sør-Korea. I et engangsforsøk
ble det innført en regel om å seede lagene slik at de to beste i en gruppe ikke
møttes, og heller ikke de to dårligste. Tyskland var tilbake etter
utestengelsen, og de vant VM for første gang. I Neste VM ble seedingen droppet,
og i tillegg ble også ekstraomganger i gruppespill sløyfet. Målgjennomsnitt ble
introdusert, men bare mellom de to beste, eller etter at det hadde vært spilt en
utslagskamp mellom lagene med like mange poeng. Dette medførte at Nord-Irland,
med langt dårligere målgjennomsnitt enn Tsjekkoslovakia, kom foran
Tsjekkoslovakia etter å ha slått dem i utslagskamp. Ungarn tapte på samme måte
mot Wales.

Da VM i 1962 ble lagt til Chile ble det første gangen at et VM ble arrangert i
Sør-Amerika uten at det medførte at land trakk seg. I Europa var det bare
Romania som trakk seg. Formatet var som i Sverige, bare med målgjennomsnitt som
skilte på lik poengsum. Argentina tapte for England på denne måten.
Ekstraomganger på en halv time gjaldt i samtlige utslagskamper, og i samtlige
kamper unntatt finalen ble vinneren etter eventuelt uavgjort etter
utslagskampene valgt gjennom loddtrekning.

I VM i 1966 ble det ingen nyvinninger, men i VM i 1970 ble gule og røde kort
inkludert for første gang i VM. Advarsler og utvisninger hadde eksistert før,
men de symbolske kortene var ikke med før i denne turneringen. Målgjennomsnitt
ble erstattet av målforskjell. I VM i 1974 gikk gruppevinnerne til nye grupper.
Dette formatet ble stående til og med VM i 1982. I 1974 deltok også Australia,
og dermed var samtlige kontinenter representert. I VM i 1978 ble
straffesparkkonkurranse inkludert i VM etter uavgjort etter ekstraomganger for å
erstatte loddtrekning. I VM i 1982 ble antall lag øket fra 16 til 24. Ellers var
systemet en variant av det doble gruppespillformatet som dukket opp i 1974.

I VM i 1986 ble imidlertid andrerundegruppespill sløyfet, og VM gikk tilbake til
åttendedelsfinaler etter gruppespill. I 1990 var det ingen stor forskjell
bortsett fra at antall scorede mål skilte etter målforskjell på lag som hadde
lik målforskjell. Dette fikk betydning for Norge i VM i 1994. På grunn av
manglende mål og defensivt spill i VM i 1990, ble det bestemt foran VM i 1994 at
man skulle gi tre poeng for seier og ett for uavgjort, slik at man oppfordret
til å spille for å vinne.

I VM i 1998 ble formatet utvidet til 32 lag. Dermed var det bare de to beste fra
hver pulje som gikk videre.

Det har forekommet at land har, på grunn av korrupsjon, krig eller andre
årsaker, blitt midlertidig utestengt av FIFA. Dette skjedde blant andre
Vest-Tyskland i 1950 og Jugoslavia i 1994. I kvalifiseringen til VM i 2014 har
også Brunei fått sitt lag utestengt.

V - Vertsland M - Regjerende verdensMester Antall deltakende lag reflekterer
hvor mange det var planlagt å ære, ikke hvor mange som faktisk spilte.

På grunn av fotballens klare dominans i Europa og Sør-Amerika ved begynnelsen av
VMs historie, ble turneringene arrangert i disse verdensdelene. Det første VM
ble lagt til Uruguay, og det neste til Italia. På grunn av den lange avstanden
og de store kostnadene, hendte det at land valgte å ikke bli med, blant annet
var det bare fire europeiske lag som takket ja. Til det andre boikottet
regjerende verdensmester Uruguay arrangementet som svar på den europeiske
boikotten av deres VM, og de andre søramerikanske lagene sendte ikke toppede
lag. I 1938 var det bare Brasil fra Sør-Amerika som stilte opp. Fra 1958 begynte
FIFA å legge et mønster der arrangementet ble lagt annenhver gang i Amerika og i
Europa. Per 2014 har Argentina, Brasil, Chile og Uruguay arrangert VM, mens
Colombia fikk retten til VM i 1986, men måtte trekke seg av økonomiske årsaker.
I Europa har VM blitt arrangert i Italia (to ganger), Frankrike (to ganger),
Sveits, Sverige, England, Tyskland (to ganger) og Spania.

I 1998 ble det bestemt at VM skulle arrangeres i samtlige kontinent, og i 2002
ble det første mesterskapet arrangert i Asia, da Japan og Sør-Korea ble tillagt
vertskapet. I 2010 ble arrangementet gjennomført i Sør-Afrika. 30. oktober 2007
ble Brasil valgt som vertsland for mesterskapet i 2014. Det var andre gang et
latinamerikansk land arrangerte VM for andre gang (Mexico har tidligere
arrangert VM i fotball to ganger, i 1970 og i 1986). Den 2. desember 2010 ble
Russland tildelt VM i fotball 2018 og Qatar ble valgt som vertsnasjon for VM i
fotball 2022.

Pokalen inntil 1970 hadde utformingen av en en bevinget kvinne, sannsynligvis
Nike, som bærer en tikantet kopp. Pokalen ble først «stjålet» av Ottorino
Barassi, en italiensk sporstfunksjonær, under andre verdenskrig, da han fryktet
at den ville bli konfiskert av nazistene. Den ble returnert etter krigen. Også i
1966 ble pokalen stjålet, nå av en mann som kalte seg «Johnson», men som het
Edward Betchley. Han ble tatt i en politioperasjon, men uten pokalen. Pokalen
ble senere funnet av hunden Pickles. Politiet hadde igangsatt lagingen av en
kopi av pokalen i rent gull som kunne brukes, men da pokalen ble funnet, ble
kopien laget av billigere materialer. Kopien ble kjøpt på auksjon av FIFA for
£254 000 i 1997, og gitt til fotballmuseet i Preston.

Den ekte pokalen ble i England frem til 1970, da Brasil vant for tredje gang. Da
ble pokalen gitt til Brasil til odel og eie. Pokalen ble senere stjålet, og man
antar at tyvene har smeltet den ned. Etter at Brasil fikk pokalen, ble det
igangsatt en konkurranse om design på den nye pokalen. Vinneren ble Silvio
Gazzaniga. Han beskrev vinnerbidraget slik: «The lines spring out of the base,
rising in spirals, stretching out to receive the world. From the remarkable
dynamic tensions of the compact body of the sculpture rise the figures of two
athletes at the stirring moment of victory.» Pokalen ble laget i 18 karat og
brukt først under VM i 1974, da Tyskland vant den. Pokalen er på vandring frem
til 2042, da en ny vil måtte lages ettersom det ikke er plass til flere
vinnernavn på bunnen av pokalen. Etter 2042 vil pokalen stå i FIFAs lokaler.

Verdensmesterskapet er fra 1930 blitt avholdt hvert 4. år med unntak av 1942, da
det ble avlyst på grunn av den andre verdenskrig, og i 1946, da flere av landene
nektet å spille mot Tyskland, Japan og Italia.

1 - Nåværende Indonesia 2 - Israel var del av AFC fra 1954 til 1974, og av OFC
fra 1974 til 1991. 3 - Den demokratiske republikken Kongo het Zaïre frem til
1997 4 - Australia var medlem av OFC frem til 2006 5 - Serbia deltok som
(Rest-)Jugoslavia i 1998 og som Serbia og Montenegro i 2006. Disse regnes som
Jugoslavia.

Gjennom 20 VM-finaler opp gjennom historien har Brasil, Tyskland, Italia,
Argentina og/eller Nederland alltid nådd finalen av 12 ulike land totalt. Disse
lagenes dominans er godt gjenspeilet i oversikten over antall VM-titler (15 av
20) og finaler (29 av 40 finaleplasser), og ble også svært tydeliggjort i VM i
fotball 2014 hvor gruppen tok alle 4 semifinaleplassene.



https://no.wikipedia.org/wiki/Game_of_Thrones

Game of Thrones er en amerikansk fantasy- og drama-TV-serie basert på
fantasyserien En sang om is og ild av forfatteren George R.R. Martin, der den
første boken har tittelen A Game of Thrones. Serien er produsert av blant annet
det amerikanske kabelkanalselskapet HBO, der første sesong hadde premiere 17.
april 2011. Det har siden da blitt utgitt en sesong årlig, og den sjette
sesongen ble avsluttet 26. juni 2016. En syvende sesong er planlagt å ha
premiere i midten av 2017 med syv episoder. Serien vil avsluttes med den åttende
sesongen i 2018.

Handlinga i serien Game of Thrones utspiller seg i «De sju kongerikene» på de
oppdiktede kontinentene «Westeros», «Essos» og «Sothoryos», der «somrene kan
strekke seg over årtier og vintrene vare et helt liv». Dette er et voldelig
føydalsamfunn med borgherrer, krigere, tjenestefolk og bønder i en
middelalder-setting med dramatiske og overnaturlige innslag. Serien følger små
og store enkeltpersoner i og omkring den brutale og spennende maktkampen om
«Jerntronen» i hovedstaden King's Landing. Kampen og spillet foregår mellom
adelsfamiliene i kongedømmet, blant annet den rettskafne krigerfamilien Stark i
Winterfell i nord og den lyshårede, kyniske Lannister-familien.

Serien begynner med at Eddard «Ned» Stark (spilt av Sean Bean) bekymrer seg over
skremmende meldinger fra vinterskogene utenfor muren i nord. Så får han beskjed
om at Jon Arryn, hans mentor og kongens hånd, er død, og at kong Robert
Baratheon er på vei fra King's Landing til borgen i Winterfell. På den andre
sida av havet i øst iverksetter samtidig eksilprinsen Viserys Targaryen planer
for å gjenerobre kongerikene.

Det første avsnittet ble sendt 17. april 2011 i USA, og 4. mai samme år på norsk
fjernsyn på Canal+. Første sesong ble avsluttet 19. juni 2011. Sesong to er
planlagt å få premiere i løpet av våren 2012. De ti avsnittene har kostet i alt
omkring 300 millioner kroner. Den første sesongen antas å være den dyreste
TV-serien som noen gang er laget. Serien ble spilt inn i Nord-Irland og Malta.

I januar 2006 sende George R. R. Martins agent de fire første bøkene av En sang
om is og ild til David Benioff etter en telefonsamtale. Benioff leste noen
hundre sider av den første romanen, A Game of Thrones, og delte entusiasmen sin
med D. B. Weiss og foreslo at de lagde en TV-adaptasjon av bokserien. Weiss
fullførte den første boken på «kanskje 36 timer». De pitchet serien til HBO
etter et fem timer langt møte med Martin (som selv er en erfaren manusforfatter)
i en restaurant på Santa Monica Boulevard. Ifølge Benioff, overbeviste de Martin
med svaret på Martins spørsmål «hvem er moren til Jon Snow?» Da de ble spurt om
hvorfor de ønsket å gjøre bokserien om til en HBO-serie i stedet for en
storfilm, sa Benioff at det ville vært umulig, siden omfanget til bokserien var
for stort for en film og det ville betydd at titalls figurer måtte bli kuttet
bort. Benioff la til at «en fantasyfilm av denne størrelsen, finansiert av et
stort filmstudio, ville nesten sikkert fått en 13-årsgrense. Det betyr ingen
sex, ingen blod, ingen banneord. Fuck that.»

Serien begynte å bli utviklet i januar 2007. HBO fikk TV-rettighetene til
bøkene, og Benioff og Weiss ble ansvarlige produsenter og showrunnere.
Intensjonen var at hver bok skulle bli en sesong. Til å begynne med skulle
Benioff og Weiss skrive alle episodene bortsett fra én, som var reservert for
Martin (som var co-executive producer). Jane Espenson og Bryan Cogman fikk etter
hvert ansvaret for å skrive en episode hver for første sesong.

Det første og andre manusutkastet for pilotepisoden av Benioff og Weiss ble
henholdsvis fullført i august 2007 og juni 2008. Selv om HBO likte begge
utkastene, ble ikke pilotepisoden bestilt før november 2008. Streiken i Writers
Guild of America i 2007-2008 kan ha vært en medvirkende faktor til dette.
Pilotepisoden, «Winter is Coming», ble først spilt inn i 2009, men etter dårlig
mottagelse i en privat visning, forlangte HBO en større nyinnspilling (omtrent
90 prosent av episoden, med endringer i rollebesetning og regi).

Pilotepisoden skal ha kostet HBO mellom 5 og 10 millioner dollar, og første
sesongens budsjett ble anslått til å være mellom 50 og 60 millioner dollar. I
andre sesong fikk serien en 15 prosent budsjettøkning for det store slaget i
«Blackwater» (som hadde et budsjett på 8 millioner dollar). Mellom 2012 og 2015,
ble budsjettet økt fra i snitt 6 millioner til «minst» 8 millioner dollar per
episode. I løpet av den sjette sesongen var budsjettet på over 10 millioner
dollar per episode, noe som ga en sum på 100 millioner for sesongen og en
serierekord.

Nina Gold og Robert Sterne har hovedansvaret for castingen til serien.
Hovedbesetningen ble castet gjennom en serie av auditions og gjennomlesinger. De
eneste unntakene var Peter Dinklage og Sean Bean, som manusforfatterne ville ha
med fra begynnelsen, og det ble annonsert at de var med i pilotepisoden i 2009.
Andre skuespillere som fikk kontrakt for pilotepisoden var Kit Harington som Jon
Snow, Jack Gleeson som Joffrey Baratheon, Harry Lloyd som Viserys Targaryen og
Mark Addy som Robert Baratheon. Catelyn Stark skulle opprinnelig spilles av
Jennifer Ehle, men rollen ble erstattet av Michelle Fairley. Også skuespilleren
til Daenerys Targaryen ble erstattet, der Emilia Clarke tok over for Tamzin
Merchant. Resten av første sesongs rollebesetning ble fastsatt i andre halvdel
av 2009.

Selv om mange av rollene fra første sesong skulle fortsette i senere sesonger,
hadde produsentene mange nye roller som skulle besettes for andre sesong.
Benioff og Weiss utsatte derfor å introdusere flere sentrale skikkelser og slo
flere figurer sammen eller tilordnet sentrale deler av handlingen til ande
figurer.

Game of Thrones har brukt syv manusforfattere i løpet av seks sesonger.
Serieskaperne David Benioff og D. B. Weiss, seriens showrunnere, skriver de
fleste episodene hver sesong.

Bokseriens forfatter George R. R. Martin skrev én episode for hver av de første
fire sesongene. I femte og sjette sesong skrev han ingen episoder siden han
ønsket å fokusere på å fullføre den sjette boken i serien (The Winds of Winter).
Jane Espenson var medforfatter for én episode i første sesong som
frilansforfatter.

Bryan Cogman, som opprinnelig var koordinator for manuset til serien, ble
forfremmet til produsent for femte sesong. Cogman skrev minst en episode i hver
av de fem første sesongene og er den eneste andre forfatteren i «skriverommet»
sammen med Benioff og Weiss. Før han ble forfremmet, jobbet Vanessa Taylor
(forfatter i andre og tredje sesong) tett sammen med Benioff og Weiss. Dave Hill
ble en del av forfatterteamet i femte sesong som assistent til Benioff og Weiss.
Selv om Martin ikke er i «skriverommet», leser og kommenterer han
manusdisposisjonene.

Benioff og Weiss tilordner av og til visse rollefigurer til visse forfattere;
for eksempel fikk Cogman ansvaret for å skrive Arya Starks scener i fjerde
sesong. Forfatterne bruker flere uker på å skrive en disposisjon for rollen,
deriblant hvilket materiale fra bøkene som skal med og den overordnede
tematikken. Etter at disse disposisjonene er fullførte, bruker de ytterligere to
til tre uker for å diskutere hver av figurenes individuelle plott og utvikling
og setter dem sammen episode for episode. En detaljert disposisjon blir laget,
og hver av forfatterne jobber med sin del for å lage et manus for hver episode.
Cogman, som skrev to episoder for den femte sesongen, brukte halvannen måned på
å fullføre begge manusene. Manusene blir deretter lest av Benioff og Weiss, som
kommenterer dem, og manusene blir deretter omskrevet. Alle ti episodene er
skrevet før innspillingen starter, siden de ikke filmes kronologisk og det er
flere innspillingsenheter i ulike land.

Hver sesong av Game of Thrones med ti episoder har fire til seks regissører, som
vanligvis regisserer påfølgende episoder. Alex Graves, David Nutter og Alan
Taylor har regissert flest episoder i serien, med seks hver. Daniel Minahan
regisserte fem episoder, mens Michelle MacLaren, Mark Mylod, Jeremy Podeswa,
Alik Sakharov og Miguel Sapochnik regisserte fire hver. Brian Kirk regisserte
tre episoder i løpet av første sesong, og Tim Van Patten regisserte seriens to
første episoder. Neil Marshall regisserte to episoder, begge med store
kampscener: «Blackwater» og «The Watchers on the Wall». Andre regissører har
vært Jack Bender, David Petrarca, Daniel Sackheim og Michael Slovis. Matt
Shakman skal regissere minst én episode i den kommende syvende sesongen. David
Benioff og D. B. Weiss har også regissert én episode hver.

Serien gjorde det gjennomgående veldig bra hos kritikerne, med 79 av 100 poeng
hos Metacritic.



https://no.wikipedia.org/wiki/Moss_Fotballklubb

Moss Fotballklubb er en fotballklubb som holder til i Moss, helt nordvest i
Østfold. Klubben spiller 2016-sesongen i 2. divisjon for sjette året på rad
etter nedrykket fra Adeccoligaen i 2010. Fra tidligere år har MFK gull i
Fotball-NM fra 1983 og Tippeligaen fra 1987 som sine fremste meritter. Moss FK
har kvalifisert seg for Europacup tre ganger, der de møtte 1. FC Magdeburg over
to kamper i 1980, Bayern München over to kamper i 1984, og Real Madrid over to
kamper i 1988.

Moss FK ble stiftet som Moss Idretsforening 28. august 1906 i et vedskjul i
Henrik Gerners gate. De første årene var det fotball, friidrett, sykling, ski og
skøyter som preget klubben. Fotballen hadde ikke akkurat slått rot i Norge på
denne tiden – ei hadde regler og retningslinjer. De første årene gikk det ikke i
det tradisjonelle fotballspillet, men i såkalt fotballtennis. Dette kom av at
det ikke var noen regulerte fotballbaner i Moss-regionen på denne tiden.

Klubben har siden oppstarten spilt i gult og svart, selv om fargenyansene har
endret seg noe over tid. MFKs emblem holder også klubbens farger – logoen er et
sort skjold med gul bård, fotball og initialene «MFK». Likt som nyansene på
drakten har forandret seg har også klubbens tilholdsted endret seg siden 1911.
Den første seriøse klubbeide fotballbanen kjøpte stiftelsen i 1911 – da de fikk
tilslag om et areal der Malakoff videregående skole ligger i dag – banen ble
opparbeidet på dugnad i løpet av åtte måneder. 21. mai 1939 stod Melløs stadion
ferdig.

Året 1921 må kunne betegnes som gjennombruddsåret for fotballen i MIF. Banen på
Malakoff ble betydelig utvidet, riktignok på grunn av NM på skøyter. Laget
spilte seg for første gang frem til 4.runde i NM, hvor det ble tap for Odd.
Kampen ble spilt på Malakoff, og samlet 3 000 tilskuere – ikke dårlig sett i
relasjon til dagens tilskuertall. MFK ble avdelingsmester i Østfold Nordre med 6
poeng. Rivalene Fredrikstad FK kom på andreplass med 5 poeng. MIF fortsatte
fremgangen i 1922, og vant sin avdeling i kretsserien. Dessverre tapte de
finalen mot Kvik 3-0. De nådde for første gang semifinalen, som ble spilt i
Fredrikstad for fulle tribuner. Motstander var nok en gang Kvik Halden, som vant
1 – 0. Den 15. juni 1924 fikk MIF sin første landslagsspiller – Arvid Lindberg –
som debuterte mot Tyskland. For 5. gang på rad vant MIF i 1925
avdelings-mesterskapet i klasse A i Østfold. Det ble tap i finalekampen om
kretsmesterskapet mot Sarpsborg, med 4-2.

I 1926 ble det vedtatt at sykling og hockey (det vil si bandy) skulle sløyfes
fra klubbprogrammet, og året etter ble det vedtatt at skøyter og ski skulle
nedlegges. Da stod klubben tilbake med kun fotball og friidrett. I 1929 ble
friidretten utskilt i egen forening og klubben endret navn til Moss
Fotballklubb.

Etter å ha spilt sine kamper på Malakoff fra klubbens fødsel, flyttet laget til
dagens stadion, Melløs den 21. mai 1939. Denne dagen ble Melløs Stadion
offisielt innviet med idrettsparade, taler , turnoppvisning, friidrett og
fotballkamp mellom MFK og Sprint, hvor MFK vant 1-0. Nærmere 4000 tilskuere var
tilstede. I serien ble MFK nr tre etter Fredrikstad FK og Sarpsborg FK. I
Norgesmesterskapet kom MFK igjen til 5. runde, hvor laget møtte Drafn på
Ullevaal, og tapte 1-0. Det ble spilt en kamp mot landslaget den 21. juni samme
år, hvor resultatet ble 2-2.

Den 9. april 1940 ble all trening stoppet pga krigsutbruddet, og ble først satt
i gang igjen 11. juni samme år, da klubben spilte sin første kamp mot
Fredrikstad Fotballklubb, der det ble seier 4-2. Fra august ble det igjen spilt
Norgesmesterskapskamper og MFK kom «bare» til semifinalen, men vant for første
og eneste gang kretsmesterskapet i Østfold – på bedre målforskjell enn Sarpsborg
FK.

Den 11. mai 1945 sto denne annonsen i byens aviser: ”Moss Fotballklubb begynner
treningen på Melløs Stadion førstkommende tirsdag kl 19.00. Styret” – altså kun
tre dager etter at krigen var over i Norge.

Etter dette fulgte noen svake år sportslig for MFK, og i 1947 ble det nedrykk
fra 1.divisjon til 2. divisjon. Laget spilte seg imidlertid opp igjen i 1948.
Etter år med plasseringer midt på tabellen ble laget østlandsmester i
Landsdelsserien i 1953, og rykket dermed opp til Hovedserien – dagens
Tippeligaen. Det ble imidlertid bare et år i Hovedserien for MFK denne gangen,
klubben led mange nederlag, og rykket ned i Landsdelsserien igjen.

Klubben holdt seg i Landsdelsserien med et nødskrik i perioden 1956-1960, men
klubben var svært nære nedrykk alle de nevnte årene. I 1963 ble ligastrukturen i
NFF endret, og de forskjellige landsdelsdivisjonene ble nå til 1. divisjon, 2.
divisjon og 3. divisjon, hvorav MFK ble plassert i 3. divisjon. Etter flere
sesonger med topp og midt-plasseringer i 3. divisjon, ble klubben kronet med et
overraskende nedrykk i 1969. Laget røk også ut i første runde av cupen denne
sesongen, i det som karakteriseres som Moss FKs dårligste sesong noensinne – i
god konkurranse med 1992, 2003 og 2010-sesongene.

1970-tallet ble en seiersgang for MFK. I løpet av sesongene sesongene 1970 og
1971 tok klubben steget opp fra 4. divisjon til 2. divisjon. De følgende årene
ble gode rent sportslig, og i klubbens 70-årsjubileumssesong – 1976 – tok
klubben steget opp i 1.divisjon, som var toppdivisjonen den gangen. I klubbens
jubileumskamp på Melløs vant klubben 12-3 over Lillestrøm. Det var også i denne
sesongen hvor Moss-legenden Einar Aas debuterte på U-landslaget, mot henholdsvis
Sverige og Danmark.

I 1978 ble MFK nr åtte i toppserien. Den 17. mai dette året fikk MFK besøk av
Hamburger SV, som hadde bl.a Kevin Keegan på laget. Det endte i 1-6 tap for MFK.
På A-laget denne sesongen spilte Philip Holyoak fra Tottenham de fleste
seriekampene for MFK, men fikk etter hvert ikke arbeidstillatelse i Norge, og
måtte derfor reise hjem igjen til England.

Sesongen 1979 ble betegnet som den beste gjennom tidene for MFK – hvor laget kom
på sølvplass, bare 2 poeng etter Viking, noe som ga UEFA deltagelse neste
sesong. Einar Aas, som ble kåret til årets spiller denne sesongen, undertegnet
etter endt sesong proffkontrakt med Bayern München på 2 ½ år, og ble den første
profesjonelle fotballspilleren fra MFK. Året etter ble han den første nordmann
til å spille profesjonelt for et engelsk lag – nemlig Nottingham Forest, hvor
han spilte under den legendariske manageren Brian Clough. Han ble også den aller
første utlending som ble kaptein for et engelsk fotballag noen sinne.

Savnet etter Einar Aas kom til syne i 1980-sesongen, hvor klubben endte på
sjetteplass i toppserien. Denne sesongen spilte MFK også i UEFA-cupen mot FC
Magdeburg. Det ble tap borte med 2–1, og 2–3 tap hjemme på Melløs – og dermed
exit i første runde. I 1981 kom klubben til cupfinalen for første gang etter å
ha slått Fredrikstad 6-0 i 4. runde, Start med 3–0 i 5. runde og Viking 2–0 i
semifinalen. Finalen endte med 1–3 tap mot Lillestrøm.

Sesongen 1983 ble betegnet som MFKs «gullår». I 1. divisjon ble laget nr fire,
men laget tok for første gang hjem cupen! Finalekampen gikk på Ullevaal den 23.
oktober, og MFK beseiret Vålerenga med 2-0, etter at Stein Kollshaugen ga MFK
ledelsen på straffespark. Geir Henæs fastsatte sluttresultatet til 2–0. Lagets
kaptein, Geir Henæs, mottok Kongepokalen, og hele laget løp æresrunden på et
fullsatt Ullevaal Stadion. Hele byen tok imot spillerne og lederne da de kom
tilbake, med fakkeltog fra Øvre Torv til Samfunnshuset. Dette førte også til
deltagelse i europacupen for cupvinnere. Her spilte MFK 2 kamper mot FC Bayern
München, og ble slått ut i 1. runde med 4–1 tap i München, og 1–2 på Melløs.

Sesongen 1985 ble en dårlig sesong sesong for laget. MFK ble nr 10 i serien med
19 poeng. De hadde 7 seire, 5 uavgjort og 10 tapte kamper. Dette resulterte i
kvalifiseringskamper, først mot Sogndal (2-0 seier) og deretter mot Tromsø (0-1
tap på Melløs). MFK var etter 9 sammenhengende år i 1. divisjon degradert til 2.
divisjon.

I 1986 ble Per og Hans Jacob Henæs satt til side på trenersiden. Inn kom en ung
versjon av Nils Arne Eggen, som siden den gang har blitt en legende i
fotball-Norge – og uten tvil den mest anerkjente norske klubbtreneren gjennom
tidene etter hans prestasjoner ved roret i Rosenborg. Men han gjorde også sakene
sine vel i MFK – to år var alt han trengte på å skrive MFK inn i norsk
fotballhistorie – med gulltusj.

Målsetningen for sesongen 1986 var opprykk til 1. divisjon, et mål som ble nådd.
Etter endt serie i 2. divisjon avdeling A, lå MFK på toppen med 35 poeng.
Klubben feiret også jubileum dette året – Moss Fotballklubb var 80 år. Men det
var ikke før neste sesong – i sesongen 1987 – at klubben virkelig skulle få noe
å feire. En hjemvendt Einar Aas kunne motta pokalen som bevis på at klubben for
første og hittil eneste gang var blitt norsk seriemester.

Nils Arne Eggen forlot senere på høsten klubben til fordel for Rosenborg. Her
skulle han senere bli den mest suksessfulle klubbtrener i norsk fotballs
historie, men mange mener fremdeles at hans største prestasjon var nettopp det å
ta et nyopprykket MFK-lag til et meget overraskende seriegull i 1987.

En rekke av veteranene som hadde sikret seriegullet la opp før 1988-sesongen. Ny
trener var svenske Stefan Lundin, og i serien dette året endte laget på
4.-plass. I cupen nådde laget nok en gang semifinalen. Her ble det tap 0-1 for
Brann på Melløs. Moss deltok dette året i den europeiske serievinnercupen, og i
likhet med i UEFA-cupen i 1983 trakk man et av de desiderte topplagene; Real
Madrid. I den første kampen i Madrid ble det tap 0-3, mens det ble tap 0-1 på
Melløs.

I sesongen 1990, kun tre sesonger etter å ha blitt kronet seriemestere, måtte
klubben ta steget ned i 2. divisjon etter å ha kommet på sisteplass i 1.divisjon
med Einar Aas som trener. Der ble klubben værende i fem sesonger. Mike Speight
var trener for klubben i fire år, før klubben endelig tok steget opp i 1995
under ledelse av Per-Mathias Høgmo. Nordlendingen ledet også laget kommende
sesong, men klarte ikke redde laget fra nedrykk sesongen 1996. Nedrykket fra
Tippeligaen til 1. divisjon innebar et farvel til flere sentrale spillere. Rune
Tangen – som ble kåret til årets stopper av VG og årets spiller av NRK – gikk
til proffspill i Østerrike, mens Martin Andresen gikk til Viking.

Sesongen 1997 markerte starten på klubbens andre Eggen-periode. Men denne gangen
var det Knut Torbjørn Eggen – sønn av Nils Arne – som fikk trene klubben. Og med
Nils Arnes suksess 10 år tidligere friskt i minnet ble det stilt store
forventninger til Eggen junior. Og disse ble på en måte innfridd; Moss og
Vålerenga knivet mot hverandre i toppen av 1. divisjon gjennom hele sesongen, og
til slutt endte Moss ett fattig poeng bak Oslo-laget, og hele 19 poeng foran
Eik-Tønsberg på kvalik-plassen. Dermed var Moss igjen tilbake i det gode selskap
i Tippeligaen.

Men der Nils Arne fortsatte med seriegull, slet Eggen jr med å få Moss ut av
nedrykkssumpa. Laget overlevde såvidt i sesong etter sesong frem til 2001. Både
klubben og Eggen ble lei av middels plasseringer i Tippeligaen, og den tidligere
Molde-treneren Erik Brakstad fikk oppgaven med å overta trenerrollen etter Knut
Torbjørn Eggen før 2002-sesongen. Det ble tidlig klart at Moss fikk en tung
sesong, og i slutten av august ble det klart at Rune Tangen erstattet Brakstad
som trener. Han klarte imidlertid ikke å redde klubben fra nedrykket som følgte.

Rune Tangen ble ansatt som hovedtrener også for 2003-sesongen. Moss var blant
favorittene til å rykke opp, men resultatene uteble og det så lenge ut til å gå
mot den ultimate fadese – og nedrykk til 2. divisjon. Ved inngangen til
september lå Moss under nedrykksstreken, og svenske L-O Mattsson ble hentet inn
som ny hovedtrener sammen med Tangen. Mattsson stod for en formidabel
snuoperasjon og bidro sterkt til ny kontrakt. L-O Mattsson tok på seg
treneransvaret nok en sesong, og også denne skulle bli en kamp mot
nedrykksspøkelset.

Foran den aller siste serierunden hadde Moss virkelig kniven på strupen med
tanke på fornyet kontrakt Ikke bare måtte Moss vinne hjemmekampen mot serieleder
Aalesund, men minst to av de andre lagene i nedrykkstriden måtte samtidig avgi
poeng. 15 minutter før slutt lå Moss under 0-1, men en utligning på straffe
skapte nytt håp. Resultatene som tikket inn fra de andre kampene tydet på at det
ville være mulig å berge plassen, og mot slutten av kampen hamret Moss løs på
Aalesund-forsvaret. Og 3 minutter før full tid fikk Jon André Fredriksen
kanontreff på et skudd som snek seg inn i hjørnet. Melløs eksploderte i jubel –
nedrykk til 2. divisjon var unngått på utrolig vis! L-O Mattsson kunne reise
hjem til Sverige med visshet om at han to år på rad hadde vært med på å redde
Moss fra nedrykk.

I sesongen 2005 var Knut Tørum trener for Moss, og han hadde med seg Rune Tangen
som assistenttrener. Til tross for at tre markante spillere fra året før hadde
forsvunnet til Tippeligaen (Rob Friend til Molde, Patrice Bernier til Tromsø og
Håvard Sakariassen til Bodø/Glimt), hevdet laget seg på bemerkelsesverdig vis.
Sakte men sikkert inntok laget kvalifiseringsplassen til Tippeligaen, og før den
siste kampen mot Sandefjord var avstanden til nettopp vestfoldingene kun 2 poeng
– slik at direkte opprykk ville ha vært sikret med seier. I en dramatisk kamp
foran hele 9 100 tilskuere trakk mossingene det korteste strået, og Sandefjord
kunne feire opprykk til Tippeligaen etter resultatet 3-4. Moss skulle nå ut i to
kvalifiserings-kamper mot Molde FK. På hjemme-bane ble det tap 1-3, og i Molde
vant vertene 2-0. Moss fikk likevel vist seg fram som et meget offensivt lag, og
høstet lovord fra ekspert-hold i TV og aviser. Etter sesongslutt gikk trener
Knut Tørum til Rosenborg, og ble erstattet av Geir Bakke fra Vålerenga.

2006 skulle bli opprykksåret, hvor Moss endelig skulle ta steget opp i
Tippeligaen igjen i sitt 100 årsjubileum. Og nevnte Geir Bakke skulle være
mannen til å gjøre det. Etter nesten-opprykket i 2005 var forventningene til
laget høye – ikke minst blant supportergjengen i Kråkevingen. Sesongstarten i
Adeccoligaen ble dessverre av det tunge slaget – kun 3 poeng på de første fem
seriekampene. Etter hvert havnet Geir Bakkes mannskap i "ingenmannsland", og
målet ble etter hvert å klare en plass på øvre halvdel av tabellen – noe klubben
klarte med 8.-plassen som til slutt ble plasseringen.

2007 og 2008-sesongen førte til samme scenario som i 2006. Klubben hadde høye
forhåpninger og høye budsjetter, men klarte ikke å innfri sportslig. Ettersom
resultatene uteble utover i 2008-sesongen, valgte Geir Bakke å forlate sin
stilling – et ønske som ble innfridd av den sportslige ledelsen. En midlertidig
løsning ble at tidligere juniorlagstrener Joakim Klæboe ledet laget ut
2008-sesongen med begrenset suksess. Laget endte på en 9.-plass.

Før 2009-sesongen ble Per Morten Haugen hentet inn som en permanent løsning. Han
ble hentet fra sin posisjon som Sportsdirektør i Fredrikstad FK. Moss FK ble
hans første utfordring som hovedtrener, men han hadde også vært innom klubben
som spiller tidligere. Det ble før sesongen lagt opp til et nøkternt budsjett,
noe som gjenspeilet en skuffende 7.-plass som fasit i seriespillet. Økonomien i
klubben ble stadig mer kritisk etterhvert som den ene negative økonomiske
overraskelsen etter den andre fra fortiden kom opp i dagen. Sesongen 2010 endte
med nedrykk til nivå tre i norsk fotball, og i 2011 spiller klubben på sitt
laveste nivå på 40 år. Klubben hadde i disse årene flere økonomiske
redningsaksjoner, til tross for dette sliter MFK enda med noe gammel gjeld,
mesteparten av dette er gammel baneleie til Moss Kommune. Spillerstallen er
byttet ut fra dyre profesjonelle spillere til unge talenter fra egne rekker.
Snittalderen i første seriekamp i 2011 var bare 21,4 år.

Etter nedrykket trakk Per Morten Haugen seg etter lang tids press fra supportere
og klubbens omgivelser. Den tidligere profilerte Tippeligatreneren Tor Thodesen
ble hentet inn som ny hovedtrener foran 2011-sesongen. Etter to sesonger med
sportslige skuffelser, økonomisk rot og interne problemer og to 10.-plasser i
2.divisjon valgte også Thodesen å gi seg i november 2012.

Ny trener ble hentet, og foran 2013-sesongen falt valget på danske Michael
Frank. Frank var ansatt som assisterende trener i Follo, som vant Moss' avdeling
i 2012-sesongen. Men selv om Frank bare var assisterende trener får han av mange
mye av kreditten for Follos opprykk, ettersom hovedtrener Hans Erik Eriksen var
suspendert store deler av sesongen grunnet mistanke om kampfiksing. Frank ble da
han kom til klubben møtt av en massiv spillerflunkt, da flere av spillerene i
troppen valgte å trappe ned på fotballen, gå til konkurrerende klubber eller
fokusere på studier. Med en allerede tynn stall betydde det også mange nye
signeringer, og før seriestart 2013 endte Moss opp med hele ni nye spillere i
troppen. Etter en 11 tap på de første 13 kampene, og en rekke på seks strake
0-poengere fikk Michael Frank sparken 9.juli med statistikken 2-0-11. Han ble
erstattet av Arne Erlandsen, som reddet klubben fra nedrykk med en imponerende
snuoperasjon. På de tretten siste seriekampene fikk Erlandsen laget til åtte
seire, tre uavjort og to tap. Etter å ha ligget under streken mesteparten av
sesongen endte laget 33 poeng, åtte poeng over nedrykksstreken.

Grønt markerer opprykk, mens rødt er nedrykk. D1 = Tippeliga, D2 = Adeccoliga,
D3 = 2.div.

Moss FK sin største rival er Fredrikstad Fotballklubb – ingen kamper engasjerer
mossingene i større grad enn disse lokalderbyene. Moss FKs publikumsrekord i
moderne tid kom nettopp mot Fredrikstad, den 23.oktober 2003. 10 085 tilskuere
så hjemmelaget vinne 1-0 etter scoring av Vidar Martinsen.

Geir Henæs har med sine 569 klubbkamper rekorden for antall spilte kamper for
klubben, fordelt på 227 i toppserien, og 342 i divisjonen under. Han er også den
spilleren som har scoret flest toppseriemål for klubben med sine 87 fulltreffere
mellom 1977–1988. Hans avskjedskamp var mot Real Madrid på Melløs i
serievinner-cupen i 1988.



https://no.wikipedia.org/wiki/Kublai-khan

Kublai-khan, også stavet Khubilai-khan (mongolisk: Chubilai; kinesisk: Shizu,
eller 忽必烈, pinyin: Hūbìliè, født 23. september 1215 på de mongolske stepper, død
18. februar 1294 i Beijing) var en mongolsk militærleder, khan (1260–1294) av
det mongolske rike og grunnlegger og første keiser (1279–1294) av
Yuan-dynastiet.

Kublai Khan var sønnesønn av den berømte Djengis Khan, grunnleggeren av det
mongolske riket. Han var den andre sønnen til Djengis Khans fjerde sønn Tolui.

Kublai-khan var på 1250-tallet guvernør i nordlige Kina for sin eldre bror
Möngke.

Han ble etter Möngkes død i 1259 mongolenes kaghan («storkhan»), og hans rike
strakte seg fra Nord-Kina i øst til Russland og Persia i vest. I de første årene
hadde han sin residens i Karakorum, en telt/jurtby vest i Mongolia. Siden
grunnla han i 1264–1267 en ny residens i Jenking (dagens Beijing, på mongolsk
Khanbaliq (eldre transkripsjon Kanbaluk), «khanens by», og som Marco Polo
oppfattet som Cumbuluk). Hans sommerhovedstad, Xanadu, ble omspunnet i myter for
sin prakt.

Det kinesiske Song-riket ble erobret fra nord i 1277, og Kublai styrtet
dynastiet Song. Han hadde nå kontroll over hele Kina. Men hans gjentatte forsøk
på å erobre Japan 1274 og 1281 via Korea (se mongolinvasjonene av Japan) og hans
angrep på Java i 1292 mislyktes. Han førte også krig i Burma og Tonkin (dagens
Vietnam), som underkastet seg som vasallstater, og han underla seg Tibet.

I Khanbaliq holdt han et glitrende og mektig hoff, noe Marco Polo fikk oppleve i
årene 1275–1292, og engasjerte seg i utdannelse og kunnskap, handel,
sysselsetting og samferdsel. Kublai var nysgjerrig på kristendommen, og da han
fikk besøk av Niccolo og Maffeo Polo, Marco Polos far og onkel, i 1263, da han
fremdeles holdt til i Karakorum, ba han dem be paven om å sende 100 kristne
misjonærer. Men pavestolen grep ikke den store sjansen til å kunne kristne
mongolene og dermed hele Sentral-Asia, og Kublai Khan gikk til slutt over til
buddhismen.

Han valgte seg den tibetanske guruen Drogön Chögyal Phagpa som åndelig rådgiver.
Det var Phagpa som hadde fått Kublai Khan til å konvertere til den tibetanske
buddhismen og Phagpa rettferdiggjorde mongolenes styre ved å framstille den
mongolske keiser som en Chakravartin, en universell buddhistisk konge som
regjerer velvillig over hele verden.

Kublai-khan bygde i 1272 Trommetårnet i Beijing. Dette ble restaurert under
Ming-dynastiet og fikk da sitt nåværende utseende. Kublai Khan grunnla også
Konfuciustempelet i Beijing som senere ble bygd om av Kublai-khans sønnesønn.



https://no.wikipedia.org/wiki/VM_i_fotball_2014

VM i fotball 2014 var det 20. verdensmesterskapet i fotball og ble arrangert i
Brasil fra 12. juni til 13. juli i 2014. Finalen ble spilt på Estádio do
Maracanã, hvor Tyskland vant turneringen ved å beseire Argentina 1-0 og tok sin
fjerde VM-tittel.

Det var andre gang at Brasil arrangerte VM, det første var i 1950. Brasil ble
valgt som vertsnasjon i 2007 uten motkandidater etter at det internasjonale
fotballforbundet, FIFA, bestemt at turneringen ville bli avholdt i Sør-Amerika.
Dette var første gang VM ble arrangert i Sør-Amerika siden 1978 og femte gang
totalt.

Alle tidligere verdensmestere siden starten i 1930 - Argentina, Brasil, England,
Frankrike, Tyskland, Italia, Spania og Uruguay - var kvalifisert for
mesterskapet. Gruppespillet startet med mye intensitet og mange mål. I de første
16 kampene (kampdag 1) ble det scoret 49 mål, altså over tre mål i snitt pr.
kamp. Det inneholdt også en rekke overraskelser. Tittelholderne Spania ble
eliminert i gruppespillet, sammen med de tidligere vinnere England og Italia.
Uruguay ble slått ut i åttedelsfinalen og Frankrike ble eliminert på
kvartfinalen. Vertslandet (og vinneren av Confederations Cup året før) Brasil
tapte mot Tyskland i den første semifinalen. Ved å vinne finalen ble Tyskland
det første europeiske laget til å vinne et VM i Amerika. Det markerte også at
for første gang hadde lag fra samme kontinent vunnet tre VM på rad (etter Italia
i 2006 og Spania i 2010).

FIFA hadde på forhånd bestemt at mesterskapet skulle avholdes i Sør-Amerika, og
den 30. oktober 2007 ble vertsnasjonen offentliggjort. Brasil var eneste søker
fra Sør-Amerika, og FIFA vedtok samme dag som kunngjøringen at rotasjonen mellom
kontinenter skulle stoppe fra og med søknadsprosessen til VM 2018, for å få mer
konkurranse. Dette var første VM som ble arrangert i Sør-Amerika siden VM i
fotball 1978, da det ble avviklet i Argentina. VM i fotball 1986 var opprinnelig
ment å foregå i Colombia, men ble flyttet til Mexico grunnet økonomiske
problemer i Colombia. Dette var også andre gang mesterskapet ble avholdt i
Brasil; første gang var under VM i fotball 1950.

I 2009 ble det også klart at Sommer-OL 2016 skal arrangeres i Rio de Janeiro.
Dermed fulgte Brasil samme mønster som USA, som arrangerte VM i fotball 1994 og
to år etterpå var vert for Sommer-OL 1996. Dette er de to største internasjonale
idrettsarrangementene i verden.

VM i 2014 var andre gang Brasil har arrangert Fotball-VM. Første gang var i
1950, og Brasil ble dermed det femte landet til å arrangere Fotball-VM for
herrer to ganger, etter Mexico, Italia, Frankrike og Tyskland.

Brasil var automatisk kvalifisert som vertsland, mens alle andre land –
inkludert regjerende verdensmester Spania – måtte gjennom en kvalifiseringrunde,
som i enkelte deler av verden startet allerede i 2011. Bosnia ble eneste
debutant, mens Belgia gjorde et sterkt comeback etter noen år på sidelinjen ved
å vinne sin kvalifiseringsgruppe med klar margin. For de nordiske land ble
kvalifiseringen en skuffelse: For første gang siden 1982 ble det et VM- eller
EM-sluttspill uten nordisk deltakelse, på tross av at Sverige, Danmark og Island
kom på 2.-plass i sine kvalifiseringsgrupper.

I Sør-Amerika skjedde det noen klare endringer siden forrige VM: Paraguay, som
gjorde det sterkt i forrige VM, havnet på sisteplass i kvalifiseringen, mens
Colombia (som ikke hadde vært i VM siden 1998) igjen hadde fått et sterkt lag og
ble gruppetoer. Uruguay, som kom på 4.-plass i forrige VM, måtte på sin side
gjennom play-off for å kvalifisere seg. Dette var den fjerde VM-kvalifiseringen
på rad hvor Uruguay spilte play-off. Her tok de en klar seier og ble med det det
siste av de 32 lagene som ble klare for VM.

Som i tidligere turneringer hadde FIFA som mål å skape geografisk spredning i
gruppene, og ingen lag fra samme konføderasjon kunne bli trukket ut i samme
gruppe (med unntak av UEFA-medlemmer; maksimalt to UEFA-lag per gruppe var
tillatt). Det var derfor noen ekstra prosedyrer under trekningen for å få til
dette:

Kampoppsettet ble annonsert i FIFAs hovedkvarter 20. oktober 2011. Åpningskampen
ble spilt 12. juni i São Paulo, klokka 17 lokal tid. Gruppespillkampene ble
spilt klokka 13, 16, 17, 18 og 19 lokal tid, mens sluttspillskampene gikk 13 og
17 lokal tid. Semifinalene ble spilt 17, mens finalen 13. juli gikk 16 lokal
tid.

Siden det var vintertid i Brasil og sommertid i Norge, var det fem timers
tidsforskjell til Norge. I byene Cuiabá og Manaus var det seks timers
tidsforskjell til Norge. I disse to byene var avspark en time før.

I gruppespillet blir de 32 lagene delt inn i 8 grupper á 4 lag i hver gruppe.
Hver gruppe konkurrerer da i round robin, der lagene som avslutter på første- og
andreplass i hver gruppe går videre til sluttspillet.

Det gikk fem lag fra Sør-Amerika og seks lag fra Europa videre til sluttspillet,
noe som var nøyaktig samme antall som i forrige VM. I første utslagsrunde møttes
fire av de fem lagene fra Sør-Amerika hverandre, mens det siste - Argentina -
møtte Sveits. De øvrige fem europeiske lagene møtte alle sammen lag fra Afrika
(to lag) eller Nord-Amerika (tre lag). Alle gruppevinnerne gikk videre til
kvartfinalen, men mange av åttendedelsfinalene ble jevne affærer: To ble avgjort
på straffesparkkonkurranse, tre ble avgjort i ekstraomganger med ett-måls-seire,
og Nederland slo Mexico etter å ha snudd kampen rett før slutt. Frankrike og
Colombia vant på sin side kontrollert sine kamper på ordinær tid med 2-0. Dermed
var det fire europeiske lag, tre søramerikanske og overraskelseslaget Costa Rica
igjen og avanserte til kvartfinalen, sistnevnte hadde aldri kommet så langt i et
VM før. Den «geografiske spredningen» i oppgjørene her var her dårligere enn i
åttendedelsfinalene, siden både to europeiske og to søramerikanske lag møtte
hverandre. Belgia og Colombia ble slått ut etter fire strake seire av
henholdsvis Argentina og Brasil, mens Nederland måtte til
straffesparkkonkurranse for å slå ut Costa Rica.

I den første semifinalen overkjørte Tyskland Brasil 7–1 i det som omtales som en
av VM-historiens største sjokkresultater. Tyskland ledet 5–0 etter en halvtimes
spill, hvor hele fire mål ble scoret i løpet av kun seks minutter, den
resultatmessig verste omgangen for Brasil noensinne. Brasil kom mer med etter
pause, men kunne ikke hindre at de gikk på sitt verste tap siden 1920..

James Rodríguez ble toppscorer i mesterskapet med 6 mål. Totalt ble det scoret
171 mål av 121 forskjellige spillere, 5 av disse var selvmål.

De norske rettighetene til fotball-VM deles mellom NRK og TV2. I Sverige deles
rettighetene mellom SVT og TV4, mens DR og TV2 har rettighetene i Danmark.



https://no.wikipedia.org/wiki/Norges_st%C3%B8rste_byer

Liste over norske byer omfatter Norges 104 byer. Disse er blitt til i en
urbaniseringsprosess som tok til for mer enn tusen år siden. 64 av disse er
enten blitt til i middelalderen, eller de er tildelt bystatus av konge eller
statsmakt. De 40 yngste kalles 'byer' etter vedtak i egen kommune. Det har
skjedd etter endring av Lov om kommuner og fylkeskommuner i 1996.

For å kalle seg by i dagens Norge må en kommune ha bystatus fra før 1996 eller
ha minst 5 000 innbyggere (i kommunen) og et bymessig tettsted med handels- og
servicefunksjoner og konsentrert bebyggelse Fra 1996 kan kommunestyret selv
vedta at kommunen kan kalle seg by. Dette forutsetter at kriteriene i
regelverket er innfridd, men gir ingen rettigheter ut over det å kalle seg by.

Følgende ladesteder og bergsteder fikk senere oppgradert sin status til
kjøpstad: Holmestrand (1752), Kongsberg (1802), Grimstad (1816), Porsgrunn
(1842), Ålesund (1848), Haugesund (1866), Horten (1906), og Mandal (1921).

Før 1952 hadde byene i Norge status som ladested, kjøpstad eller bergstad, en
status som ga spesifiserte rettigheter og privilegier. Ladestedene var byer med
underordnet status, de var underlagt kjøpsteder som hadde større fullmakter og
flere rettigheter. Noen av byene i Norge endret kategori etter hvert ved at de
begynte som ladesteder og fikk senere utvidet status og rettigheter gjennom
oppgradering til kjøpstad.

Den første permanent bosatte byen i Norge antas å være Kaupangen i Skiringssal,
anlagt på 800-tallet av den danske kongemakten (trolig kong Godfred av Jylland).
Byen hadde et handelsnettverk med Jylland og byer som Ribe og Hedeby, og videre
sørover mot dagens Tyskland (Rhin-området). Handelsforbindelsene strakte seg
også vestover til De britiske øyer, og østover i Baltikum med Birka i Sverige og
videre sørover mot Svartehavet og Vest-Afrika. Kaupangen ble imidlertid nedlagt
i første halvdel av 900-tallet, trolig på grunn av endringer i de politiske
maktforholdene, men årsaken er ukjent.

Den eldste nåværende norske byen er Trondheim, som skal være grunnlagt av Olav
Tryggvason i 997. Så følger Borg, grunnlagt av Olav den hellige i 1016, Oslo,
grunnlagt av Harald Hardråde i 1048, og Bergen grunnlagt av Olav Kyrre i 1070. I
denne perioden (1000-tallet) skal også Hamar og Tønsberg være grunnlagt, men
årstall og grunnlegger er ukjent. Stavanger ble grunnlagt da byen ble bispesete
ca. 1125. Skien fikk kjøpstadsrettigheter i 1358 av Håkon VI Magnusson, det
hadde da vært et tettsted her allerede siden 1000-tallet. Det ble også etablert
tre byer i Båhuslen som da var norsk område: Konghelle og Marstrand som ble
kjøpsteder i 1442, og Oddevald som ble kjøpstad i 1498. Borg, Hamar, Konghelle,
Oddevald, Skien, Stavanger og Tønsberg hadde alle under 500 innbyggere ved
folketelling så sent som i 1560, mens bare Bergen (8000) hadde over 2000.
Marstrand, Oslo og Trondheim hadde da mellom 500 og 2000 innbyggere.

Hamar og Borg ble nedlagt som byer etter å ha blitt brent ned i andre halvdel av
1500-tallet. Borg ble beordret flyttet til Fredrikstad, som ble kjøpstad i 1567.
På Kongsberg ble det etablert bergstad i 1624, og på Røros i 1646. Kristiansand
ble kjøpstad i 1641, og Halden i 1665. Båhuslen, med kjøpstedene Konghelle,
Oddevald og Marstrand, ble avstått til Sverige ved Freden i Roskilde i 1658.

Kragerø ble kjøpstad i 1666, Larvik i 1671, Bragernes og Strømsø i 1715 (slått
sammen til Drammen fra 1811), Moss i 1720, Arendal og Risør i 1723, Kristiansund
og Molde i 1742, Holmestrand i 1752, Hammerfest og Vardø i 1789, Tromsø i 1794.
Farsund ble ladested i 1795 og Egersund i 1798.

1800-tallet var året urbaniseringen virkelig begynte, samtidig som befolkningen
økte. I bygdene stagnerte veksten fra 1860-årene. Alle byer hadde
fødselsoverskudd, men den sterke veksten skyldtes først og fremst tilflytting
fra bygdene. I mange byer utgjorde innflyttere over halvparten av befolkningen
rundt 1900.

Fra 1800-tallet ble det etablert en rekke nye kjøpsteder og ladesteder i Norge.
Her følger en oversikt over byer som ble grunnlagt, årstall for bystatusen,
typen av bystatus, og innbyggertall da bystatusen ble innvilget.

I 1923 fikk Brønnøysund og Mo i Rana status som ladesteder. Mandal ble kjøpstad
i 1921 (var ladested fra 1779), og Stavern ble kjøpstad i 1942.

I 1952 ble alle ladesteder og kjøpsteder likestilt og innvilget offisiell status
som bykommune, mens kommuner uten byer fikk status som landkommune. (Holmsbu og
Hvitsten var aldri egne kommuner, Hølen hadde mistet sin bystatus i 1943 og
Sogndalstrand sin i 1944).

Lovens formulering er uklar. Det sies ikke om hva kommunen kan ta i bruk
benevnelsen by. Den ene muligheten er om kommunen, den andre muligheten er om et
(eller flere) tettsteder i kommunen. Kommunene har tolket formuleringen på ulike
måter. Kommuner med bystatus før 1996 beholdt denne.

Etter disse regelendringene er det 57 tettsteder som har fått bystatus etter
vedtak i kommunestyrer. Blant disse inngår de fem tidligere kjøpstedene som
hadde mistet sin bystatus (Brevik, Drøbak, Kragerø, Levanger, Stavern), tolv
tidligere ladesteder (Brønnøysund, Kopervik, Langesund, Lillesand, Mo i Rana,
Mosjøen, Skudeneshavn, Stathelle, Svelvik, Svolvær, Tvedestrand, Åsgårdstrand)
og 40 tettsteder som aldri tidligere har hatt bystatus (Alta, Askim, Brekstad,
Brumunddal, Bryne, Elverum, Fagernes, Fauske, Finnsnes, Fosnavåg, Førde,
Hokksund, Honningsvåg, Jessheim, Jørpeland, Kirkenes, Kolvereid, Leknes,
Lillestrøm, Lyngdal, Moelv, Mysen, Måløy, Odda, Orkanger, Otta, Rjukan,
Sandnessjøen, Sandvika, Sauda, Ski, Sortland, Stjørdalshalsen, Stokmarknes,
Stord, Ulsteinvik, Verdal, Vinstra, Åkrehamn, Åndalsnes).

Norge har åtte byer med over femti tusen innbyggere (Oslo, Bergen, Trondheim,
Stavanger, Drammen, Fredrikstad, Kristiansand, Sandnes), 17 byer med mellom tjue
og femti tusen, 24 byer med mellom ti og tjue tusen, 26 byer med mellom fem og
ti tusen, og 29 byer med under fem tusen innbyggere, inkludert bergstaden Røros.
Av disse har Brekstad, Vardø, Fagernes, Otta og Kolvereid under to tusen
innbyggere.

Tabellen angir de nåværende bykommunenes historiske folketall, basert på
kommunegrensene fra 2002. Tallene gjelder for hele kommunen.



https://no.wikipedia.org/wiki/Maratontabell_Eliteserien_i_fotball

Maratontabellen i fotball viser resultatene til samtlige lag i Eliteseriens
historie, og rangerer ellers lagene etter de vanlige kriteriene (poeng,
målforskjell, scorede mål). Det eksisterer imidlertid to forskjellige
maratontabeller fordi det ikke er enighet om hvilket år man skal starte fra. Den
ene versjonen starter i 1948, som er det første året det ble spilt en noenlunde
landsomfattende fotballserie i Norge. Imidlertid var serien på dette tidspunktet
organisert i to forskjellige avdelinger, med et avsluttende sluttspill. Derfor
foretrekker mange å heller starte tidsregningen fra 1963, som var den første
sesongen hvor alle toppdivisjonsklubbene var samlet i én avdeling.

[1] Haugar og Djerv 1919 ble slått sammen til FK Haugesund i 1993. Resultatene
etter sammenslåingen er vist i raden Haugesund, mens radene Haugar og Djerv 1919
viser resultatene de to klubbene oppnådde som selvstendige lag.

[1] Selv om samarbeidsklubben Sandefjord Fotball overtok Sandefjord BKs plass i
seriesystemet i 1999 er de to klubbene holdt hver for seg i denne tabellen, da
de strengt tatt er to forskjellige klubber.

[2] Haugar og Djerv 1919 ble slått sammen til FK Haugesund i 1993. Resultatene
etter sammenslåingen er vist i kolonnen Haugesund, mens kolonnene Haugar og
Djerv 1919 viser resultatene de to klubbene oppnådde som selvstendige lag.



https://no.wikipedia.org/wiki/Gareth_Bale

Gareth Frank Bale (født 16. juli 1989 i Cardiff i Wales) er en walisisk
fotballspiller som spiller ving eller hengende spiss/offensiv midtbane for Real
Madrid og det walisiske landslaget. Han er kjent for sine lange pasninger,
skrudde frispark og hans evne til å komme forbi forsvarere med høyt tempo. Bale
har fått mange lovord fra sine jevnaldrende, som har beskrevet ham som en
fotballspiller med "enorm fart, flotte pasninger, en stor venstre fot og
eksepsjonelle fysiske kvaliteter".

Bale gjorde sin debut for Southampton den 17. april 2006, noe som gjorde han til
den nest yngste spilleren for Southampton etter Theo Walcott. Det ble totalt 40
kamper for «the Saints» før han ble solgt til Tottenham i mai 2007.

Tottenham betalte til sammen sju millioner pund for Bale. Hans første
obligatoriske ligakamp kom mot Manchester United den 26. august 2007.

De første sesongene i Tottenham var Bale både skadeforfulgt, og andrevalg etter
Benoît Assou-Ekotto. Samtidig ble det aldri Tottenham-seier i ligaen når Bale
spilte — det gikk så langt at mediene spøkte med at han hadde en forbannelse
over seg. 26. september 2009 ble han byttet inn i det 85. minutt i en kamp
Tottenham vant 5-0 mot Burnley FC. Den første ligaseieren hvor Bale spilte fra
start kom 26. januar 2010, mot Fulham FC.

Bale har blitt kåret til årets spiller av spillerne i Premier League i sesongene
2011-2012 og 2012-2013. I sesongen 2012-2013 tok han like så godt storeslem på
alle kåringene. Han ble kåret til årets spiller, årets unge spiller, og årets
spiller av journalistene. Med det ble han den andre spilleren gjennom tidene som
har tatt en trippel. Bare Cristiano Ronaldo har klart det samme tidligere.

Den 27. mai 2006 gjorde han sin debut for Wales mot Trinidad og Tobago. Han ble
da den yngste gjennom tidene til å spille for Wales, bare 16 år og 315 dager
gammel. Den 7. oktober 2006 ble han den yngste til å score for Wales, mot
Slovakia på et frispark.



https://no.wikipedia.org/wiki/Atlanterhavsveien

Opprinnelig var atlanterhavsveien et 8 274 meter langt veistykke på fylkesvei 64
mellom Vevang i Eide og Kårvåg i Averøy som avløste fergesambandet mellom
Ørjavik og Tøvik i de to kommunene 7. juli 1989. Dette anlegget består blant
annet av åtte broer på til sammen 891 meter og går over en hel del holmer og
skjær. Veien kostet 122 millioner 1989-kroner og var delvis bompengefinansiert.
Bommen ble fjernet i juni 1999.

Traseen langs fylkesvei 64 ble opprinnelig planlagt for jernbane tidlig på
1900-tallet, men den ideen ble skrinlagt for godt i 1935. Planleggingen av
veistrekningen kom i gang på 1970-tallet. Byggingen startet 1. august 1983.
Senere har turistveien blitt utvidet, slik at den idag går mellom Bud i Fræna og
Kårvåg, traséen følger fra vest mot øst Fv235Fylkesvei 235, Fv238Fylkesvei 238,
663Fylkesvei 663, Fv235Fylkesvei 235, Fv242Fylkesvei 242 og 64Fylkesvei 64.

Atlanterhavsveien er landets åttende best besøkte naturbaserte turistattraksjon
(2004) med 283 500 besøkende. Veistrekningen er foreslått vernet i Nasjonal
verneplan for veger, bruer og vegrelaterte kulturminner.

I september 2005 ble Atlanterhavsveien kåret til Århundrets byggverk 1905–2005 i
Møre og Romsdal. Den har også blitt kåret til verdens fineste bilvei av den
britiske avisen The Guardian.



https://no.wikipedia.org/wiki/S%C5%8Dka_Gakkai

Sōka Gakkai (japansk: 創価学会, «det verdiskapende samfunn»), før 1951 kalt Sōka
Kyōiku Gakkai (創価教育学会, «det verdiskapende utdanningssamfunn»), er en japansk
buddhistisk legmannsbevegelse som bygger på lærdommene til den japanske
religiøse reformatoren Nichiren (1222–1282). Bevegelsen ble grunnlagt den 18.
november 1930 av de to lærerne Tsunesaburō Makiguchi (1871–1944) og Jōsei Toda
(1900–1958), og de to holdt dens innvielsesmøte i 1937.

Sōka Gakkai er den største av japans nye religioner og har det største antall
medlemmer av Nichirenbuddhistiske grupper. Bevegelsen baserer sin forkynnelse på
Nichirens tolkning av Lotussutraen og i sentrum for dens utøvelse er messingen
av mantraet Daimoku og dyrkelsen av mandalaet og andaktsbildet Gohonzon.

Bevegelsen tror på Buddhanaturen som iboende i alle levende vesener, og arbeider
gjennom misjonering (shakubuku), omvendelse og diskusjonsgrupper.
Organisasjonens målsetning er fremmet som «fred, kultur og utdannelse», og den
har etablert egne barnehager, grunnskoler, høyskoler og universiteter, så vel
som institusjoner for kultur og fredsarbeid.

Gruppens fredsaktiviteter går tilbake til Toda-æraen. Under et sportsarrangement
i 1957, tok Toda til orde for et totalforbud mot atomvåpen. I 1975 ble en
underskriftskampanje mot atomvåpen signert av 10 000 000 personer i Sōka Gakkais
ungdomsorganisasjon, og levert til FN.

Bevegelsen var nedlagt under andre verdenskrig, da store deler av dets lederskap
var fengslet på grunn av anklager om majestetsfornærmelser. Medlemsmassen økte
fra omkring 3 000 før krigen til 750 000 husholdninger i 1958, gjennom en
eksplosiv rekruttering som sjokkerte det japanske establishment og massemedia.
Tsunesaburō Makiguchi var bevegelsens første president fra 1930 til 1944; han
ble etterfulgt av Jōsei Toda fra 1951 til 1958. Daisaku Ikeda (f. 1928) var
president fra 1960 til 1979; under hans ledelse fant det sted en videre
ekspansjon av bevegelsen. I 1975 grunnla han Sōka Gakkai International som i dag
er representert i 192 land og territorier og har mer enn 12 millioner medlemmer.

Hiroshi Hōjō var president fra 1979 til 1981; han ble etterfulgt av Einosuke
Akiya (f. 1930) fra 1981 til 2006. Minoru Harada (f. 1941) har vært bevegelsens
sjette president fra 2006.

I midten av 1970-årene begynte Sōka Gakkai å definere seg selv som en bevegelse
som fremmet «fred, kultur og utdannelse». De tre temaene ble konkretisert av
Sōka Gakkai International i et charter fra 1995.

Gruppens fredsaktiviteter går tilbake til Toda-æraen – under et
sportsarrangement i 1957, tok Toda til orde for et totalforbud mot atomvåpen. I
1975 ble en underskriftskampanje mot atomvåpen signert av 10 000 000 personer i
Sōka Gakkais ungdomsorganisasjon, og levert til FN.

Sōka Gakkai er inkludert i en kollektiv buddhistisk respons til UNESCOs
«Deklarasjon om religionens rolle for fremming av en fredskultur», som ble
vedtatt i Barcelona fra 12. til 18. desember 1994. Sōka Gakkais bidrag er
oppsummert med person-til-person diplomati, fremming av små diskusjonsgrupper
med egalitarianister som tilhører Lotustradisjonen, fremming av verdier som
medlidenhet, visdom og mot til å fremme handlinger som nærer et
verdensborgerskap, og deltagelse i kulturelle hendelser for å fostre en
fredskultur. Freds- og menneskerettsaktivister som Dr. Lawrence Carter fra
Morehouse College og Rabbi Abraham Cooper fra Simon Wiesenthal-senteret, som
deltok sammen med Sōka Gakkai i ulike utstillinger og presentasjoner, priset
bevegelsens bestrebelser.

SGI har hatt rådgivende status i FNs økonomiske og sosiale råd siden 1983. Som
en ikke-statlig organisasjon i FN, har SGI vært aktiv innen almen utdannelse med
et fokus hovedsakelig på fred og atomvåpennedrustning, menneskerettigheter og en
bærekraftig utvikling.

Hvert år publiserer Ikeda et fredsforslag som undersøker de globale
utfordringene i lys av buddhistiske lærdommer, og foreslår spesifikke handlinger
for å fremme fred og menneskelig sikkerhet. Forslagene er spesifikke og
omfattende, og omfatter emner som å konstruere en fredskultur, fremme
utviklingen av FN, atomvåpennedrustning, forbud mot barnesoldater, styrke
kvinners rettigheter, fremming av utdanningsinitiativer i skoler slik som
skolering i menneskerettigheter og en bærekraftig utvikling, og samtaler for å
vekke den menneskelige ånd og individuell verdighet. Den komplette teksten til
nylige forslag er tilgjengelige på SGIs hjemmeside. Oliver Urbain, som er
direktør ved Todainstituttet for forskning på global fred og politikk, har
publisert en samling av utdrag fra tidligere forslag, med fokus på FNs rolle.

Bevegelsen har brukt sine finansielle ressurser til en rekke aktiviteter, og har
deltatt i mange utstillinger i samarbeid med FN.

Sōka Gakkai har vært aktiv innenfor almen utdannelse med fokus på fred og
atomvåpennedrustning, menneskerettigheter og en bærekraftig utvikling.
Bevegelsen har støttet utstillinger som En fredskultur for barn, som var utstilt
i FN-bygningen i New York, og Kjernevåpen: En trussel mot vår verden. Sōka
Gakkai bidro også til The Earth Charter Initiative med utstillingen Seeds of
Change, et «kart» som viste veien mot en bærekraftig livsstil.

SGI har fremmet miljøvern-initiativer gjennom utdanningsaktiviteter som
utstillinger, foredrag og konferanser, og mer direkte aktiviteter slik som
treplantingsprosjekter og Amazon Ecological Conservation Center som drives av
SGI i Brasil. Ugo Dessi siterer Daisaku Ikeda for å beskrive slike initiativer
som en buddhistisk impetus for et direkte alment engasjement i parallell med
bestrebelser for miljøvern ved å endre lovgivningen. I India debuterte SGI
(Bharat Sōka Gakkai) med den omreisende utstillingen Frø av håp, et felles
initiativ til SGI og Earth Charter International. Under utstillingen som åpnet i
delstaten Panaji, i den indiske delstatshovedstaden Goa, snakket den regionale
byplanleggeren Edgar Ribeiro om behovet for en miljøvernlovgivning og sa at:
«bare en folkebevegelse kan føre en bærekraftig utvikling videre.» I Malaysia sa
president Datuk Dr Tan Chik Heok ved Tunku Abdul Rahman University College at
denne utstillingen hadde bidratt til «å vekke bevisstheten om den makt det
enkelte individ har for å skape en bølge av positiv forandring for miljøet, så
vel som for hele samfunnet.»

Sōka Gakkai har grunnlagt mange institusjoner og forskningfasiliteter som
fremmer bevegelsens ideer om fred. Instituttet for Orientalsk filosofi, som ble
grunnlagt i 1962, fremmer essensen i buddhismen til fredsstudier som en av sine
målsetninger. Ikedasenteret for fred, undervisning og dialog, grunnlagt i 1993
som Boston forskningsenter for det 21. århundre, fremmer dialog mellom lærde og
aktivister for å unngå krig og fremme respekt for livet. Todainstituttet for
forskning innen global fred og politikk, grunnlagt 1966, kanaliserer
fredsorientert internasjonal politisk forskning gjennom internasjonale
konferanser og publikasjoner. Amazonas økologiske forskningsenter, grunnlagt av
Ikeda i 1992 utenfor Manaus, i delstaten Amazonas i Brasil, har vært en pioner
innenfor gjengroing, skapelsen av en regional frøbank og eksperimenter innenfor
skogslandbruk.

Sōka Gakkais pasifistiske standpunkt har imidlertid blitt satt spørsmålstegn ved
på grunn av bevegelsens støtte til det ikke-pasifistiske partiet Komeito , uten
å benekte at bevegelsen er svært aktiv i «å forsøke å etablere grunnlaget for
verdensfred». I Japan er der en utbredt negativ oppfatning av SGI's pasifistiske
bevegelse, som er betraktet å være utelukkende ren PR for bevegelsen.

Den engelske vinner av Nobels fredspris og Nobelprisen i kjemi, Linus Pauling
(1901–1994), har priset Daisaku Ikeda spesielt for hans arbeide med å fostre en
varig verdensfred. Dr. Lawrence Carter, kapellan ved Martin Luther King Jr.
International Chapel ved Morehouse College, betrakter Sōka Gakka som en viktig
alliert i å fremheve budskapet om borgerrettigheter og ikke-vold til andre
kulturer enn de kristne. Han har sagt at Ikeda og Sōka Gakkai, med aktiviteter
som Victory Over Violence har hjulpet han i sitt arbeid med å «gjenopplive arven
etter [Martin Luther] King». Simon Wiesenthal-senteret, som er en internasjonal
jødisk organisasjon, har også arbeidet sammen med Sōka Gakkai. Rabbi Abraham
Cooper ledet dens bestrebelser i stillehavsregionen, og åpnet i samarbeid med
Sōka Gakkai en japansk versjon av senterets Holocaust-utstilling. Cooper sa at
bevegelsens involvering forbedret utstillingen, og at Simon Wiesenthal-senteret
har funnet flere partnere i Japan gjennom Sōka Gakkai.

Sōka Gakkais underavdelinger har også sosial innflytelse. Min-on Concert
Association er en underavdeling av Sōka Gakkai som Ikeda grunnla i 1963. Den
hevder å sponse mer enn 1100 konserter hvert år. Den har sponset turneringer av
internasjonale artister slik som Philadelphia La Scala Opera Company; Ikeda
fortalte direktøren av Min-On om det sistnevnte at han «ønsket at den
gjennomsnittlige japaner får se førsteklasses kunst, selv om vi skulle tape mye
penger på det.» Ikeda grunnla også Tokyo Fuji Art Museum i 1983. Det huser
samlinger av vestlig og orientalsk kunst, og har deltatt i utvekslinger med
museer rundt om i verden.

Sōka Gakkai betrakter dans og annen performance-kunst som et viktig aspekt ved
dets fredsaktiviteter. Medlemmer i Singapore deltok i åpnings-seremonien i
Sommer-OL for ungdom 2010 og åpnings-seremonien i det sørøstasiatiske OL 2015.
Medlemmer deltar også under paradene i nasjonaldagene i Singapore og Malaysia.

Sōkauniversitetet is a private university located in Hachiōji, Tokyo, Japan
founded in 1969. The school was opened to undergraduate students in 1971, while
a graduate school was opened in 1975.

The Soka Gakkai sponsors The Institute for the Study of Soka Education, a
research institution to study the founding principles and results of the above
schools. In addition, the Ikeda Center for Peace, Learning, and Dialogue,
located in Boston, studies and publishes works about humanistic education.

Troen til Sōka Gakkai sentrerer seg omkring anerkjennelsen at alt liv har verdi
og har et uendelig potensiale, og at den iboende Buddhanaturen eksisterer i hver
enkelt person og kan bli vekket gjennom den praksis som er foreskrevet av den
religiøse reformator Nichiren (1222–1282). Med Daisaku Ikedas ord:

Susumu Shimazono, professor i religiøse studier ved universitetet i Tokyo, har
formulert det slik:

I dette inngår en lære om den gjensidige avhengighet av alt liv. En persons
sosiale handlinger i hvert øyeblikk kan føre til soka, eller skapelsen av
verdier. Sosiale forandringer blir forårsaket av en «menneskelig revolusjon», en
måte å leve på i verden som skaper verdier. Dr. Anne-Mette Fisker-Nielsen,
foredragsholder i asiatiske og afrikanske studier ved universitetet i London,
har uttrykt det slik:

Professor i filosofi ved La Sapienza, Maria Immacolata Macioti, har uttrykt det
slik:

Den amerikanske foredragsholderen Clark Strand, som har vært redaktør i
magasinet Tricycle: The Buddhist Review, uttrykker det slik:

Sōka Gakkai formidler troen på at medlemmer som tar del i Nichirens ed, er
«bodhisattvaer fra jorden». Begrepet er hentet fra lignelsen i 15. kapittel av
Lotussūtraen, hvor et uendelig antall bodhisattvaer kommer frem fra en sprekk i
jorden. Med Daisaku Ikedas ord:

Den daglige praksis hos medlemmer av Sōka Gakkai består i å messe mantraet
Nam-myōhō-renge-kyō overfor mandalaet og andaktsbildet Gohonzon med «alvorsfylt
andakt» og å studere Nichirens buddhisme. Daglig messes også spesielle seksjoner
av Lotussūtraen, kalt gongyō eller «flittig praksis», mens man fokuserer på den
iboende Buddhanatur. Messingen krever et sterkt alvor for å avsløre den indre
Buddhanaturen, og anvende buddhismens idealer i det daglige liv og for å oppnå
spesifikke målsetninger. Disse bestrebelsene er knyttet til misjonering for å
spre Lotussūtraens idealer og slik forårsake en spirituell og kulturell
forandring i samfunnet. Den religiøse utøvelsen omfatter også månedlige
diskusjonsmøter, og fremming av dyktige medlemmer. Med Daisaku Ikedas ord:

På et alter i sine hjem, har medlemmer av Sōka Gakkai plassert en transkripsjon
av et mandala som er tegnet av Nichiren. Ned fra midten av rullen er de japanske
tegnene for Nam Myōhō Renge Kyō og Nichiren. I hjørnene er navnene på
beskyttende guder fra buddhistisk mytologi, og de gjenværende tegnene er navn
som representerer de ulike tilstander av livet.

I stedet for å dyrke Buddha eller Loven som noe ytre, en buddhistisk statue
eller lignende, laget Nichiren et skrevet mandala som det sentrale objekt for
dyrkelse. Richard Seager forklarer at «i sin totalitet er det ikke et hellig
bilde i tradisjonell forstand, men en abstrakt representasjon av en universell
essens og et universelt prinsipp». Nichiren selv formulerte det slik: «Jeg,
Nichiren, har innskrevet mitt liv i sumiblekk. Hengi deg derfor til troen på
Gohonzon med hele ditt hjerte.». Og han sa videre: «Søk aldri etter denne
Gohonzon [som noe stort] utenfor deg selv. Gohonzon eksisterer bare innenfor det
dødelige kjød i oss ordinære mennesker som messer Nam-myōhō-renge-kyō».

Sōka Gakkai bruker ofte Nichirens metafor om et speil, for å forklare dens tro
på Gohonzon. Gohonzon «reflekterer vår iboende opplyste natur og får den til å
gjennomtrenge hvert aspekt av våre liv», og medlemmer messer foran Gohonzon «for
å avsløre makten i vår egen opplyste visdom og å frembringe en ed om å sette den
i bruk til nytte for oss selv og andre».

Messingen av mantraet Namu-myōhō-renge-kyō kalles Daimoku. Mantraet består av
følgende ledd:

Daimoku betyr «tittel», og henspiller på tittelen på Lotussūtraen. Ordrett kan
dette mantraet oversettes med «jeg vier meg (i devosjon) til sūtraen om den
hvite lotusblomstens gode lov». Noen ganger er «god lov» blitt gjengitt som
«mystisk lov», «den ultimate virkelighet» og «lotusblomstens lære». Andre ganger
er det blitt oversatt med «den mystiske lov om årsak og virkning».

Medlemmer av Sōka Gakkai messer Daimoku for å forandre deres liv og miljøet
hvori de lever. Målet er å frembringe en indre forandring som blir en motivator
for sosial forandring. Sōka Gakkai lærer at messingen ikke kan bli adskilt fra
handling; de tror at messingen frigjør krefter i den universelle livskraften som
er iboende i livet. For enkelte medlemmer er messingen til nytte for verden et
«første skritt» mot erkjennelsen av at det endelige mål er Buddhanaturen. Der er
intet skille mellom livet i verden og Buddhanaturens universelle liv. Å messe
Nam-myōhō-renge-kyō er ment å lede til virkninger i det daglige liv.
Buddhanaturen er således erfart i prosessen av transformasjon, og i den aktuelle
transformasjon i det daglige liv. Messingen betraktes derfor ikke som en passiv
øvelse. Litteraturen til Sōka Gakkai oppfordrer utøvere til å ha
«overbevisning», fasthet og utholdenhet til å løse problemer.

Liksom hos de fleste Nichirenbuddhistiske trossamfunn, består den primære
praksis hos Sōka Gakkai i å messe Daimoku og samtidig betrakte Buddhanaturen som
iboende i livet og som den ultimate virkelighet i eksistensen. Den supplementære
utøvelse går ut på å daglig messe deler av 2. og 16. kapittel av Lotussūtraen.
Ulikt andre Nichirenbuddhistiske trossamfunn, legger Sōka Gakkai vekt på at
opplysning innebærer «engasjement i det daglige livs realiteter» og å inkludere
andres glede i ens egen praksis.

Bevegelsens studiemateriale omfatter skriftene til Nichiren og Lotussūtraen, og
et velutviklet studieprogram. Nichirenbuddhismen praktiseres slik den ble
fremlagt av de tre første presidentene, og den studerer også presidentenes taler
og skrifter, spesielt av den tredje presidenten Daisaku Ikeda. Hans bøker om
bevegelsens historie, The Human Revolution og The New Human Revolution har
«kanonisk status» blant medlemmene. Studiemøter holdes hver måned. Møtene har
åpne diskusjoner i stedet for en didaktisk undervisning. Diskusjoner er
velkommen, mens «diktatorisk moralpreken ikke er det». Aktivitetene inkluderer
også møter og sosialt engasjement.

Medlemskapet består i å hjelpe seg selv og andre, og studere buddhismen,
kombinert med «de tre grunnleggende sidene ved Nichirenbuddhismen»: Tro,
utøvelse og studium. Tro representeres som en forventning som utdyper erfaringen
mens man praktiserer Nichirenbuddhisme i Sōka Gakkai

Ifølge Richard Seager «er Gakkaimøtene formelle liturgier» i den forstand at
deres format – «messing, historier, lærdommer, inspirerende underholdning», er
identisk fra sted til sted. Levi McLaughlin har hevdet at de er blant Sōka
Gakkais viktigste aktiviteter.

Under diskusjonsmøter blir deltagerne oppmuntret til å ta ansvar «for deres egne
liv og for videre sosiale og globale spørsmål». Formatet på møtene er et
eksempel på hvordan Sōka Gakkai er istand til å «kvitte seg med det meste av
apparatet til en konvensjonell kirkelig organisasjon». «Frigjort fra kirkelige
begrensninger, er Sōka Gakkai istand til å presentere seg selv som et mye mer
informert, avslappet og spontant dyrkende fellesskap. I en periode hvor
demokratiske, populære stilarter har erstattet og i stor grad diskreditert
hierarkiske strukturer, reflekterer de typiske møtene til Sōka Gakkai i økende
grad stilen og formen som har appell hos den generelle almenhet».

Lotussūtraen er en av de mest populære og innflytelsesrike mahāyānasūtraene.
Dens forfatterskap er uviss. Sūtraen presenterer seg selv som et foredrag som
ble holdt av Gautama Buddha mot slutten av hans liv. De eldste delene av teksten
ble trolig skrevet ned mellom 100 f.Kr. og 100 e.Kr. Mesteparten av teksten ble
ferdigskrevet 200 e.Kr. Mens de fleste retninger innenfor mahāyāna-buddhismen
betrakter Lotussūtraen som viktig, blir den av Nichirenbuddhismen opphøyd til
den eneste sanne åpenbaring av buddhismen. Sūtraen danner grunnlaget for Daimoku
og Gohonzon.

Nichiren lærte at å praktisere Lotussūtraen «henvender seg til både renselsen av
sinnet og renselsen av samfunnet» og at «bare etterlevelse av lærdommene i
Lotussūtraen kan forhindre motgang». Med Daisaku Ikedas ord:

Nichiren lærte, ifølge Sōka Gakkai, at samfunnets velstand har sammenheng med
dets verdsettelse av Lotussūtraen. I moderne språkbruk betyr dette dets respekt
for livets verdi, og å messe Nam-Myōhō-Renge-Kyō til Gohonzon:

Sōka Gakkai misjonering var tidligere kontroversiell, ettersom bevegelsen
benyttet en metode kalt «bryt ned og undertrykk (tilknytning til mindreverdige
lærdommer)» (shakubuku). Jōsei Toda forklarer at metoden ble brukt «ikke for å
gjøre Sōka Gakkai større, men for at du skal bli lykkeligere ... Der er mange
mennesker i verden som lider under fattigdom og sykdom. Den eneste måten å gjøre
dem virkelig lykkelig er å benytte shakubuku overfor dem.»

I 1970 foreskrev Ikeda en mer moderat tilnærmelse, «å anbefale dens medlemmer å
innta en holdning av åpenhet overfor andre»; den metode Sōka Gakkai foretrekker
siden da blir kalt shoju – «dialog eller konversasjon utformet for å overtale
folk, snarere enn å omvende dem», selv om dette fortsatt refereres til
«shakubukus ånd».

Selv om det var gjenstand for kontroverser i Japan i de første tretti årene
etter andre verdenskrig, Ikeda lyktes med å få organisasjonen alment akseptert
etter 1970-tallet.[a][b][c][d]

I 2014 endret bevegelsen seksjonen «Religiøse prinsipper» innenfor «regler og
reguleringer» når det gjelder omvendelse. Tidligere sa prinsippene at Sōka
Gakkai «ville søke å realisere sitt endelige mål – utbredelsen av Nichiren
Daishonin's buddhisme over hele Jampudvīpa (verden), og således fullføre
Daishonins mandat». Den nye versjonen sier: «den skal strebe etter å oppnå deres
menneskelige revolusjon gjennom hvert enkelt individ, nemlig den
verdensomfattende utbredelse av Nichiren Daishonin's buddhisme, og således
fullføre Daishonin's mandat.»

Den sjette presidenten Minoru Harada definerte «verdensomfattende utbredelse»
som en funksjon hos individer som gjennomgår en positiv forandring i deres liv.
Troen på Sōka Gakkai er derfor en utbredende aktivitet som både gir mening for
aktiviteten selv og i de personlige liv til bevegelsens medlemmer.

Liturgien til Sōka Gakkai refererer til de første tre presidentene – Tsunesaburō
Makiguchi, Jōsei Toda and Daisaku Ikeda – «som de evige mentorer av kosen-rufu».
Clark Chilson forteller at «som Sōka Gakkais langvarige leder, blir Ikeda dyrket
av Gakkai-medlemmer.» Forholdet mellom medlemmene og deres mentorer blir kalt
«enheten mellom mentor og disippel». Mentoren skal lede og således forbedre
disiplenes liv. Mentorens oppgave er å gi disiplene tillit til sine urealiserte
potensiale. Disiplenes rolle er å støtte mentoren og gjennomføre hans visjon ved
å bruke deres unike evner og omstendigheter. Forholdet blir sett på som
ikke-hierarkisk og gjensidig veiet. Disiplene oppfordres til å bli aktive
skapere, snarere enn passive tilhengere.

Richard Seager skriver: «Enheten mellom mentoren og disippelen er et forhold som
ikke beskrives som tilbud og etterspørsel, slik mange kritikere forestiller seg
det, men som valg, frihet og ansvar. Det er disippelens valg og beslutning om å
følge mentorens visjon om en felles målsetning. Som respons er det mentorens
ønske om å oppdra og fostre disippelen til å bli større enn mentoren.»

Et gjennomgangstema i Ikeda's tekster er hans forhold til Toda. Dette fungerer
som modell for enheten mellom mentor og disippel. Clark Chilson skriver: «Der er
ingen del av sitt liv som han snakker mer om, eller med mer entusiasme, enn
årene han hadde sammen med Toda.» Daisaku Ikedas biografiske portrett av seg
selv som en ikke-perfekt person, som er fullstendig dedikert til oppgaven å
tjene Toda som en disippel, skaper et bilde av Ikeda som gjør at medlemmer
ønsker å bli hans disippel.

Siden midten av 1990-årene, har spørsmålet om enhet mellom mentor og disippel
blitt mer fremtredende i Sōka Gakkai. Det legges vekt på å «kultivere alle
medlemmer ... i disippelskap» ved å skape «affektive en-til-en relasjoner med
Ikeda.»

Mens han satt i fengsel, studerte Jōsei Toda et avsnitt fra sūtraen med uendelig
mange betydninger som beskriver Buddhanaturen i form av 34 negasjoner – for
eksempel at den er «verken være eller ikke være, verken det ene eller det andre,
verken kvadrat eller sirkel». Av dette konkluderte han at Buddhanaturen er selve
livet, eller livskraften. «Filosfien om livet» gjentar prinsipper som ble
formulert av Nichiren: De «3000 eksistensplan i et enkelt øyeblikk» (ichinen
sanzen) og «observere ens eget sinn» (kanjin).

Konseptet er sentralt i Sōka Gakkais anvendelse av Nichirens lære. «Vår helse,
vårt mot, vår visdom, glede, vårt ønske om å forbedre oss, selvdisiplin, og så
videre, kan alt sammen sies å avhenge av vår livskraft». Daisaku Ikeda sier:
«Toda anså at konseptet om Buddha som liv (livskraft) betyr at buddhismen
innebærer en transformasjon av samfunnet.» Susumu Shimazo gjengir videre Ikeda:
«Tro er den faste overbevisning i universet og livskraften. Bare en person med
stødig tro kan føre et godt og sprekt liv ... Buddhistisk lære er en filosofi
som har det menneskelige liv som sitt ultimate objekt, og vår bevegelse av
menneskelig revolusjon er en reformhandling som har til hensikt å åpne det indre
univers, den kreative livskraft innenfor hvert individ, og som fører til
menneskelig frihet.»

Sōka Gakkai lærer at denne «selvinduserte forandring i hvert individ» (en
«menneskelig revolusjon») fører til lykke og fred. Eldre skoler lærte at
Buddhanaturen i dette livet kunne oppnås gjennom Gohonzon, uten å knytte dette
til sosialt engasjement. Toda's forestilling om livskraften og den menneskelige
revolusjon betyr at man oppnår Buddhanaturen «gjennom et engasjement i
realitetene i det daglige liv, gjennom å oppnå fordeler og lykke som involverer
alt liv, og gjennom å utvide denne lykken til andre.»

I 1928, omvendte lærerene Tsunesaburō Makiguchi og Jōsei Toda seg til
Nichirenbuddhismen. Sōka Gakkai sporer offisielt sin grunnleggelse tilbake til
18. november 1930, da Makiguchi og Toda publiserte det første av fire bind av
Makiguchi's magnum opus om en utdanningsreform, «Systemet av verdiskapende
pedagogikk» (創価教育学体系, Sōka Kyōikugaku Taikei). Det første møtet i
organisasjonen, den gangen under navnet Sōka Kyōiku Gakkai (創価教育学会), «det
verdiskapende utdannelsessamfunn», fant sted i 1937.

Allerede i 1903 publiserte han boken Jinsei Chirigaku («En geografi over
menneskets liv»), hvor han utviklet idèer om forholdet mellom folks liv og deres
geografiske plassering. Her var han primært opptatt av menneskets forhold til
naturen: «Det er gjennom vår åndelige samspill med naturen at de egenskapene som
vi tenker på som menneske blir antent og oppfostret i oss.» I dette arbeidet
formulerte han også begrepet «humanitær konkurranse»; han tok til orde for at
Japan måtte åpne seg for det internasjonale samfunn i stedet for snever
nasjonalisme: «Det viktigste er å sette opp et mål av velvære og beskyttelse av
alle mennesker, inkludert en selv, og ikke øke egeninteressen alene. Med andre
ord er målet å gjøre det bedre for andre, og ved å gjøre det velger man også
veier som gir personlig utbytte så vel som fordeler for andre. Dette er et
bevisst forsøk på å skape et mer harmonisk samfunnsliv».

I sitt hovedverk tok han til orde for en reform av skoleverket, og kritiserte
dermed Meijiregjeringens adoptering av en autoritær keiserlig forskrift.
Forskriften gikk ut på at utdanningen skulle tjene staten. I stedet foreslo han
en utdannelse som var sentrert rundt eleven og elevens lykke. Han foreslo et
utdanningssystem som bestod i et samarbeid mellom skolen, hjemmet og
lokalsamfunnet. I dette systemet ville barnet bruke halve dagen på skolen og den
andre halvdel hjemme, i lokalsamfunnet og i harmoni med naturen. Et slikt system
ville, ifølge Makiguchi, endre et system med kjedsomme og apatiske elever, til
ivrige og ansvarlige studerende. «Makiguchi utviklet en teori om verdier som
kombinerte ideen om glede som livets målsetning med teorien om at verdi er noe
som kan skapes ... I en verdiskapende pedagogikk er hovedformålet med utdannelse
å strebe etter et lykkeligere liv og å utvikle evnen og holdningen til å skape
verdier».

Makiguchi fant mye i Nichirens lære som støttet hans teorier om utdanning. Hans
tanker om en utdanningsreform smeltet gradvis sammen med tankene om en religiøs
reform. Medlemskapet var i begynnelsen forbeholdt lærere som ønsket en
utdanningsreform, men ble etter hvert åpnet for folk av alle samfunnslag som var
tiltrukket av Nichirenbuddhismen. Medlemsmassen økte fra 60 personer under deres
første møte til omkring 300 under deres neste møte i 1940.

Makiguchi kom etter hvert i konflikt med myndighetene. I likhet med Nichiren,
hevdet han at landets politiske problemer skyldtes innbitte og falske religiøse
læresetninger. Hans religiøse tro fikk han til å ta et standpunkt mot
regjeringen, og han fikk rykte for å være en politisk dissident. Han betraktet
Nichirenbuddhismen som et religiøst motiv for «aktivt engasjement i å fremme
sosiale goder, selv om dette måtte føre til å trosse statens autoritet».
Organisasjonen tiltrakk seg snart myndighetenes oppmerksomhet.

I 1943 var gruppen delaktig i å få trossamfunnet Nichiren Shōshū til å nekte en
sammenslåing med trossamfunnet Nichiren-shū. Sammenslåingen ble beordret av
regjeringen, i tråd med lov om religiøse organisasjoner fra 1939. Mens andre
verdenskrig skred frem, bestemte regjeringen at en O-fuda, en talisman fra et
Shintotempel (Jinja) skulle plasseres i ethvert hjem og tempel for å fremme
nasjonalisme og troskap mot keiser Hirohito (1901–1989) og hans angivelige
guddommelighet. Presteskapet ved Nichiren Shōshū var forberedt på å adlyde
dekretet, men Makiguchi og lederskapet i Sōka Kyōiku Gakkai nektet åpenlyst å
følge ordre. Under avhør i fengselet hevdet Makiguchi at hans gruppe hadde
ødelagt minst 500 slike amuletter, noe som ble ansett som en opprørsk handling.

I 1942 ble det månedlige magasinet Kachi Sozo (価値創造) «skapende verdier»,
publisert av Makiguchi, forbudt av regjeringen, etter at bare ni utgaver var
blitt trykket. Makiguchi, Toda og 19 andre ledere av Sōka Kyōiku Gakkai ble
arrestert den 6. juni 1943, anklaget for brudd på loven om fredsbevarelse og for
majestetsfornærmelse, for å «benekte keiserens guddommelighet» og for
«ærekrenkelser» mot Shintotempelet Ise Jingū.

Arrestasjonen av lederskapet, førte til at Sōka Kyōiku Gakkai midlertidig ble
nedlagt.[e] Under avhør insisterte Makiguchi på at «keiseren er et vanlig
menneske ... keiseren begår feil liksom alle andre». Behandlingen i fengselet
var umenneskelig, og i løpet av et år ble alle bortsett fra Makiguchi, Toda og
en av direktørene benådet og løslatt. Den 18. november 1944 døde Makiguchi i
fengselet av underernæring, 73 år gammel.

Detaljene omkring Makigushi's arrestasjon og avhør ble omtalt i en hemmelig
månedlig publikasjon for politiet i juli, august og oktober 1943. Enkelte
historikere har andre tolkninger av hendelsesforløpet. Robert Ramseyer
postulerte i 1965 at Makiguchi tiltrakk seg politiets oppmerksomhet på grunn av
de aggressive bestrebelsene til enkelte av sine tilhengere. Andre peker på hans
vedvarende opposisjon til regjeringen.[f]

Jōsei Toda ble løslatt fra fengsel den 3. juli 1945, etter å ha sittet inne i to
år, anklaget for majestetsfornærmelser. Hans helsetilstand var blitt alvorlig
svekket og hans forretningsforetag var ødelagt. Han led av undernæring,
tuberkulose, astma, hjerteproblemer, diabetes, hemoroider og revmatisme. Han
satte øyeblikkelig i gang med å gjenoppbygge organisasjonen som var blitt
undertrykt og oppløst av regjeringen under krigen. Med Kiyoaki Muratas ord:
«Toda hadde et brennende ønske om hevn – ikke mot Japans militaristiske
regjering, men mot en usynlig fiende som hadde forårsaket hans egen lidelse i
mer enn to år, så vel som hans lærers død i fengsel og fortvilelsen til titalls
millioner av hans landsmenn.» Fra denne oppstarten tjente Toda som en lenke
mellom bevegelsens grunnlegger, Tsunesaburō Makiguchi, og Daisaku Ikeda som
ledet dens internasjonale organisering.

Etter krigen, da kirke og stat ble adskilt og religionsfrihet ble tildelt som en
konstitusjonell rettighet, var Japan ifølge H. Neill McFarland vitne til
«gudenes rushtid». Sōka Gakkai var en av mange nyreligiøse bevegelser som kom
til syne. Fra en organisasjon med en medlemsmasse på omkring 500 familier i
1951, ekspanderte den raskt i løpet av et tiår og fikk en stor almen
anerkjennelse. Veksten til Sōka Gakkai var ekstraordinær sammenlignet med andre
nye religioner, mye på grunn av Toda's evne som organisator og den sosiale
endring på denne tiden.

Grunnarbeidet for organisasjonens vekst kan bli funnet i Toda's arbeid i årene
mellom hans løslatelse fra fengsel i 1945 til hans reetablering av
organisasjonen i 1951. Den fikk nå sitt nåværende navn, Sōka Gakkai, og han
tilføyde «Filosofien om livet» som han hadde utviklet under fengselsoppholdet.
Videre begynte han å lokalisere medlemmer som var blitt spredt av krigen,
startet en serie foredrag om Lotussūtraen og Nichirens brev, og etablerte en
rekke forretningsforetak som stort sett var mislykket, men som likevel bidro til
en strøm av penger til organisasjonen. Han drev personlig oppmuntring overfor
mange medlemmer, utga et månedlig studiemagasin (大白蓮華 Daibyaku Renge) samt
avisen Seikyo Shimbun, og skapte et apparat for organisasjonsutvikling. Under
arbeidet involverte han mye ungdom, deriblant den unge Daisaku Ikeda, som skulle
bli hans høyre hånd og etterfølger.

Den kristne misjonæren Noah S. Brannen skrev i 1968 at Sōka Gakkais
studieprogram på denne tiden var «det mest fantastiske program for
indoktrinering som Japan noensinne har sett». Nye medlemmer deltok i lokale
studiesirkler, abonnerte på ukentlige og månedlige tidsskrifter, studerte Toda's
kommentarer til Lotussūtraen, tok årlige eksamener og ble tildelt titler og rang
i bevegelsen: «Assosiert foredragsholder», «foredragsholder», «assosiert lærer»
og «lærer».

Under «den store utbredelsesdriven» fra 1951 til 1958 ble medlemsmassen doblet
og tredoblet hvert år, og resulterte i et påstått medlemstall på 750 000
familier. I 1951 holdt Jōsei Toda en innvielsestale hvor han ble organisasjonens
president. Foran 1 500 medlemmer påstod han at han skulle omvende 750 000
familier før sin død. Målet ble ifølge bevegelsen oppnådd flere måneder før hans
død, uten at tallene er bekreftet av andre kilder. Rekrutteringen skjedde
hovedsakelig i små diskusjonsgrupper (zadankai) og drivkraften bak misjoneringen
var Daisaku Ikeda og Sōka Gakkais ungdomsavdeling. Særlig ettertraktet for Sōka
Gakkai var segmenter av Japans befolkning som var blitt marginalisert og havnet
på sidelinjen i samfunnet etter krigen.

Sōka Gakkais suksess rystet det tradisjonelle japanske samfunn. Pressen var
opptatt av mange ekstreme og skandaløse tilfeller av misjonering, men nevnte
ikke de mange eksempler på konvertering som ble oppnådd gjennom «moralsk
overtalelse». Flere historier prøver å forklare hvordan Sōka Gakkai klarte å
oppnå denne eksplosjonsartede vekst. En av dem legger vekt på drivkraften i den
«tilsynelatende ubegrensede entusiasme» hos medlemmene som ble satt i sving av
Toda og kanalisert gjennom hans unge tilhengere. Bevegelsens egne publikasjoner
gjengir denne historien, og Daisaku Ikeda har forklart sine egne bestrebelser
for å introdusere andre til Sōka Gakkai. Ikeda omtaler hvordan fremdriften for
utbredelse ble skapt i Kamata i 1952 og i Bunkyō i 1953 I den biografiske
romanen The Human Revolution diskuterer han i detalj misjoneringen i
Osaka-Kansai i 1956. Felles for disse kildene er at de beskriver arbeidet som
ble igangsatt av enkeltmedlemmer som gledet seg over misjonering, langvarige
bestrebelser for å bygge vennskap, besøk i hjemmene, gruppemøter og
«veiledningen» av Toda. Entusiasmen blant medlemmer hadde en eksplosiv effekt.
Richard Seager og Clark Strand dokumenterer støtte for disse historiene.

En annen innfallsvinger er sosiologisk. I sitt første engelsk-språklige
sosiologiske verk om Sōka Gakkai av James White, blir organisasjonens vekst,
samhold og bærekraft tilskrevet ledernes ferdigheter, dens system av verdier og
normer som samsvarer med medlemmenes individuelle behov, og dens evne til å
tilpasse seg samfunnets forandringer. James Dator forklarer at Sōka Gakkais
organisasjonsstruktur, som verdsetter individuell deltagelse innenfor små
heterogene grupper og parallelle små grupper med felles alder, kjønn og
interesser, oppfyller medlemmenes sosio-psykologiske behov.

En tredje innfallsvinkel er kritikk i populærpressen fra andre buddhistiske
sekter. Denne går ut på at misjoneringen til Sōka Gakkai har lyktes gjennom
tvang og skremmende oppførsel, slik som å ødelegge de shintoistiske husalterene
(kamidana) til nye medlemmer. Det har også vært isolerte rapporter om vold
utført av medlemmer av Sōka Gakkai, men også episoder med vold rettet mot dem.
Dr. Anne-Mette Fisker-Nielsen har avvist at slike enkeltilfeller alene kan
forklare Sōka Gakkais suksess.

Det er generell konsensus om misjoneringens effektivitet under Toda's og Ikeda's
lederskap. Clark Strand har betegnet Toda som «den mest innovative, mest
dynamiske og mest suksessfulle religiøse leder i sin tid». Han var ikke bare
karismatisk og overbevisende; han var også effektiv på grunn av sin dype
personlige overbevisning om at bare Sōka Gakkai kunne fornye et samfunn preget
av fortvilelse. Han benyttet seg både av aggressive overdrivelser og melodrama,
men advarte også overivrige tilhengere om å være forsiktige. Daisaku Ikeda ledet
misjoneringen, og var medlem av styret i ungdomsavdelingen (1951) og ble senere
styremedlem i hele organisasjonen (1954).

Jōsei Toda døde den 2. april, 1958. Begravelsen ble holdt i hans hjem, men
kisten ble etterpå båret forbi sørgende, messende folkemasser til tempelet
Jozaiji i Ikebukuro, Tokyo, hvor han ble gravlagt. Den daværende statsminister
Nobusuke Kishi (1896–1987) var tilstede i begravelsen, noe som ble betraktet som
en skandale «av ganske mange japanere», men det var også et testamente over hvor
mye Sōka Gakkai hadde vokst i anerkjennelse under Toda's ledelse.

Kiyokai Murata hevdet at Toda etterlot seg et vakum to år etter sin død,
ettersom bevegelsen ikke hadde noen president, og det var uklart hvem som skulle
erstatte ham. Andre hevder at Ikeda umiddelbart ble Sōka Gakkais de facto leder.
Tre måneder etter Toda's død, 30 år gammel, ble han organisasjonens
administrator, i 1959 ble han leder i sentralstyret og den 3. mai 1960 ble han
bevegelsens tredje president.

Jōsei Toda ble etterfulgt som president i 1960 av den 32 år gamle Daisaku Ikeda,
som ble en modererende og sekulariserende kraft i bevegelsen. Han introduserte
formelt i organisasjonen prinsippene om ytringsfrihet og religionsfrihet, og i
1964 innførte han en mer varsom misjonering. Han nedtonet ideen om shakubuku, og
innførte shoju, som er en mer varsom form for omvendelse. Under hans lederskap
vokste organisasjonen hurtig på 1960-tallet, både innenfor og utenfor Japan.

Mens Sōka Gakkai vokste fra 3 000 individer til 750 000 husholdninger under
Toda's lederskap, vokste organisasjonen fra 1 300 000 to 2 110 000 medlemmer de
første 16 måneder av Ikeda's presidentskap.

I 1967 var medlemstallet vokst til 6 240 000 ifølge bevegelsens egne tall. I
1968 bidro mer enn 8 000 000 mennesker i byggingen av Shōhondō. Mellom 1961 og
1968 vokste bevegelsens studieavdeling, som hadde ansvaret for bevegelsens
eksamener, fra 40 000 til 1 447 000. I 1968 hadde dagsavisen Seikyo Shimbun nådd
et opplagstall på 3 580 000. I 2008 var den Japans tredje største dagsavis med
et opplag på 5,5 millioner.

I oktober 1960, fem måneder etter hans innsettelse, besøkte Ikeda og en liten
gruppe medlemmer USA, Canada (Toronto), og Brasil. I USA besøkte han Honolulu,
San Francisco, Seattle, Chicago, New York, Washington DC og Los Angeles, møtte
medlemmer, japanske krigsbruder, dukket opp på møter for veiledning og
diskusjon, stiftet lokale organisasjoner og utnevnte ledere med ansvar over dem.
Han anbefalte de oppmøtte å bli gode amerikanske borgere, lære seg engelsk og ta
førerkort.

Han utvidet også omfanget og mønsteret for Sōka Gakkais aktiviteter. I 1961, på
ettårsdagen for sin innsettelse, opprettet han Culture Bureau for å ta seg av
ikke-religiøse aktiviteter. Det hadde avdelinger for studium og diskusjon av
økonomi, politikk, utdannelse, språkteknologi og – senere på året, kunst.

Ikeda og hans team besøkte land i Europa og Sørøstasia i 1961 og i Midtøsten i
1962. I 1967 hadde han fullført 13 utenlandsreiser for å styrke oversjøiske
organisasjoner. Parallelt med dette prøvde han å finne frem til universelle
aspekter av Nichirenbuddhismen hvor den japanske kontekst var strippet vekk.

«Nichiren Shōshū i Amerika» (NSA) var Sōka Gakkais første oversjøiske prosjekt.
Organisasjonen vokste «bemerkelsesverdig raskt» og hevdet å ha 200 000
amerikanske medlemmer i 1970. Ikeda grunnla Sōka Gakkais første grunnskole og
videregående skole i 1968, og Sōkauniversitetet i 1971. Den 26. januar 1975 ble
Soka Gakkai International (SGI) grunnlagt i Guam.

Kōmeitō er et politisk parti i Japan som opprinnelig ble grunnlagt på
prinsippene om nichirenbuddhisme. Særlig på slutten av 1950-tallet og tidlig på
1960-tallet ble partiet ansett for å være den politiske fløyen av den
buddhistiske bevegelsen Sōka Gakkai. Komeito har blitt karakterisert som
sosialkonservativt, sentrumsorientert, og pasifistisk. Komeito erklærte mål er å
fremme «en politikk basert på en humanisme, som behandler menneskeliv med den
ytterste respekt og omsorg.»

Det «nye Kōmeitō-partiet» ble grunnlagt i 1998, og har vært en alliert med det
liberaldemokratiske parti (LDP) siden 1999. I 2014 fikk det tilbake sitt gamle
navn Kōmeitō. Kōmeitō har blitt karakterisert som sosialkonservativt og
sentrumsorientert. Den støtter stort sett dagsorden for LDP, men det motsatte
seg nytolkning av den pasifistiske artikkel 9 i Japans grunnlov, som ble lagt
frem i 2014 av statsminister Shinzo Abe.

Den 3. mai 1970 holdt Ikeda en tale på Sōka Gakkais 33. generalforsamling som
radikalt endret retningen til organisasjonen. Han sa at Nichirens budskap kunne
bli forstått som absolutt pasifisme, helligheten til menneskelig liv og respekt
for menneskets verdighet. Sōka Gakkais rolle var å gå hinsides misjonering, og å
skape et grunnlag for humanisme i alle sider av samfunnet. Richard Seager
forteller det slik: «Ikeda's tale i 1970 markerte et vannskille mellom den
shakbubuku»-redvne aktivismen i tidligere dager og den mer moderate,
sekulariserende stil som skulle bli kjennetegnet på hans presidentperiode. Det
markerte også hans eget skifte som en 42 år gammel lærer – fortsatt ung etter
japanske standarder – ettersom han begynte å klart formulere grunnprinsippene i
hans voksende globaliserende og universaliserende buddhistiske humanisme.»

På 1970-tallet hjalp Ikeda bevegelsens overgang fra en internt fokusert
organisasjon, sentrert om veksten i sitt eget medlemskap, til å adoptere fokus
på mottoet «Fred, kultur og utdannelse». Den 12. oktober 1972, under den
offisielle åpningen av Shōhondō ved Taiseki-ji kunngjorde han starten på Sōka
Gakkais «fase to», hvor man ville skifte retning fra en aggressiv ekspansjon av
bevegelsen til internasjonal fred gjennom vennskap og utveksling. Han kunngjorde
også at medlemmer av Kōmeitō, som har vært innvalgt i underhuset og i
lokalpolitikken, ville bli fjernet fra de administrative stillinger i Sōka
Gakkai. Han forkastet alle planer om å skape en «nasjonal ordineringsplattform».
I årene som fulgte ble verdiene til Sōka Gakkai mer i samsvar med progressiv
internasjonalisme.

I 1970 innledet Ikeda en serie dialoger med prominente politiske, kulturelle og
akademiske skikkelser som han kalte «borgerdiplomati». I 1970 hadde han en
dialog med den østerrikske forfatter og politiker Richard Nikolaus von
Coudenhove-Kalergi (1894–1972) om ulike Øst-Vest-forhold og verdens fremtidige
retning. Han tilbragte ti dager sammen med den britiske historikeren Arnold J.
Toynbee (1899–1975) fra 1972 til 1974 som resulterte i publikasjonen av boken
Velge Livet. I 1974 hadde han en dialog med den franske forfatteren og
ministeren André Malraux (1901–1976). I dag har antallet dialoger med lærde,
ledere og aktivister nådd 7 000.

I 1974 besøkte Ikeda Kina, deretter Sovjetunionen, og enda en gang Kina hvor han
møtte statsminister Zhōu Ēnlái (1898–1976). I 1975 møtte han den daværende FNs
generalsekretær Kurt Waldheim (1918–2007) og USAs utenriksminister Henry
Kissinger (f. 1923). Han presenterte en underskriftskampanje for Waldheim,
organisert av Sōka Gakkais ungdomsbevegelse. Kampanjen bestod i 10 000 000
underskrifter og ba om avskaffelse av atomvåpen. Den 28. februar 1997 ble han
utnevnt til æresmedlem av Romaklubben av Dr. Diez-Hochleitner; hans forhold til
Romaklubben begynte med et vennskap med den italienske matematikeren Aurelio
Peccei (1908–1984). Deres dialoger om verdensproblemene ble publisert i boken
Before it is Too Late i 1985.

De progressive idealene til Makiguchi og Jōsei Toda på den ene siden, og de
konservative institusjonene til Nichiren Shōshū på den andre, skapte umiddelbart
en ustabil allianse, som tidvis førte til periodiske utbrudd av spenning mellom
presteskapet og lekfolket. Det kulturelt konservative japanske presteskapet, som
var bygd på idéer om hierarki, ritualer og tradisjonelle skikker, kom
naturligvis i konflikt med en global legmannsbevegelse som bygde på idèer om
egalitarisme, en aktiv trosbekjennelse og en rasjonell tilpasning til den
moderne verden.

Uenighetene under andre verdenskrig om en shintoistisk talisman har vært nevnt
ovenfor; men konfliktene stakk dypere. I april 1952 oppstod det en episode hvor
en prest ble voldelig og sørget for å få Toda bannlyst fra hovedtempelet: «I
april 1951 feiret Taiseki-ji andre Nichirentempler utover i landet 700-års
jubileumet for grunnleggerens første proklamering av Daimoku, Namu Myoho Renge
Kyo. ... Ved Taiseki-ji var det planlagt fire galladager. De to første skulle
arrangeres av sektens offisielle lekmannsbevegelse, kalt Hokkeko. De to siste
dagene var for Sokagakkai ... Hokkeko hentet inn 2500 medlemmer, og han [Toda]
mønstret 4000 fra hans et år samle samfunn. Han så også en mulighet for å hevne
sott to år lange fengselsopphold under krigen. ... 47 ledere av
ungdomsorganisasjonen, deriblant Daisaku Ikeda, hadde utarbeidet en systematisk
plan for å finne Ogasawara og bringe han inn for en domstol. ... De unge mennene
utfordret ham umiddelbart til å debattere sine synspunkter. ...Hva som deretter
skjedde er uklart. Ifølge Toda, hadde han startet en rolig samtale med Ogaswara
og ba om en unnskyldning, mens den gamle mannen "siklet ut av munnen" og "hylte
som en rabiat hund". Men Murata hevder at Toda fortalte ham i et interview at
han slo presten to ganger. Uansett, Ogasawara nektet å la seg ydmyke, og
innrømmet ingenting ... De bærte han ut av tempelområdet og skrek over
megafonene: "Dette er Jimon Ogasawara, en parasitt på løvens kropp som gnager på
Nichiren Shoshu" ... De merket ham med en plakat hvor det stod "vaskebjørnmunk"
og bar han til Makiguchis grav."»

Prestene til Nichiren Shōshū sa likevel at de betraktet Toda som den største
blant legmenn, og etter hans død ga de ham æresnavnet «Leder over alle
forkynnere av Lotussūtraen» (Hokke Kōsō Kōtō). I løpet av Toda's presidentskap,
donerte Sōka Gakkai flere templer til Nichiren Shōshū, deriblant «den store
foredragshallen» i mars 1958.

I andre halvdel av 1970-årene var der en serie med konflikter mellom Nichiren
Shōshū og administrasjonen i Sōka Gakkai. Rekken av taler som Ikeda holdt i
1977, og som omdefinerte forholdet mellom legfolk og presteskap, opprørte
presteskapet i Nichiren Shōshū så mye at det var en bidragende faktor til at
Daisaku Ikeda trakk seg som president den 24. april 1979. «Den daværende Söka
Gakkai-presidenten Ikeda definerte i en serie meldinger og taler i 1976 og 1977
Söka Gakkai's roller og funksjoner på en måte som fikk presteskapet i Nichiren
Shöshü til å fremstå som at de ikke lenger var nødvendig. Ifølge Ikeda var det
ikke prestenes kapper, nakne hoder og ordinering som var viktige ved riter og
seremonier, men det korrekte hjerte og sinn og beredskapen til å hjelpe folk til
å overvinne lidelse. Söka Gakkai's sentre var, ifølge Ikeda, blitt den moderne
tids templer. Presteskapet i Nichiren Shöshü ble oppfattet som arrogant og
dominerende. Vica versa følte Nichiren Shöshü dette som en "fiendtlig
maktovertagelse" av folk som var uegnet til religiøse jobber og funksjoner.
Konflikten i denne varmere fase varte i nesten 15 år, og Ikeda ble tvunget til å
forlate posten som Söka Gakkai's president i 1979.».

Ikeda fortsatte som ærespresident i Sōka Gakkai, men var fortsatt president i
Sōka Gakkai International. Det har vært antydet at presteskapet krevde Ikeda's
avgang for å sikre sin egen autoritet og relevans.

Som ærespresident holdt Ikeda en lavere profil i andre halvdel av 1979. I 1980
innledet han omfattende reiser som president i Sōka Gakkai International. I 1984
ble han gjeninnsatt som legmannsrepresentantenes leder i Nichiren Shōshū.
Likevel var det fortsatt storm under forsoningens overflate. Sōka Gakkai hadde
fått et svært internasjonalt perspektiv og fjerningen av Ikeda som president
gjorde ikke medlemmene føyelige. «I det store og hele så ikke Nichiren Shöshü at
Gakkai-medlemmene ble forvandlet til trofaste tempelbesøkere etter at Ikeda ble
ærespresident. I stedet fortsatte tilhengere av Gakkai å organisere seg i
tusentall for å ære Ikeda som lederen for en økende utadvendt bevegelse som
vokste seg raskt i det fjerne ut av sine legbuddhistiske røtter. På midten av
1980-tallet fant presteskapet i Nichiren Shöshü seg selv som den ukomfortable,
eldre ledsageren til en dynamisk internasjonal bevegelse, ledet av
verdensomspennende utadvendte intellektuelle som begynte å snakke oftere om
opplysningstiden i europeisk filosofi enn om den opplysning som ble lovet av den
Nichirenbuddhistiske lære».

Prestene kritiserte også Ikeda for å ha forkastet den aggressive misjoneringen
(shakubuku) som hadde ført til kritikk av bevegelsen, men ikke fra presteskapet.
Sōka Gakkai var ikke lenger en hokkekō innenfor Nichiren Shōshū, og bevegelsens
ledere, inkludert Ikeda, ble ekskludert.

De lærde strides om denne splittelsen. Ian Reader, professor i japanske studier
ved University of Manchester, så «korrupt og skandaløs adferd fra begge sider.»
Men ifølge andre hadde «en ånd av åpenhet, egalitarianisme og demokratisering
gjennomsyret SG, og legemeliggjort og gitt nytt liv til ideen om selvstendighet.
I 1991 førte denne liberaliserende utvikling til splittelsen mellom det
Japan-orienterte, presteorienterte Nichiren Shōshū og det legbaserte,
globaliserte SGI.» I en analyse av bøker som studerte ekspansjonen av SGI etter
splittelsen, konkluderte Jane Hurst med at splittelsen var resultatet av
«legfolk som søkte etter en religiøs støtte i deres liv, mens prester søkte å
opprettholde hierarkiske institusjoner».

Splittelsen skyldtes til en viss grad ulike tolkninger av Nichirens lærdommer.
De to bevegelsene hadde enkelte ritualer til felles, men Sōka Gakkai endret noe
av praksisen «for å reflektere forandringene i slutten av det tyvende århundre»,
og deres egen tilnærmelse til kosen-rufu, eller verdensomfattende utbredelse.

Disse tolkninger av Nichiren's lære oppstod først fra Makiguchi's teori om
skapelse av verdier. Helt siden begynnelsen var Sōka Gakkai interessert i en
religion som sørget for «personlig nytte» hos tilhengerne; men «personlig nytte,
slik den var definert av Makiguchi, var likevel ikke en snever egeninteresse,
men snarere noe som kunne kalles opplyst egeninteresse. Den er aldri i konflikt
med fellesnytten.» Dessuten var bevegelsens tro og utøvelse basert på Toda's
lære om at «Buddha er livskraften» og «vi er bodhisattvaer som er betrodd den
verdensomfattende utbredelsen av den mystiske lov».

Ikeda utviklet disse idèer på en måte som tilpasset land utenfor Japan, og
utviklet deres sosiale agenda. Mange bøker av Ikeda, slik som The Human
Revolution, har oppnådd kanonisk status innenfor Sōka Gakkai, og i noen
tilfeller skiller de seg ut fra Nichiren Shōshū, som igjen skilte seg ut fra
Sōka Gakkai ved å hevde at bare en prest kunne være en «bodhisattva av jorden».

Sōka Gakkai lærer at det er mulig å oppnå opplysning uten assistanse fra
tradisjonelle templer og deres system av prester, for alle mennesker som har en
dyp tro i Nichirens lære.

Formally, the Soka Gakkai International is the umbrella organization for all
national organizations, while Soka Gakkai by itself refers to the Japanese arm.
Soka Gakkai maintains an international political presence as a registered
non-governmental organization with the United Nations.:273

The basic functional organizational unit is the Block – a group of members in a
neighborhood who meet regularly for discussion, study and encouragement. A
number of Blocks form a District, and Districts are grouped into Chapters. From
there the Soka Gakkai is organized into Areas, Regions, Prefectures and,
finally, Territories – all under the umbrella of the national organization.
Discussion and study meetings, the basic organizational activities, are
conducted mainly at the Block level, though there are occasional meetings held
at every level.

Soka Gakkai has, together with its international offshoot Soka Gakkai
International (SGI), been described as "the world's largest Buddhist lay group
and America's most diverse". Soka Gakkai International claims a total of over 12
million adherents. The majority of these belong to the Japanese organization,
whose official membership count is 8.27 million households. According to
statistics from the Agency for Cultural Affairs (a body of the Japanese Ministry
of Education), the Japanese organization had 5.42 million individual members in
2000.

A study in Europe found that most of new members joined because of the
personalities of the people they met within the organization; but the biggest
reason for continuing is the positive changes they see in their own lives.

The Soka Gakkai possesses considerable economic and social influence in Japan.
The Soka Gakkai now owns most of the land around Shinanomachi Station in
Shinjuku, Tokyo. This includes the offices of its newspaper, the Seikyo Shimbun,
which has a readership base of 5.5 million. Forbes magazine estimated that the
organization has an income of at least $1.5 billion per year. Religion scholar
Hiroshi Shimada has estimated the wealth of the Soka Gakkai at ¥500 billion.

SGI's president, Daisaku Ikeda, has been described by journalist Teresa Watanabe
as one of the most powerful and enigmatic individuals in Japan. Journalist
Michelle Magee describes Ikeda as a "charismatic leader" who can display a
violent temper in private. According to religious scholar Jane Hurst, there is
no indication he has exploited his position and his home has been described as
"modest".

The Soka Gakkai also conducts humanitarian aid projects in disaster stricken
regions. As an organization it is not only dedicated to personal spiritual
development but also to engaged community service. After the March 11, 2011
earthquake and tsunami in Japan, Soka Gakkai facilities became shelters for the
displaced and storage centers for food and supplies for the victims. The relief
effort also included community support by youth groups, global fundraising for
the victims, and spiritual support.[262] SGI-Chile members collected supplies to
deliver to a relief center after the country's 2014 earthquake.

American Civil Rights pioneer Rosa Parks chose as her favorite photograph an
image from her first meeting with Ikeda in 1993. She explained:

Ikeda is considered by many scholars to be “the natural successor to Mahatma
Gandhi and Martin Luther King, Jr. as a global spiritual leader." The Chairman
of India’s Council of Gandhian Studies, Professor N. Radhakrishnan, has hailed
Ikeda as “one of the most profound thinkers of our time.”

In 1996, Los Angeles Times writer Teresa Watanabe described Ikeda as a "puzzle
of conflicting perceptions," with her interview subjects expressing vastly
differing opinions of him. Watanabe reported that "Japanese tabloid coverage has
affected his public image and blurred the lines between suspicion and fact,
imagination and reality..." concluding that "Nevertheless, there is no question
that Ikeda spreads goodwill – and transforms stereotypes."

In 2003, Dr. Lawrence Carter, Dean of the Martin Luther King Jr. Chapel at
Morehouse College, praised Ikeda as a Japanese social reformer, stating:
Controversy is an inevitable partner of greatness. No one who challenges the
established order is free of it. Gandhi had his detractors, as did Dr. King, and
Dr. Ikeda is no exception. Controversy camouflages the intense resistance of
entrenched authority to conceding their special status and privilege. Insults
are the weapons of the morally weak; slander is the tool of the spiritually
bereft. Controversy is testament to the noble work of these three individuals
(Gandhi, King and Ikeda) in their respective societies."

Ikeda has founded many global institutions for the development of peace, culture
and education, including Soka University in Tokyo, Japan, and Soka University of
America in Aliso Viejo, California; Soka kindergarten, primary and secondary
schools in Japan, Korea, Hong Kong, Malaysia, Brazil and Singapore; the Victor
Hugo House of Literature, in France; the International Committee of Artists for
Peace in the United States; the Min-On Concert Association in Japan; the Tokyo
Fuji Art Museum in Japan; the Institute of Oriental Philosophy in Japan with
offices in France, Hong Hong, India, Russia and the United Kingdom; the Toda
Institute for Global Peace and Policy Research in Japan and the United States;
and the Ikeda Center for Peace, Learning, and Dialogue in the United States.

Since 1990, Ikeda has partnered with Rabbi Abraham Cooper and the Simon
Wiesenthal Center, a Jewish human rights organization, to combat anti-Semitism
in Japan. In a 2001 interview, Rabbi Cooper stated he was "getting nowhere after
reaching out to the Japanese media about anti-Semitism in Japan. The only
partners we found to help us bring our concerns to the Japanese public were
people from Soka University under the leadership of Daisaku Ikeda. If you ask me
who our best friend in Japan is, who 'gets it,' it is Ikeda. He was actually our
first visitor to the Museum of Tolerance." Their friendship led to the joint
development of a Japanese-language Holocaust exhibition The Courage to Remember,
which was seen by more than two million people in Japan between 1994 and 2007.
In 2015, a new version of the exhibit opened in Tokyo focusing on the bravery of
Anne Frank and Chiune Sugihara.

Ikeda was an original proponent of the Earth Charter Initiative, co-founded by
Mikhail Gorbachev, and Ikeda has included details of the Charter in many of his
annual peace proposals since 1997. The SGI has supported the Earth Charter with
production of global exhibitions including Seeds of Change in 2002 that traveled
to 27 nations and Seeds of Hope in 2010, correlating with the Earth
Charter-related documentary film, A Quiet Revolution, which the SGI has donated
to schools and educational programs around the world.

Ikeda's work has been described by academics as citizen diplomacy for his
contributions to diplomatic as well as intercultural ties between Japan and
other countries, and more broadly among all peoples of the world. Ikeda's
dialogues with scholars, politicians, and cultural figures have increased
awareness and support of humanitarian and peace activities, have facilitated
deeper international relationships, and generated support for SGI-sponsored work
on global issues including the environment and nuclear disarmament.

Academic researchers have suggested the body of literature chronicling Ikeda’s
diplomatic efforts and his more than 7,000 international dialogues provides
readers with a personal education and model of citizen diplomacy and, from a
scholarly view, represents “a new current in interculturalism and educational
philosophy.”

In 1970, Ikeda met several times with Austrian-Japanese politician and
philosopher Richard Nikolaus von Coudenhove-Kalergi, an early pioneer of the
European Union. Their discussions included East-West relations and the future of
peace work. Between 1971 and 1974, Ikeda conducted multiple dialogues with
Arnold J. Toynbee in London and Tokyo. The major topics of their meetings were
published as the book Choose Life. In 1974, Ikeda conducted a dialogue with
French novelist and Minister of Cultural Affairs Andre Malraux.

In September 1974, Ikeda visited the Soviet Union and met with Premier Aleksei
Kosygin. During their dialogue, Kosygin agreed with Ikeda, saying "We must
abandon the very idea of war. It is meaningless. If we stop preparing for war
and prepare instead for peace, we can produce food instead of armaments." He
then asked Ikeda, "What is your basic ideology?" Ikeda replied, "I believe in
peace, culture and education – the underlying basis of which is humanism."
Kosygin said, "I have a high regard for those values. We need to realize them
here in the Soviet Union as well.":415

In January 1975, Ikeda met with Henry Kissinger, the United States Secretary of
State, to "urge the de-escalation of nuclear tensions between the United States
and the Soviet Union." The same month Ikeda met with Secretary-General of the
United Nations Kurt Waldheim. Ikeda presented Waldheim with a petition
containing the signatures of 10,000,000 people calling for total nuclear
abolition. The petition was organized by youth groups of the Soka Gakkai
International and was inspired by Ikeda’s longtime anti-nuclear efforts.

Ikeda's meetings with Nelson Mandela in the 1990s led to a series of
SGI-sponsored anti-apartheid lectures, a traveling exhibit, and multiple student
exchange programs at the university level.

Ikeda made several visits to China and met with Chinese Premier Zhou Enlai in
1974. The visits led to the establishment of cultural exchanges of art, dance
and music between China and Japan and opened academic exchanges between Chinese
educational institutions and Soka University. Chinese media describe Ikeda as an
early proponent of normalizing diplomatic relations between China and Japan in
the 1970s, citing his 1968 proposal that drew condemnation by some and the
interest of others including Zhou Enlai. It was said that Zhou Enlai entrusted
Ikeda with ensuring that "Sino-Japanese friendship would continue for
generations to come."

Since 1975, cultural exchanges have continued between the Min-On Concert
Association, founded by Ikeda, and institutions including the Chinese People's
Association for Friendship with Foreign Countries. After Ikeda’s 1984 visit to
China and meetings with public figures including Chinese Communist Party Leader
Hu Yaobang and Deng Yingchao, academic observers estimated that Ikeda's 1968
proposal moved Japanese public sentiment to support closer diplomatic ties with
China and his cultivation of educational and cultural ties helped strengthen
state relations.

In 1999, the Martin Luther King Jr. Chapel at Morehouse College in Atlanta
honored Ikeda with the creation of the Gandhi King Ikeda Institute for Ethics
and Reconciliation. In 2001, a traveling exhibition was created titled Gandhi,
King, Ikeda: A Legacy of Building Peace that showcases the peace activism of
Mahatma Gandhi, Martin Luther King Jr, and Daisaku Ikeda. Also in 2001, Lawrence
Carter, an ordained Baptist minister and a dean at Morehouse College in Atlanta,
initiated the annual Gandhi, King, Ikeda Community Builders Prize as a way of
extolling individuals whose actions for peace transcend cultural, national and
philosophical boundaries. The 2015 Gandhi King Ikeda award was bestowed upon
Islamic scholar Fethullah Gülen.

In 2000, the city of Londrina, Brazil honored Ikeda by naming a 300-acre nature
reserve in his name. The Dr. Daisaku Ikeda Ecological Park is open to the public
and its land, waterways, fauna and wildlife are protected by Brazil’s Federal
Conservation Law.

In 2014, the City of Chicago named a section of Wabash Avenue in downtown
Chicago "Daisaku Ikeda Way," with the Chicago City Council measure passing
unanimously, 49 to 0.

The United States House of Representatives and individual states including
Georgia, Missouri,and Illinois have passed resolutions honoring the service and
dedication of Daisaku Ikeda as one "who has dedicated his entire life to
building peace and promoting human rights through education and cultural
exchange with deep conviction in the shared humanity of our entire global
family." The state of Missouri praised Ikeda and his value of "education and
culture as the prerequisites for the creation of true peace in which the dignity
and fundamental rights of all people are respected."

The Club of Rome has named Ikeda an honorary member, and Ikeda has received more
than 760 honorary citizenships from cities and municipalities around the world.

Ikeda is a prolific writer, peace activist and interpreter of Nichiren Buddhism.
His interests in photography, art, philosophy, poetry and music are reflected in
his published works. In his essay collections and dialogues with political,
cultural, and educational figures he discusses, among other topics: the
transformative value of religion, the universal sanctity of life, social
responsibility, and sustainable progress and development.

The 1976 publication of Choose Life: A Dialogue (in Japanese, Nijusseiki e no
taiga) is the published record of dialogues and correspondences that began in
1971 between Ikeda and British historian Arnold J. Toynbee about the
"convergence of East and West" on contemporary as well as perennial topics
ranging from the human condition to the role of religion and the future of human
civilization. Toynbee’s 12-volume A Study of History had been translated into
Japanese, which along with his lecture tours and periodical articles about
social, moral and religious issues gained him popularity in Japan. To an expat's
letter critical of Toynbee's association with Ikeda and Soka Gakkai, Toynbee
wrote back: “I agree with Soka Gakkai on religion as the most important thing in
human life, and on opposition to militarism and war." To another letter critical
of Ikeda, Toynbee responded: “Mr. Ikeda’s personality is strong and dynamic and
such characters are often controversial. My own feeling for Mr. Ikeda is one of
great respect and sympathy.” As of 2012, the book had been translated and
published in twenty-six languages.

Ikeda’s children’s stories are “widely read and acclaimed,” according to The
Hindu, which reported that an anime series of 14 of the stories was to be shown
on the National Geographic Channel. In the Philippines, DVD sets of 17 of the
animated stories were donated by Anak TV to a large school, as part of a
nationwide literacy effort.

In 2003, Japan's largest English-language newspaper, The Japan Times, began
carrying periodic essays by Ikeda on global issues including peacebuilding,
nuclear disarmament, and compassion. As of 2015, The Japan Times had published
26 essays by Ikeda, 15 of which were also published in a bilingual
Japanese-English book titled "Embracing the Future."

Ikeda's most well-known publication is the novel The Human Revolution (Ningen
Kakumei), which was serialized in the Soka Gakkai's daily newspaper, the Seikyo
Shimbun. The book's original English-edition foreword was written by British
philosopher and historian Arnold J. Toynbee. The Human Revolution has been
translated into English, Chinese, French, German, Spanish, Portuguese, Korean
and Dutch and has sold over seven millions copies worldwide. In the preface to
The Human Revolution, the author describes the book as a "novelized biography of
my mentor, Josei Toda.":vii The author's official website, daisakuikeda.org,
describes the book as an "historical novel [that] portrays the development of
the Soka Gakkai in Japan, from its rebirth in the post-World War II era to the
last years of its second president, Josei Toda." In the preface to the 2004
edition, the author stated the narrative was edited to bring it in line with
recent developments in the history of Nichiren Buddhism, and that he hoped "such
revisions will help readers to better appreciate the original message of the
book."

Part of the lore within the Soka Gakkai is that Ikeda modeled the oneness of
mentor and disciple relationship through his efforts to actualize the visions of
his mentor, Josei Toda. Soka Gakkai members perceive the relationship as
mutually interdependent and not hierarchical.

A similar relationship is prominent in Vajrayana Buddhism and traditional Vedic
culture. The role of the mentor is to open a path and protect disciples; the
role of disciples is to actualize the mentor's teachings in society, grow into
self-reliance, and surpass the mentor's accomplishments. Strand states that this
relationship should be distinguished from uncritical veneration or charismatic
religious leadership.

Sōka Gakkai International (SGI) er en internasjonal Nichiren-buddhistisk
lekmannsorganisasjon som ble grunnlagt i 1975 av Dr. Daisaku Ikeda, Soka Gakkais
tredje president. SGI fungerer som paraplyorganisasjon og er representert i 192
land og territorier. Organisasjonen kaller seg selv «både et støttenettverk for
praktiserende Nichiren-buddhister og en global buddhistbevegelse for fred,
utdanning og kulturutveksling». Soka Gakkai International er en ideell
organisasjon med offisielle bånd til FN.

Soka Gakkai har vokst frem internasjonalt etter den andre verdenskrig. Dette har
sammenheng med at Soka Gakkai-medlemmer fra Japan giftet seg med amerikanske
militærtjenestemenn og flyttet fra Japan. Organisasjonen spredte seg ytterligere
fra 1960 av, da Daisaku Ikeda etterfulgte Josei Toda som Soka Gakkai-president.
I sitt første år som president for Soka Gakkai besøkte Ikeda USA, Canada, og
Brasil. Soka Gakkais amerikanske hovedkvarter ble offisielt åpnet i Los Angeles
i 1963.

Soka Gakkai International ble grunnlagt under et møte på Guam i januar 1975.
Representanter fra 51 land deltok på møtet og valgte Ikeda som SGIs stiftende
president. SGI ble delvis opprettet som en ny fredsbevegelse. Stiftelsesmøtet
ble derfor avholdt på Guam som en symbolsk gest til øyas historie som slagmark
under andre verdenskrig, og for nærheten til øya Tinian, der flyene med
atombombene som ble sluppet over Hiroshima og Nagasaki, tok av fra.

Soka Gakkai International ble grunnlagt under et møte på Guam i januar 1975.
Representanter fra 51 land deltok på møtet og valgte Ikeda som SGIs stiftende
president. SGI ble delvis opprettet som en ny fredsbevegelse. Stiftelsesmøtet
ble derfor avholdt på Guam som en symbolsk gest til øyas historie som slagmark
under andre verdenskrig, og for nærheten til øya Tinian, der flyene med
atombombene som ble sluppet over Hiroshima og Nagasaki, tok av fra.

Soka Gakkai International står for religionens internasjonale aktivitet og har
avdelinger i 192 land og territorier. Den er atskilt fra den nasjonale Soka
Gakkai-organisasjonen i Japan, men begge har hovedkvarter i Tokyo.

Nasjonale SGI-organisasjoner driver arbeidet sitt selvstendig, og all aktivitet
foregår på det lokale språket. Mange nasjonale organisasjoner er videre delt inn
i grupper som kvinneavdelinger, mannsavdelinger og ungdomsavdelinger. De
nasjonale organisasjonene er normalt ansvarlig for å skaffe midler til egen
drift, men SGI-hovedkvarteret i Tokyo har bevilget midler til mindre nasjonale
organisasjoner til for eksempel tomtekjøp og byggevirksomhet.

Selv om de nasjonale organisasjonene styrer seg selv, er det
Tokyo-hovedkvarteret til SGI som sender ut doktriner og opplæringsmateriale til
alle nasjonale organisasjoner. Hovedkvarteret i Tokyo tjener også som et
møtested der de nasjonale lederne kan komme sammen for å utveksle informasjon og
ideer.

De som bekjenner seg til Soka Gakkai, praktiserer Nichiren-buddhisme slik den
ble tolket og anvendt av Soka Gakkais første tre presidenter – Tsunesaburo
Makiguchi, Josei Toda og Daisaku Ikeda. De tror på karma Medlemmene har kommet
frem til tre grunnleggende elementer i utøvelsen av Nichiren-buddhisme: tro,
praktisering og studier.

Den religiøse utøvelsen er konsentrert rundt resitasjon av daimoku – frasen
«nam-myoho-renge-kyo» – som kan oversettes til «jeg hengir meg til den
vidunderlige dharma». Én gang om morgenen og én gang om kvelden utøver
SGI-medlemmer gongyo («iherdig praksis»), som vil si at de messer
«nam-myoho-renge-kyo» og resiterer utdrag fra to kapitler fra Lotussutraen,
«Hensiktsmessige midler» (kapittel 2) og «Den således Ankomnes Livstid»
(kapittel 16). Gongyo blir vanligvis fremført foran en gohonzon, en rull som
regnes som det ypperste objektet for tilbedelse, hvor daimoku står skrevet
sammen med andre tegn for buddhaer og bodhisattvaer som er fremtredende i
Lotussutraen. Gohonzon er plassert i en butsudan, et alter som åpnes under
gongyo.

Sosiale aktiviteter og sosialt engasjement er også viktige sider ved det å
praktisere i Soka Gakkai. SGI-medlemmene holder vanligvis månedlige
diskusjonsmøter i hjemmene sine.

Organisasjonen har blitt betegnet som verdens største og mest etnisk mangfoldige
buddhistgruppering. Professor Susumu Shimazono mener det kan være flere grunner
til dette: ønsket om noe som gir mening i dagliglivet, løsninger på disharmoni i
mellommenneskelige relasjoner, den praktiske læren som tilbyr konkrete løsninger
for å fortsette å ha et stabilt sosialt liv og tilbudet om et sted der man
finner sympatiske medmennesker og et miljø som gir gjensidig støtte. Peter
Clarke skrev at SGI appellerer til ikke-japanere delvis fordi «ingen tvinges til
å gi opp sin egen kultur eller nasjonalitet for å kunne delta fullt ut i det
åndelige og kulturelle livet i bevegelsen.»

The Soka Gakkai of the Republic of Cuba (SGRC) attained juridical recognition in
2007, following an official visit of Daisaku Ikeda in 1996. It has a membership
of approximately 500 individuals spread throughout most of the country's
provinces.

In 2015 the Soka Gakkai International-USA (SGI-USA) spearheaded the first
"Buddhist Leaders' Summit" at the White House which was attended by 125 leaders
and teachers from 63 different Buddhist communities and organizations.

In 2005, National Youth Council of Singapore award the youth of Soka Gakkai in
Singapore for their "community and youth services" work.

In 2008, Ikeda was a recipient of the Order of Friendship, a state-issued award
of the Russian Federation bestowed on foreign nationals whose work, deeds and
efforts were aimed at the betterment of relations with the Russian Federation
and its people.

In 2012, President Ma Ying-jeou of The Republic of China (Taiwan) commended the
Taiwan Soka Association for many years of effort in the areas of public welfare,
education, and religious teaching. He pointed out that it had received from the
Taiwanese government numerous awards such as "National Outstanding Social
Organization Award," the "Award for Contribution to Social Education," and
"Outstanding Religious Organization Award."

In 2015 Italian prime minister Matteo Renzi signed an agreement that recognizes
the Soka Gakkai as a "Concordat" (It: "Intesa")that recognizes the religious
organization with the special status of advisor to the government on certain
religious matters. Eleven other religious denominations share this status.

Among the European new religious movements, the European Soka Gakkai
organization is one of the most active participants in dialogues with the
European Commission's Bureau of European Policy Advisors.

In August 2015, Italian newspaper la Repubblica reported that 75,000 Italian
citizens are SGI-Italia members, which accounts for half of the Buddhist
population of Italy.

Siteringsfeil: <ref>-taggen med navnet «Asahi2014» definert i <references>
brukes ikke i teksten. Siteringsfeil: <ref>-taggen med navnet «Dehn2011_97_98»
definert i <references> brukes ikke i teksten. Siteringsfeil: <ref>-taggen med
navnet «Fujiwara1970» definert i <references> brukes ikke i teksten.
Siteringsfeil: <ref>-taggen med navnet «Masumi1995_398» definert i <references>
brukes ikke i teksten. Siteringsfeil: <ref>-taggen med navnet «Soble2015»
definert i <references> brukes ikke i teksten.



https://no.wikipedia.org/wiki/Birkebeinerne

Birkebeinerne (norrønt: birkibeinar) var en politisk gruppering i
borgerkrigstiden i Norge. De startet som en opprørsflokk rundt tronpretendenten
Øystein Møyla i midten av 1170-årene, med basis i Trøndelag. Med kong Sverre
Sigurdsson kom birkebeinerne til makten i 1184, men fikk ikke full kontroll over
landet før valget av Sverres sønnesønn, kong Håkon Håkonsson i 1217.

Under borgerkrigstiden var det strid om hvem som skulle være norsk konge. Til
grunn for kampene lå også klare økonomiske interesser: etter vikingtoktenes
slutt ble sysler og embeder den viktigste inntektskilden for aristokratiet. I
denne situasjonen ble økonomisk maktkamp utspilt gjennom å støtte et nytt
kongsemne som kunne begunstige sine støttespillere med jord og embeder.
Birkebeinerne kjempet mot en rekke andre grupper som stilte seg bak sine egne
kongsemner. Birkebeinernes mest kjente motstandere var Lendmannspartiet,
Baglerne og Ribbungene. Sistnevnte fulgte etter de mindre kjente Kuvlungene og
Øyskjeggene, og ble etterfulgt av Vårbelgene – også dette opprørsflokker fra
Østlandet. Kampene mellom birkebeinerne og de andre flokkene – birkebeinernes
aktive periode – foregikk over et tidsrom på rundt 40 år. Lendmannspartiet med
kong Magnus Erlingsson ble nedkjempet i 1184, hvorpå kuvlungene reiste seg i
Viken samme år. Biskop Nikolas organiserte baglerne i 1196, som etter lang tids
borgerkrig overgav seg til birkebeinerne i 1218 ved et forlik som skapte nye
opprørsflokker. Under kongsemnet Sigurd Ribbung vant ribbungene sterkt fram på
Østlandet fra 1221, men led nederlag i 1227. Et siste opprør av Håkon Håkonssons
svigerfar Hertug Skule, støttet av opprørsflokken Vårbelgene på Agder, mislyktes
i 1240. Dette regnes vanligvis som slutten på borgerkrigstiden. Birkebeinerne og
deres etterkommere satt med makten til 1319, da Norge og Sverige inngikk
kongefellesskap etter Håkon V Magnussons død.

Birkebeinerne var kristne, men stod i et motsetningsforhold til makthaverne
innenfor kirken, som på denne tiden vokste fram som en maktfaktor i hele Europa.
Birkebeinerkongen Sverre Sigurdsson lå i strid med både den norske erkebiskopen
Øystein Erlendsson og pave Innocens III – og birkebeinernes fremste motstandere,
baglerne, var ledet og støttet av de norske biskopene. Striden bygde på uenighet
om kongen eller erkebiskopen skulle bestemme over kirkens gods, embeder og
skatteinntekter. Sverre og birkebeinerne ville ha en nasjonal kirke med kongen
som overhode, mens biskopene ønsket en selvstendig kirke der erkebiskopen kun
stod i underordningsforhold til paven. Sverre anerkjente riktignok at
erkebiskopen utnevnte biskopene, men det skulle skje sammen med folket, og
Kongen skulle ha et avgjørende ord sammen med erkebiskopen. Andre viktige
stridstema vokste fram da erkebiskop Øystein døde og hans ønskede etterfølger
Eirik Ivarsson angrep Sverre og birkebeinerne med et klassisk gregoriansk
kirkeprogram som hevdet Kirkens makt over Kongens. Særlig etter 1188 gikk
striden over i en type maktkamp mellom konge og erkebiskop som mange steder kom
i kjølvannet av den opprivende investiturstriden i høymiddelalderens Europa.
Slik var utviklingen parallell med forhold i Danmark, hvor Kirke og kongemakt
utkjempet mange av de samme konfliktene under paveperioden til Innocens III.

Birkebeinernes «hovedstad» ble etterhvert Trondheim, og det var i Trøndelag de
hadde mest støtte. Lendmannspartiet var for det meste vestlendinger, mens
baglerne og ribbungene hovedsakelig var fra Østlandet. Et delt område var Agder,
og mye tyder på at lendmannspartiet stod sterkt her, men at birkebeinerne senere
dominerte i den vestlige delen, og baglerne i den vestlige.

Birkebeinerne var en politisk gruppering, men ikke i moderne forstand – de hadde
ingen uttalt felles ideologi eller syn på hvordan samfunnet burde organiseres. I
samtiden kaltes birkebeinerne en flokk, på samme måte som de mange gruppene de
kjempet mot. Det birkebeinerne og motstanderne deres først og fremst var opptatt
av, var hvem som hadde rett til å bli Norges konge. Skillelinjene gikk
hovedsakelig mellom to ætter; etterkommere av Sigurd Jorsalfare, og etterkommere
av Harald Gille og hans sønner. Sigurd og Harald var sannsynligvis halvbrødre.
Magnus Erlingsson var dattersønn av Sigurd, og Sverre hevdet å være sønn av
Haralds sønn, Sigurd Munn. Birkebeinernes senere motstandere støttet alle
etterkommerne til Magnus.

I tillegg til ættespørsmålet, vokste Kirken fram som en sterk maktfaktor i
middelalderen, som del av en enhetlig politisk organisasjon ledet av Paven i
Roma. I 1161 gikk erkebiskop Øystein Erlendsson med på å kongekrone Magnus
Erlingsson, som riktignok var dattersønn av Sigurd Jorsalfare, men ikke
kongssønn og dermed ikke rettmessig tronarving etter den verdslige tradisjonen.
Da erkebiskop Øystein gikk med på å krone Magnus, var det for å sikre fred og
styre etter Kirkens kristne lover som en rex justus, og først og fremst bringe
fred. Erkebispen representerte Kirken, som så det som en hovedoppgave å få slutt
på ufredstiden og lovløsheten som hersket i det hedenske samfunnet. I og med at
Magnus Erlingsson ikke var av rettmessig kongsbyrd ifølge den verdslige
rettsordningen, innebærer det at Kirkens fremste representant satt den verdslige
maktordningen til side og stilte Kirkens autoritet bak kroningen. Både
erkebiskopen og kongsemnet viste til arven etter Olav den hellige i sine taler.
Av verdslig makt forsøkte Magnus og faren Erling Skakke også å få støtte av
danskekongen Valdemar.

Selv om birkebeinerne ikke hadde noen politisk ideologi, brukte de også
propaganda i kampen om det norske kongedømmet. Etter kristningen brukte kongene
og kongsemnene ofte myten om Olav den hellige for å rettferdiggjøre sine krav på
tronen. Da Sverre kjempet mot Magnus Erlingsson, fremstilte han seg som Olav den
helliges etterfølger og arvtaker. Sverre mente altså at han hadde rett til å bli
norsk konge fordi han, i motsetning til Magnus, var utvalgt av Olav den hellige.
Som «bevis» hevdet Sverre at Olav hadde kommet til ham i en drøm, gitt ham våpen
og utpekt ham til sin forkjemper. Det fantes altså en myte om Olav den hellige
som «Norges evige konge», som birkebeinerne brukte i kampen mot sine
motstandere. Tidlig i sin tronkamp blandet Sverre også sammen kirkelige og
verdslige maktgrunnlag - ved å hevde at Paven i Roma hadde gitt Sverres mor
Gunnhild syndsforlatelse gjennom skrifte, og at Paven da skal ha oppfordret
henne til å fortelle sønnen at han var av kongsætt slik at en ekte kongssønn
kunne bli norsk konge. Et annet middel for å fremme kongskrav var
historieskriving - både Sverre og sønnesønnen Håkon lot skrive sine sagaer,
Sverres saga og Håkon Håkonssons saga. Sverre fikk også skrevet En tale mot
biskopene, etter at han ble bannlyst av Paven. I skriftet skyldte Sverre på de
norske biskopene for bannlysningen.

Mot slutten av birkebeinerperioden ble det tydeligere hva maktkampen mellom
Kirke og kongemakt bestod i. Ved erkebiskop Øystein Erlendssons død i 1188 gikk
embedet til Stavangerbispen Eirik Ivarsson. Han var skolert ved det gregorianske
Sankt Victor-klosteret i Paris, og gikk straks i gang med å gjennomføre det
etterhvert vanlige stridsrepertoaret i de europeiske konfliktene med
kongemakten: Økte kirkebøter, egen utnevning av biskoper, eget hærfølge, direkte
kirkelig makt over alle kapell og stormannskirker. Som makt bak kravet nektet
erkebiskop Eirik å krone Sverre til konge. Paralellen til den forutgående
investiturstriden er sterk, slik denne stridens grunnlag ble videreført blant
andre av erkebiskop Eiriks store teologiske forbilde, Sankt Victor:

Konflikten mellom Kirke og kongsmakt var minst like intens i Danmark, hvor
nesten kontinuerlig arvefølgestrid og borgerkriger tidvis ble avgjort ved at
Kirken aktivt valgte side i stridighetene. Fra ca 1050-1250 lå Kongen i latent
strid med den stedlig kirkeadministrasjon, hvor straffesystem, kirkeskatt
(Peterspænge) og lokalt presteunderhold var viktige stridstema. Fra omkring 1250
ble striden ytterligere tilspisset, da biskopene vedtok den såkalte
Vejlekonstitutionen som truet Kongen med å nekte geistlige tjenester og
handlinger, etterfulgt av flere tilfeller hvor erkebiskopen nektet å krone
danske konger.

I starten var birkebeinerne bare en fattig opprørsflokk, navnet kom av
bjørkeneveret de brukte som skog, og mange var omstreifere eller fredløse. Deres
første mobiliseringsmøte i 1177 fant sted i Värmland i Sverige, hvor de også
etterhvert høstet politisk støtte fra både lendmenn og konge. Mange trøndere som
støttet birkebeinerne var misfornøyde med å miste sysler og makt de hadde fått
av Øystein Møyla. Etter at vikingtiden med sine lønnsomme plyndringstokter var
over på slutten av 1000-tallet, trengte aristokratiet nye måter å få inntekter
på, slik at de kunne opprettholde sin livsstil. Ifølge historiker Sverre Bagge
var borgerkrigene en løsning på denne krisen. Krigene førte til større økonomisk
overskudd hos kongemakten. Aristokratiet kunne søke seg til kongens tjeneste og
få lønnsomme embeter som lendmenn eller sysselmenn.

Birkebeinerne hadde tidlig livnært seg på plyndring, først på Trøndelagskysten,
og siden fra bøndene utover i landet ettersom de la det under seg. Samtidig
hadde både birkebeinerne og senere opprørsfokker stor appell i Indre Østlandet
og Värmland, et område som var mindre rikt enn de flatere landbruksbygdene
nærmere kysten. Under borgerkrigene ble birkebeinerne direkte forespeilet både
plyndringsgods, sysler og embeder som belønning for å støtte Sverre. Ved
angrepet på Nidaros sommeren 1177 mottok hver birkebeiner løfte om belønning før
kampen:

Først med kong Sverre begynte birkebeinerne å bli betydelige utfordrere til
kampen om det norske kongedømmet. Sverre var en svært dyktig hærfører, og selv
med langt færre mann enn motstanderen greide han å gå seirende ut av kampene. I
starten fikk birkebeinerne liten støtte hos bøndene, og måtte derfor satse på
mange profesjonelle krigere. Nettopp dette ble da også trolig årsaken til at
birkebeinerne vant frem. Bøndene utgjorde imidlertid en stor del av hæren hos
både birkebeinerne og motstanderne deres. Fordi bøndene var så viktige, turde
ikke kongene presse dem for hardt for skatter og avgifter, men krig betydde
uansett utgifter for bøndene. Derfor ønsket bøndene fred, og støttet av den
grunn gjerne den til enhver tid sittende kongen.

Etter slaget ved Fimreite i 1184, der birkebeinerne drepte kong Magnus
Erlingsson, ble også mesteparten av det norske aristokratiet, mennene som hadde
støttet Magnus, drept. Nå ble birkebeinerne i stor grad det nye aristokratiet.
Mens det gamle aristokratiet hadde vært mer selvstendige rikmannsslekter som
hadde skapt sin egen posisjon forholdsvis uavhengig av kongemakten, ble det nye
aristokratiet i langt større grad et tjenestearistokrati: personer uten lokale
maktposisjoner, som var avhengige av kongens støtte for å opprettholde sin nye
posisjon, og derfor langt mer lojalt mot kongemakten. Slik var borgerkrigene med
på å styrke kongemaktens - birkebeinernes - posisjon.

Selv om birkebeinerne måtte fortsette å kjempe mot nye utfordrere etter slaget
ved Fimreite, var det stort sett de som hadde kontrollen over mesteparten av
Norge etter dette. Trøndelag var birkebeinernes hovedområde, men etter slaget
ved Fimreite fikk de også kontrollen over Vestlandet. Det var bare Viken og
Opplandene (Østlandet) som gjenstod. Disse områdene fikk birkebeinerne kontroll
over med Sverres sønn Håkon Sverresson, men mistet den igjen etter hans tidlige
død. Dermed ble det først etter ribbungenes nederlag i 1227 at birkebeinerne
fikk kontrollen over hele Norge.

Hovedkildene til informasjon om birkebeinerne er kongesagaene Sverres saga,
Baglersagaene og Håkon Håkonssons saga. Birkebeinerne omtales også helt på
slutten av Fagerskinna, og i Magnus Erlingssons saga i Heimskringla. Det er
Snorre som i sistnevnte saga kommer med forklaringen på birkebeinernes navn: «de
spente never om leggene, så da kalte bøndene dem for birkebeiner».

Sverres saga, Baglersagaene og Håkon Håkonssons saga er samtidssagaer. Det betyr
at de ble skrevet ned kort tid etter begivenhetene som fant sted. Forfatteren av
Baglersagaene er ukjent, men forfatterne av Sverres saga og Håkon Håkonssons
saga er henholdsvis Karl Jonsson og Sturla Tordsson, begge islendinger. Disse
sagaene er offisiell historieskrivning og talerør for birkebeinerkongedømmet.
Sagaene er derfor preget av å ville fremstille birkebeinerne i et positivt lys.
På tross av dette regnes samtidssagaer for å være rimelig pålitelige historiske
kilder, og de utmerker seg ved detaljrik fremstilling og mange rimelig sikre
enkeltopplysninger.

I borgerkrigstiden, som ble innledet etter Sigurd Jorsalfares død i 1130,
kjempet ulike fraksjoner av kongssønner og stormenn om kongemakten. Mye tyder på
at borgerkrigene oppstod på grunn av konkurransen mellom lendmennene som støttet
enten Harald Gille eller Magnus Blinde, henholdsvis bror og sønn av Sigurd.
Etter Harald Gilles død ble de tre sønnene hans, Øystein Haraldsson, Sigurd Munn
og Inge Krokrygg, konger, men de var svært unge, og det var lendmennene som
styrte på vegne av dem. Kort tid etter oppstod lendmannspartiet, forløperen til
baglerne, i kretsen rundt kong Inge. Den viktigste mannen her var Erling Skakke.
Inges brødre ble drept, og stormenn fra Trøndelag, Opplandene og Viken samlet
seg om Sigurds sønn Håkon Herdebrei. Etter kong Inges fall fikk Erling Skakke
gjort sin da fem år gamle sønn, Magnus Erlingsson, til konge, og Håkon ble
drept. Magnus ble enekonge, men flere opprørere begynte å samle seg. Det er i
denne situasjonen at birkebeinerne oppstod.

Det er Snorre som er hovedkilden til opplysninger om birkebeinernes første tid.
Snorre forteller om Øystein Øysteinsson, sønnen til kong Øystein Haraldsson. I
1174, da Øystein var 16-17 år gammel, dro han til den svenske stormannen Birger
Brosa, som var gift med Øysteins tante Brigida Haraldsdatter, for å få hjelp til
å ta opp kampen mot Erling Skakke og sønnen hans. Øystein inngikk vennskap med
Birger og Brigida, og Birger lovte ham både penger og menn. Om vinteren reiste
Øystein til Norge og samlet folk, og fikk mange støttespillere. Men de hadde
lite penger og måtte plyndre for å overleve, noe som førte til at både lendmenn
og bønder samlet folk mot dem. Ikke minst plyndret de mange handelsskip og
jekter langs kysten av Trøndelag i denne tidlige perioden.

Forfatteren av Fagerskinna skriver: «De var helst unge folk, menn røynt bedre
med styrke enn med vett». Snorre skriver at «De var harde og våpendjerve menn,
ikke så lite villstyrige, de fór voldsomt og rasende fram når de mente de hadde
stor styrke. I flokken hadde de bare få slike som kunne legge planer, eller som
var vant til å styre landet og til å bruke loven eller til å føre en hær.»

Snorre forteller at de første to årene var birkebeinerne bare i Viken
(kyststrøkene på Østlandet). De skal ha holdt noen slag, og fått seier i alle.
Sommeren 1176 fikk de imidlertid tak i skip og seilte helt til Trondheim.
Dengang var de fleste birkebeinerne folk fra Ranrike, Marker og Telemark. Da
birkebeinerne kom inn i byen, omringet de gården til en høvding der, Nikolas
Skjaldvorsson. Birkebeinerne tilbød Nikolas og mennene hans grid (våpenhvile),
men Nikolas sa nei, som førte til kamp. Der falt Nikolas, og birkebeinerne gav
grid til de overlevende på gården, samt alle bymennene. Deretter ble Øystein
tatt til konge, og alle trønderne underkastet seg ham.

Vinteren 1177 var birkebeinerne tilbake i Viken. Det samme var kong Magnus
Erlingsson, som oppholdt seg i Tønsberg sammen med Orm Kongsbror da han fikk
vite at birkebeinerne var på Re (nordvest for Tønsberg). Magnus, Orm og hæren
deres dro for å møte Øystein og birkebeinerne. Da birkebeinerne fikk se hæren
til Magnus, stilte de seg opp til kamp. På grunn av store snømengder var det
vanskelig å holde hæren samlet, og da fylkingen gikk i oppløsning, ble
birkebeinerne et lett bytte for Magnus' menn. Mange birkebeinere ble drept, ette
rhvert flyktet flere av dem, blant dem Øystein. Snorre forteller at han rømte
inn på en gård for å be bonden der om grid, men bonden drepte ham og tok etter
slaget med liket til kong Magnus, som satt inne på gården Ramnes. Inne på gården
satt det også en birkebeiner, som Snorre ikke oppgir noe navn på. Da
birkebeineren så liket av Øystein, tok han ei øks og fikk hugget både Magnus og
Orm, men Orm greide å drepe ham. Magnus' menn forfulgte de birkebeinerne som
flyktet, og drepte så mange de kunne. Snorre forteller at de fleste av de
overlevende birkebeinere reiste til Marker eller Telemark, og noen til Sverige.

Sverre Sigurdsson er den mest kjente birkebeinerkongen. I 1176 kom Sverre til
Norge fra Færøyene. Med ham tok utviklingen en ny retning. De første
birkebeinerne, under Øystein Øysteinsson, var en fattig opprørsflokk og ingen
reell trussel mot Magnus Erlingssons kongedømme. Under Sverre utviklet
birkebeinerne seg til å bli den dominerende makten i Norge, og hans etterkommere
regjerte landet gjennom Norges «gullalder».

Etter slaget på Re trodde Magnus Erlingsson at hans enekongedømme var sikret.
Men Sverre tok snart over som leder for birkebeinerne etter Øysteins død. I
starten hadde Sverre bare et lite følge, langt færre menn enn Magnus, men han
var en dyktig hærfører. Årene mellom 1177 og 1184 bestod av mange slag mellom
Sverre og Magnus.

Akkurat som Øystein, fikk Sverre støtte fra Birger Brosa i Sverige. I påsken, 9.
mars 1177 hadde Sverre med seg en hær på 400 mann til Viken, hvor han stevnet
til ting og lot seg ta til konge ved et sted som heter Sørbø i Ranrike
(Båhuslen). I den neste tiden fór Sverre rundt og samlet tilhengere, de fleste i
grensetraktene mellom Norge og Sverige, samt fra Telemark. Birkebeinerne holdt
flere mindre slag, både i Jemtland og i Trøndelag. Deretter ble Sverre tatt til
konge på Øretinget i Trondheim. Slaget ved Hørte bro i 1178 ble den første av
Sverres mange seire over Magnus.

I 1179 stod et stort slag mellom birkebeinerne og Magnus Erlingsson. Slaget stod
ved Kalvskinnet, et område rett utenfor Trondheim. I dette slaget falt Magnus'
far Erling Skakke, og en mengde andre menn fra Magnus' hær. Birkebeinerne fikk
seier til tross for at de var undertallige. Magnus flyktet inn til byen, og
Sverre tok flere av skipene hans.

Dette slaget ble et gjennombrudd for Sverre og birkebeinerne, siden de ble ikke
lenger bare sett på som en opprørsflokk. Sverre fikk stadig mer støtte.
Sagaforfatter Karl Jonsson forteller at mens betegnelsen birkebeinere før hadde
vært vanærende, ble det så et hedersnavn. Trøndelag ble da birkebeinernes
hovedområde. Dette var trolig også Sverres første mål, og det ble her
birkebeinerne hadde sitt hovedområde. Magnus Erlingssons hovedområde var
Vestlandet, og i 1180 skrev han ut leidang på Agder og nordover. Østlandet var
nå et kampområde, Sverre hadde 1181-1182 få skip i Viken mens Orm Kongsbror med
sin leidangsflåte herjet langs hele Skagerakjysten og skrev ut skatter fra
bøndene.

I 1184 stod det siste slaget mellom birkebeinerne og Magnus Erlingsson, på
Fimreite i Sogndalsfjorden. Magnus hadde 26 skip, mens Sverre hadde bare 14. Til
tross for at de var underlegne i antall, greide Sverre og birkebeinerne å slå
Magnus. Blant Sverres menn var den trønderske høvdingen Bård Guttormsson. I
dette slaget falt Magnus Erlingsson og mange av hans fremste menn, blant annet
Orm Kongsbror. Sverre ble enekonge i Norge. Det er trodd at nærmere 2000 menn
fra Magnus Erlingssons hær kan ha falt i slaget ved Fimreite. Dette slaget ble
avgjørende for birkebeinerne - den tidligere opprørsflokken hadde blitt landets
ubestridte herskere.

Bare et år etter Magnus Erlingssons fall ble birkebeinerne utfordret av en ny
opprørsgruppe - kuvlungene. Denne opprørsgruppen oppstod i Viken, hvor en rekke
høvdinger sluttet seg til en mann kalt Jon Kuvlung. Jon påstod han var sønn av
den tidligere norske kongen Inge Krokrygg, og ble tatt til konge på Haugating.
Birkebeinerne kalte Jon for kuvlung (av norrønt kufl - munkehette) og flokken
hans for kuvlunger fordi han hadde vært munk på Hovedøya kloster. Birkebeinerne
mente dette var et mer passende navn på Jon enn konge. Kuvlungene fikk
hovedsakelig støtte i Viken, og ifølge Sverres saga hadde de også betydelig
støtte på Agder og Vestlandet. Da de i 1188 forsøkte å angripe Bergen, greide
birkebeinerne å slå kuvlungene og drepe Jon, og Sverre var igjen enekonge. Men
opprøret fortsatte under en annen opprørsflokk, øyskjeggene, som hadde tung
støtte fra orknøysjarlene og støttespillere av Erling Skakke og ikke ble
nedkjempet før i 1193.

Et etterspill av striden med opprørerne på 1180-tallet, var at kong Sverres
angivelige bror Eirik dro til Norge og gjorde krav på kongsverdighet. Sverre
gikk med på en deling hvor Eirik fikk styre Viken (kysten fra Svinesund til
Ryggjarbit), men Eirik døde allerede i 1190.

Birkebeinerne ble dermed Norges herskere, men måtte stadig kjempe mot ulike
opprørsflokker og partier som mente de hadde rett på kongemakten. Den største og
mest kjente av birkebeinernes motstandere var baglerne, et opprørsparti reist av
Oslo-bispen Nikolas Arnesson i 1196. Baglerne hadde i likhet med de tidligere
opprørsgruppene sin hovedtyngde på Østlandet, spesielt i Viken. Samtidig hadde
de støtte nedover Skagerakskysten utover Vikens gamle vestgrense ved Ryggjarbit
(Breviksfjorden) - baglerne bygde leidangsskip i austre Agder og hadde støtte av
høvdingen Nikolas av Lista, mens birkebeinerne under høvding Torgils Fuhund
samlet leidang ved Kvinesdal. Baglerne hadde også støtte fra de danske kongene,
mens birkebeinerne fra sitt hovedområde i Trøndelag og på Vestlandet, fikk
støtte fra medlemmer av kongsslekten Sverige.

Baglerflokken tok Inge Magnusson, en påstått sønn av Magnus Erlingsson til
konge. Flere norske stormenn sluttet seg til denne flokken, blant annet Reidar
Sendemann og Magnus Erlingssons bror Sigurd Jarlsson. Baglerne kan også
betraktes som en gjenopplivning av alliansen mellom Kirkens øverste ledere, og
det gamle lendmannspartiet.

Den første kampen mellom birkebeinerne og baglerne stod kort tid etter, og her
fikk baglerne seier. Sverre gav sønnen Sigurd Lavard skylden for tapet. Året
etter, 1197, stod et nytt slag mellom de to fraksjonene, denne gangen utenfor
Oslo, hvor birkebeinerne seiret. Det ble stort mannefall hos begge grupper, men
mest blant baglerne. Høvdingene og stormennene på hver side kom seg imidlertid
uskadd unna. Etter slaget flyktet baglerne til Trondheim og inntok borgen der,
Sverresborg. Her røvet de alt godset de kunne finne, brente flere hus, og kastet
en død birkebeiner i en brønn. Denne birkebeineren fant arkeologer under
utgravninger i 2014. Baglerne angrep også birkebeinerne i Bergen flere ganger.
Den siste kampen mellom kong Sverre og baglerne stod om Berget, eller
Tunsberghus (nå Slottsfjellet) i Tønsberg. Sverre og birkebeinerne beleiret
festningen, men mens Sverre oppholdt seg der i julen 1201, ble han syk. Han døde
av sykdom i Bergen i mars 1202.

Etter Sverres død ble hans yngste sønn, Håkon Sverresson, konge over
birkebeinerne. Etter råd fra faren Sverre, som hadde innsett at han kjempet en
tapt kamp mot kirken, forlikte Håkon seg med biskopene. Baglerkongen Inge
Magnusson døde samme år som Sverre, så både baglere og birkebeinere samlet seg
om Håkon som konge. Denne freden ble imidlertid kortvarig, for Håkon døde rett
etter nyttår 1204. Ifølge forfatteren av Baglersagaene ble han forgiftet av sin
stemor, Sverres enke Margareta Eriksdotter.

Etter Håkons død måtte birkebeinerne velge en ny konge. Siden de ikke visste om
noen sønn etter Håkon Sverresson, tok de Guttorm Sigurdsson, sønn av Sverres
eldste sønn Sigurd Lavard, til konge. Han var da bare fire år gammel, så Håkon
Galen, nevø av Sverre, ble Guttorms jarl og i realiteten riksstyrer. På samme
tid tok baglerne Erling Steinvegg til konge. Guttorm døde senere samme år, og
birkebeineren stod igjen uten konge.

De fleste ville at Håkon Galen skulle bli konge. Håkon var sønn av Cecilia
Sigurdsdatter, datter av Sigurd Munn (som Sverre også regnet som sin far). Håkon
Galens far var den svenske Folkvid lagmann. Birkebeinerne hadde flere forslag
til ny konge, blant annet Inge Bårdsson. Inge var Håkon Galens halvbror - de var
begge sønner av Cecilia. Inges far var høvdingen Bård Guttormsson, som tidligere
hadde vært en del av kong Sverres hær. En mann som het Sigurd kongsfrende ble
også foreslått, han var gift med Ingebjørg, datter av Magnus Erlingsson. Valget
stod mellom Håkon, Inge og Sigurd, og bøndene skulle rå for kongevalget. De
fleste likte Sigurd best, fordi han var den vennligste av dem, men de var usikre
på om han var dyktig nok til å rå for landet. Lendmennene ville helst ha Håkon
Galen, fordi han var en god hærfører. Dette protesterte bøndene på, de ville
ikke ha en konge av gautsk ætt (fra Gøtaland, der Håkons far var fra). Dermed
ble Inge sett på som det beste alternativet, idet han kom fra en av de beste
ættene i Norge. Inge ble tatt til konge på Øretinget, og Håkon Galen ble igjen
jarl med ansvaret for hæren.

Den samme sommeren forsøkte baglerne å innta Bergen, men birkebeinerne greide å
forsvare borgen. Våren etter, 1205, kom birkebeinerne til Tønsberg. Baglerne
besluttet at det var klokest å flykte, så de reiste til Danmark. Demed ble Inge
Bårdsson tatt til konge også på Haugatinget. Baglerne kom imidlertid raskt
tilbake og fortsatte kampene. Birkebeinerne hadde mange speidere ute. Året
etter, 1206, satt Håkon Galen i Bergen og skrev brev til Inge, som satt i
Trondheim, om at baglerne var på vei. Inge kalte straks sammen hæren, og de ble
enige om å holde vakt. Inges menn, med Sigvald Karl i spissen, tok ikke oppgaven
alvorlig, og satt og drakk hele kvelden. Samme natt inntok baglerne Trondheim,
og kong Inge, som lå og sov, måtte rømme i bare undertøyet. 90 birkebeinere skal
ha blitt drept. Håkon Galen holdt et nytt slag mot baglerne i Bergen, og også
her gikk det dårlig for birkebeinerne, som mistet 200 mann. Sommeren 1207 døde
baglerkongen Erling, og baglerne valgte Filippus Simonsson, biskop Nikolas'
nevø, til ny konge. Samme sommer satt birkebeinerne med Dagfinn Bonde i Bergen.
Dagfinn skulle holde vakt over borgen, og krevde 200 mann. Det ble ikke sett på
som nødvendig, og han fikk bare 100. Det skulle vise seg å være en tabbe, for
baglerne kom til byen og inntok borgen og stjal en menge verdisaker. Til slutt
satte de fyr på borgen.

Den nye erkebiskopen, Tore, mente birkebeinerne burde forlike seg med baglerne,
og han og biskop Nikolas, baglerhøvdingen, ble enige om å prøve å få istand en
avtale mellom de to stridende partene. Nikolas fikk overtalt Sverres datter,
Kristina, til å gå med på å forlove seg med baglernes konge, Filippus. Slike
arrangerte ekteskap for å forene stridende parter eller ætter var svært vanlig i
middelalderen. Dersom man ikke kunne slå motstanderen, og ofte ble samarbeid
foretrukked. Når to personer giftet seg, ble familiene deres måger, og var
dermed moralsk forpliktet til å støtte hverandre. Høsten 1208 møttes baglerne og
birkebeinere på Kvitsøy i Rogaland. Erkebiskop Tore talte på Inges og
birkebeinernes vegne, og biskop Nikolas på Filippus' og baglernes. Det ble
bestemt at Filippus skulle ha Opplandene og Viken fra Rygjarbit til Svinesund,
det vil si omtrent det som allerede var baglernes kjerneområder, og Kristina.
Han måtte slutte å kalle seg konge og stå i et underordningsforhold til kong
Inge. Baglerne og vikværingene fortsatte imidlertid å kalle Filippus konge slik
som før.

Håkon Håkonsson var utenomekteskapelig sønn av Håkon Sverresson. Håkon Håkonsson
ble født sommeren 1204, noen måneder etter sin fars død. På denne tiden visste
ikke birkebeinerne om Håkon, og de tok altså Guttorm og senere Inge til konger.
Håkons mor, Inga hadde hatt et forhold til Håkon Sverresson da han var i Borg
høsten 1203. Håkon ble født på gården Folkenborg i dagens Eidsberg kommune i
Østfold. Dette området var, som resten av Viken, dominert av baglere, og det var
fare for guttens liv dersom noen baglere fikk rede på at en birkebeiner-sønn
fantes i området. Inga og Håkon bodde derfor på gården Folkenborg, hos Trond
prest. Trond støttet birkebeinerne, og sammen med en bonde i nærheten, Erlend,
holdt han kongssønnen mer eller mindre i skjul i nesten to år.

Høsten 1204 gjorde Trond og Erlend seg klare til å smugle Inga og Håkon ut av
Borgarsyssel. Julaften kom de til Hamar, hvor de møtte to av birkebeinernes
sysselmenn. Birkebeinerne var på vakt, for det var mange baglere også på
Opplandene. Biskop Ivar av Hamar fikk høre at kongssønnen var i byen, og
inviterte ham og moren til seg. Birkebeinerne stolte ikke på biskopen, og reiste
så fort de kunne videre til Lillehammer. Herfra ville de videre til Trondheim,
men været var svært dårlig, med mye frost og snø. Birkebeinerne bestemte seg
derfor for å sende sine to beste skiløpere, Torstein Skjevla og Skjervald
Skrukka, i forveien på ski gjennom Østerdalen med kongssønnen. De to
birkebeinerne fikk med seg to bønder som var kjente i området. Likevel fant de
ikke frem til bygden de skulle til, og måtte overnatte i ei løe på fjellet.
Forfatter av Håkon Håkonssons saga, Sturla Tordsson, forteller at det ikke
fantes mat til den lille Håkon, så birkebeinerne måtte bare smelte litt snø i
munnen på ham. Sturla sammenligner ferden med Olav Tryggvasons flukt som barn
fra Gunnhild Kongemor og mennene hennes. Sturla diktet dette kvadet om ferden,
som han gjengir i sagaen:

Da baglerne fikk høre at Trond prest hadde reist fra Borgarsyssel til
Opplandene, og at han hadde med seg en kongssønn, sendte de åtte høvdinger ut
for å lete etter gutten. Men da baglerne kom til Hedmark, hadde birkebeinerne
Torstein og Skjervald allerede dratt over fjellet med Håkon, og på grunn av det
dårlige været ville ikke baglerne prøve å reise etter dem. Da birkebeinerne og
Håkon kom til Østerdalen der det var flere folk, sluttet flere menn seg til dem,
blant annet sysselmennene Sæming og Torbrand Svarte. Til slutt kom birkebeinerne
og Håkon frem til Ålen øverst i Gauldalen, og kongssønnen var reddet for denne
gang. I Trondheim ble Håkon godt mottatt av kong Inge, siden birkebeinerne hadde
vært glade i Håkons far og farfar.

21. april 1217 døde kong Inge. Det ble deretter diskusjon blant birkebeinerne om
hvem som skulle bli deres neste konge, for de hadde flere kandidater. Inge
etterlot seg sønnen Guttorm, som da var 11 år gammel. Inges halvbror, Skule
Bårdsson, mente nevøen burde bli konge etter sin far. Mange mente også at Skule
selv burde bli konge, han som var den avdøde kongens bror. Men mesteparten av
hirden ønsket Håkon Håkonsson som konge. Håkon ble tatt til konge på Øretinget
samme år, 13 år gammel. Skule Bårdsson ble Håkons jarl, og siden Håkon var
mindreårig, var det Skule som var landets reelle riksstyrer.

Samme år som Håkon ble tatt til konge døde også Filippus Simonsson,
baglerkongen. Baglerne var dermed uten konge. Da Håkon Håkonsson og Skule jarl
fikk høre at Filippus var død, handlet de raskt. Motivasjonen var å hindre at
baglerne fant seg en ny konge og at flokken deres skulle bli sterkere igjen.
Baglerne og birkebeinerne møttes på Nøtterøy. Her ble det satt grid (våpenhvile,
nådetilsagn) mellom partene. Håkon og Skule tilbød dem å bli håndgagne menn hos
birkebeinerne, men på grunn av det langvarige fiendskapet mellom de to partene,
tok ikke baglerne sjansen på det. De ble enige om at baglerne den følgende
vinteren skulle fortsette å ha de syslene som Filippus hadde hatt, men at de
skulle slutte fred året etter. Så ble Håkon Håkonsson tatt til konge også i
Viken, først på haugating og deretter på borgarting. Året etter, i 1218,
besluttet baglerhøvdingene å legge ned flokken og bli Håkon Håkonssons menn. Med
dette var den 22 år lange striden over.

Samlingen av baglerne og birkebeinerne om Håkon Håkonsson hadde flere årsaker.
De mektige kirkelederne hadde i flere år vært pådrivere for forsoning, som ved
Kvitsøyforliket. Dette forliket la grunnlaget for samlingen ti år senere. Man
tror også at de mektige høvdingene hos både baglere og birkebeinere ønsket å
sikre posisjonene sine og hadde større fordel av fred enn av konflikt.
Konflikten mellom baglerne og birkebeinerne var også i stor grad en regional
konflikt - birkebeinerne dominerte i Trøndelag og på Vestlandet, mens baglerne
regjerte på Østlandet. De av baglerne som besluttet å legge ned flokken og gå
over til birkebeinerne, virker å ha vært en ganske liten gruppe mektige menn,
flere av dem med slektstilknytning til Magnus Erlingsson og med geografisk
tilknytning til Vestlandet. For dem var det ikke vanskelig å gi opp baglernes
«Østlandsrike». På den andre siden var det en gruppe baglere med geografisk
tilknytning til Østlandet. For dem ble overgangen til et samlet
birkebeiner-Norge ikke fullt så enkel. Flere av dem fikk redusert eller ingen
innflytelse under kong Håkon Håkonsson. Dette førte til et nytt opprør.

Ribbungene stod for det siste store opprøret mot birkebeinerne, som pågikk fra
1219-1227. Navnet fikk gruppen etter kongsemnet, Sigurd Ribbung («røver»).
Gudolf av Blakstad var ribbungenes fremste leder - han hadde vært blant de
baglerne som overgav seg til kong Håkon og birkebeinerne etter at baglerpartiet
ble oppløst. Imidlertid var Gudolv blant de baglerne tilknyttet til Østlandet,
som da fikk redusert sin innflytelse etter baglernes nederlag. Gudolf fikk ikke
den posisjonen han ønsket seg hos birkebeinerne, og året etter sendte han menn
til Danmark for å lete etter en gutt som skulle være sønn av den tidligere
baglerkongen Erling Steinvegg. Denne gutten var Sigurd Ribbung, som da skal ha
vært 17 år gammel. Gudolf ble Sigurds hovedrådgiver.

Ribbunene fikk fra 1221 stor oppslutning på Østlandet, trolig også i Telemark.
Det var først i midten av 1220-årene at Håkon Håkonsson og Skule satte inn
kreftene mot ribbungene. I 1225 jaget kpng Håkons styrker ribbungene østover
langs kysten av Agder, hvor de ifølge sagaen gjorde stor skade både for kongen
og for bøndene. Etter dette mistet ribbungene mye støtte, fordi krigførende
flokker førte til store belastninger for bøndene. Sigurd var ribbungenes konge
til han døde i 1226. Etter hans død ble Knut Håkonsson, sønn av
birkebeinerhøvdingen Håkon Galen, tatt til konge. Da birkebeinerne til slutt
nedkjempet ribbungene i 1227, ble Knut en av kong Håkons menn.

Ribbungenes fall i 1227 regnes på mange måter som slutten på borgerkrigstiden,
selv om mindre opprør fortsatte frem til 1240. I løpet av tiden fra
Kvitsøyforliket i 1208 og til nedkjempelsen av ribbungene, ble det norske
aristokratiet bestående av stadig færre og mektigere personer. Toppsjiktet ble
etter hvert såpass dominerende at opprørsgrupper ikke greide å true deres
posisjon. Mer fredelige tider og mektigere aristokrati førte til fastere
strukturer rundt enekongedømmet.

Håkon Håkonssons forhold til jarlen Skule Bårdsson ble stadig mer konfliktfylt
etter hvert som Håkon ble voksen. Håkon ble forlovet med Skules datter Margrete
i 1219, i håp om at dette skulle forbedre forholdet mellom konge og jarl. De
giftet seg i 1225. Forlovelsen og det senere giftermålet mellom Håkon og
Margrete forbedret ikke forholdet mellom Håkon og Skule. Avtalen var at Skule
skulle styre Viken som strakk seg fra Svinesund til Ryggjarbit (Breviksfjorden),
men ved utskrivingen av leidang i 1222 tok Skule kontroll over leidangen på
Agder, som tilhørte Håkon Håkonssons riksdel. Ved fornyelsen av riksdelingen i
1223 krevde Skule utvidelse av sin østlige riksdel til å omfatte hele Agder vest
til Åna-Sira, noe Håkon Håkonsson avslo. Skule fikk også sin posisjon redusert
på et høvdingmøte i Bergen, ledet av erkebiskopen Guttorm. På møtet ble Skule
gitt kontroll over et mindre område enn før, og i tillegg ble han forpliktet til
å hjelpe Håkon med en hær overalt i landet. Omtrent på samme tid gav Håkon også
erkebiskop Guttorm rett til å slå egen mynt, noe som må ha vært en del av en
strategi for å få erkebiskopen mer positivt innstilt til kongen.

I 1233 fikk Skule sin stilling ytterligere svekket, idet han måtte gi fra seg
retten til direkte styring over landet. Skule skulle bare få skatteinntektene,
men ikke ha reell styringsmakt. Skule ble rådet til å gå med på dette, for
fredens skyld. Skule samlet til seg flere nye menn som skulle være håndgagne hos
ham. Birkebeinerne kalte Skules støttespillere for vårbelger - de hadde sitt
hovedområde på Østlandetmen hadde også støttespillere i Skules lendområder på
Vestlandet og i Agder. Ifølge sagaforfatter Sturla Tordsson, var det «disse
mennene som egget jarlen så sterkt til å begynne ufred, han skulle ikke la kong
Håkon sitte i hans, jarlens, brorsarv, sa de. Jarlen gav altfor mye etter for
deres overtalelser, som det siden skulle vise seg.»

I et forsøk på å rette opp i det stadig skjevere maktforholdet, gav kong Håkon
Skule tittelen hertug i 1237, som den første i landet. Selv om Skule fikk
imponerende titler, ble hans reelle makt mindre og mindre. Til slutt gjorde han
opprør.

I 1239 gjorde Skule åpent opprør mot Håkon, som Skule mente hadde ranet ham for
hans brorsarv (kong Inge hadde vært Skules halvbror). Skule lot seg til til
konge på Øretinget i november 1239. Senere ble han også tatt til konge i Oslo.
Året etter, i 1240, ble Skule og de mennene som var med ham drept etter slaget i
Oslo. Skule flyktet til Trondheim og forskanset seg i Elgeseter kloster.
Birkebeinerne satte fyr på klosteret og tvang slik Skule ut og drepte ham.
Skules siste ord skal ha vært: «Hugg meg ikke i ansiktet, det er ikke skikk å
gjøre det med høvdinger!» Med dette var 110 år med borgerkrig i Norge over.

Skules fall representerte den endelige slutten på striden om det norske
kongedømmet. Birkebeinerne, som startet som en fattig opprørsflokk, endte til
slutt opp som Norges ubestridte herskere. Med Håkon Håkonssons enekongedømme ble
den «norske gullalderen» innledet. Håkon ble kronet og salvet til konge 29. juli
1247, av Pavens utsending, kardinal Vilhelm av Sabina. Håkon førte en aktiv
utenrikspolitikk, og han hadde mye kontakt med både den engelske kongen og den
tysk-romerske keiseren. Både Grønland og Island ble under Håkon en del av
Norgesveldet.

Håkons etterkommere satt med makten i Norge frem til kongefellesskapet med
Sverige i 1319.

Birkebeinerne og konfliktene deres med baglerne og andre grupper er et tema
historikerne har hatt mange ulike meninger om. I første halvdel av 1900-tallet
var mange norske historikere inspirert av marxismen, en ideologi som anser
klassemotsetninger for å være drivkraften i historien. De marxistiske
historikerne så på konfliktene i borgerkrigstiden som et uttrykk for kamp mellom
underklassen og overklassen, altså bøndene mot stormennene, kongen og kirken.
Andreas Holmsen, og senere Kåre Lunden, er de mest kjente representantene for
denne synsvinkelen.

I etterkrigstiden ble den marxistiske historieskrivingen kritisert av mer
empiristisk orienterte historikere. Disse var kritiske til bruk av overordnede
teorier og generaliseringer, slik marxistene i stor grad brukte. Empiristene var
mer opptatte av detaljer og samhandling mellom aktører. Jens Arup Seip og Knut
Helle er eksempler på empiristiske historikere.

Historiker Sverre Bagge mener at begge tradisjonene har noen poenger, men er
også opptatt av at man faktisk vet veldig lite om birkebeinerne og konfliktene i
borgerkrigstiden. Bagge ser på striden mellom birkebeinerne og baglerne som en
strid samfunnseliten imellom, ikke som en strid mellom over- og underklassen,
slik marxistene gjorde.

I moderne tid avholdes skirennet Birkebeinerrennet, sykkelrittet
Birkebeinerrittet og Birkebeinerløpet fra Østerdalen til Gudbrandsdalen hvert
år, til minne om ferden i 1206 da Torstein Skevla og Skjervald Skrukka hadde med
den to år gamle Håkon Håkonsson for å redde ham fra Baglerne som hadde kontroll
over området der han ble født.

Årlig siden 1973 har skirennet American Birkebeiner (populært kalt Birkie) vært
arrangert i Wisconsin, USA.

Filmen Birkebeinerne (2016) skildrer Torstein Skevla og Skjervald Skrukkas reise
over fjellet for å redde Håkon Håkonsson fra baglerne. Kristofer Hivju og Jakob
Oftebro har hovedrollene som de to birkebeinerne. Filmen ble regissert av Nils
Gaup og hadde premiere 12. februar 2016.



https://no.wikipedia.org/wiki/Italia

Italia, offisielt Den italienske republikk (italiensk: Repubblica italiana) er
et land i middelhavsregionen i det sørlige Europa. Landet er en republikk, og
omfatter en støvelformet halvøy samt to større øyer, Sardinia og Sicilia, i
Middelhavet. Italia grenser mot Frankrike i vest, Sveits og Østerrike i nord og
Slovenia i øst. De uavhengige statene San Marino og Vatikanstaten er enklaver
omsluttet av italiensk territorium. Italia var en av de opprinnelige
medlemsstatene i det som nå er Den europeiske union, og er medlem i De forente
nasjoner, NATO og G8.

Italia består hovedsakelig av Appenninerhalvøya, en stor støvelformet halvøy i
Middelhavet, samt de to hovedøyene Sicilia og Sardinia. I nordøst ligger
Adriaterhavet, i sørøst Det joniske hav, i sørvest Det tyrrenske hav og i
nordvest Det liguriske hav.

Fjellkjeden Appenninene strekker seg langs store deler av halvøya til den møter
Alpene i nordvest. I nord ligger også Po-sletten, som dreneres av elven Po og
dens mange bielver fra Alpene, Appenninene og Dolomittene. Andre kjente elver er
Tiber, Adige og Arno.

Det høyeste punkt er Monte Bianco (fransk: Mont Blanc), 4 810 moh., men vel så
kjente er Italias vulkaner: Den sovende vulkanen Vesuv nær Napoli, og den aktive
Etna på Sicilia.

Største byer (innbyggertall i provinsen, 1. januar 2007): Roma 4 010 000
innbyggere Milano 3 890 000 innbyggere Napoli 3 090 000 innbyggere Torino
2 250 000 innbyggere Palermo 1 240 000 innbyggere

Høyeste fjell: Monte Bianco 4 810 moh. Monte Rosa 4 634 moh. Matterhorn 4 478
moh. Gran Paradiso 4 061 moh.

Italia har relativt små minoritetsgrupper både etnisk, religiøst og språklig.
Flere minoritetsgrupper finnes imidlertid i landet, spesielt i grenseområdene.
Tysk er et offisielt språk i Sør-Tyrol, den nordligste halvparten av
Trentino-Sør-Tyrol, fransk i Valle d'Aosta, mens ladinsk har status som et
offisielt språk i Trentino-Sør-Tyrol. Friulisk snakkes i Friuli i den
nordøstlige delen av landet, mens en minoritet i Trieste og områdene rundt
snakker slovensk. I Molise finnes det noen få lokalsamfunn hvor man snakker
kroatisk. I Sør-Italia, spesielt i Puglia og på Sicilia finnes det lokalsamfunn
som snakker albansk. Noen små samfunn i Calabria er gresktalende. I byen Alghero
på Sardinia snakkes det katalansk.

I Italia snakkes det mange språk, i hovedsak romanske språk. Det italienske
språket er dessuten rik på dialekter. I noen regioner snakkes det selvstendige
språk noen av dem er godkjente av UNESCO som egne språk, f.eks. er siciliansk et
slikt språk. Det har utviklet seg direkte fra latin og snakkes daglig av ca. 5
millioner innbyggere på Sicilia, samt av et ukjent antall emigranter. Et annet
eksempel er napolitansk som snakkes av ca. elleve millioner innbyggere samt et
ukjent antall emigranter. Venetiansk snakkes av ca. 4 millioner innbyggere i
seks forskjellige land. Disse språkene har også lokale dialekter. Forskjellene
mellom standardspråket og dialektene kan være markante. På lik linje med Norge
er dialekt brukt for å uttrykke en «ekthet» med litt komisk bismak. Italiensk
standardspråk har siden utbredelsen av TV hatt en stor og økende innflytelse.
Interessen for dialekter har vokst de siste 15 år, særlig etter den økende
innvandringen fra utlandet, som har stilt viktige spørsmål om italiensk
identitet.

Tidligere fikk italienerne mange barn, og befolkningsoverskuddet resulterte i en
stor og vedvarende utvandring særlig fra de mest fattige delene av landet, både
i sør og nord. Derigjennom finnes siden slutten av 1800-tallet et italiensk
emigrantsamfunn både i Sør- og Nord-Amerika, spesielt i USA, Canada, Argentina,
Uruguay og Brasil, men også i Mexico og Chile. Likeledes bor det mange i
Australia, spesielt i storbyen Melbourne. Etter andre verdenskrig ble land som
Tyskland, Belgia, Frankrike og Sveits mål for italiensk arbeidsinnvandring.

Folketettheten er den femte høyeste i Europa. På samme måte som i Tyskland og
Polen finnes det ingen dominerende by slik som Paris er for Frankrike. De
største befolkningskonsentrasjonene er i Lombardia (rundt Milano) og Campania
(rundt Napoli).

Siden forhistoriske tider har viktige kulturer og riker eksistert i det som i
dag er Italia. De italiske stammene var til stede på halvøya ved overgangen til
historisk tid, ca. 1000-500 f.Kr. Etruskerne dannet den første sivilisasjon på
Den italienske halvøya i det 8. århundre f.Kr. På 400-tallet f.Kr. vokste Roma
frem som et sentrum midt på halvøya, og romerne erobret stadig større deler av
Italia. I de såkalte Punerkrigene på 200-tallet f.Kr. vant de over Kartago, og
grunnen var dermed lagt for dannelsen av Romerriket, som kom til å dominere
Vest-Europa og hele området rundt Middelhavet. Indre stridigheter førte på
300-tallet til Romerrikets fall. Det ble delt i to, en vestlig med hovedstad i
Roma, og en østlig med hovedstad i Konstantinopel. På 500-tallet ble
Italia-halvøyen invadert, den sørlige delen av østromere, og den nordlige av
langobardene, og på 700-tallet ble de nordlige delene erobret av frankerne og
tilfalt senere den tysk-romerske keiseren. Kirken ble på denne tiden en
maktfaktor. Fram til 1300-tallet vokste flere byer fram, blant annet Venezia,
Pisa, Amalfi, Milano, Napoli, Genova, Siena og Firenze. I sistnevnte oppsto i
løpet av 1400-tallet renessansen, noe som utløste en enestående kulturell
blomstring. På 1500-tallet startet imidlertid en nedgangstid, og store deler av
landet ble fram til 1700-tallet suksessivt kontrollert av Frankrike, Spania og
Østerrike. Giuseppe Garibaldi ledet på slutten av 1850-årene en væpnet kamp som
førte til at Italia i 1861 ble forent (risorgimento). I første verdenskrig gikk
Italia inn på Ententemaktenes side, og vant på slutten av krigen det avgjørende
slaget ved Vittorio Veneto. Ved freden i Versailles tilfalt en rekke nordlige og
nordøstlige landområder Italia, men avtalen skapte allikevel misnøye i Italia. I
denne uroen vant Benito Mussolinis fascistiske bevegelse fram og han fikk makten
i landet i 1922. I 1935 erobret Italia Etiopia, noe som førte til internasjonal
isolering, men samtidig en tilnærming til Tyskland. Under andre verdenskrig gikk
Italia inn på Tysklands side og kjempet i Frankrike og Nord-Afrika. I 1943
invaderte de allierte Sicilia og Roma falt i 1944. I etterkrigstiden var det en
stor økonomisk vekst, særlig i de nordlige delene av landet. Det
kristelig-demokratiske partiet holdt makten helt fram til 1980-årene.

Ifølge grunnloven av 1948 ble det opprettet et parlament med to kamre, det ene
er Deputertkammeret (Camera dei deputati), det andre senatet (Senato della
Repubblica). Videre har man en adskilt dømmende makt, og en regjering som ledes
av statsministeren. Presidenten velges for syv år av parlamentet og regionale
delegater. Han utnevner formelt statsministeren og regjeringen, som må ha støtte
fra begge kamre i parlamentet.

Begge kamre velges direkte av folket, med en blanding av flertalls- og
forholdstallsrepresentasjon. Fra 1993 kommer 75 prosent av setene fra
enkeltmannskretser, resten tildeles proporsjonalt. Delegatskammeret har
offisielt 630 medlemmer, etter valget i 2001 i praksis bare 619. I tillegg til
315 valgte senatorer sitter tidligere presidenter og opp til fem andre utnevnt
av presidenten i Senatet. Begge kamrene velges for fem år, men kan bli oppløst
før den tid. Lovforslag kan komme fra vanlig folk, fra regioner, og fra begge
kamre, og må godkjennes av begge.

Det italienske rettssystemet er basert på Romerretten, modifisert av Code
Napoléon og senere vedtak. En konstitusjonell domstol (etter annen verdenskrig)
påpasser at lovene er i tråd med konstitusjonen.

Giorgio Napolitano fra det sosialdemokratiske partiet Democratici di Sinistra
har vært republikkens president siden 2006.

Italia er delt i 20 regioner (regioni). Fem av regionene har en såkalt spesiell
konstitusjon, dvs. høyere grad av autonomi. Disse ble etablert samtidig med den
italienske konstitusjonen i 1948. De 15 øvrige har en ordinær konstitusjon og
ble opprettet i 1970 (administrasjonssentrum i parentes):

På neste nivå er regionene delt i tilsammen 95 provinser (provincie). To av
provinsene (Bolzano og Trento) har særlige privilegier. Tredje nivå består av
kommunene (comuni) – ca. 8000 i tallet.

Italia har en mangfoldig industriell økonomi av omtrent samme størrelse som
Frankrikes og Storbritannias. Denne markedsøkonomien kan deles inn i det
utviklede, industrielle nord og det fattigere sør (Mezzogiorno), hvor
arbeidsløshet fremdeles dominerer med om lag 20 prosent og selv om Italia
tidligere var et jordbruksland så er det bare 7 prosent som jobber innenfor
jordbruk (frukter, grønnsaker, druer, poteter, soyabønner, hvete, oliven, kjøtt
og fisk). Jordbruket er imidlertid blitt svært modernisert og effektivisert, og
gjennom EU-medlemskapet har Italia god avsetning på sine jordbruksvarer.

Storindustrien er konsentrert rundt Piemonte, med storbyen Torino som
industriell drivkraft. I sterk motsetning står utviklingen i Veneto og
Emilia-Romagna, hvor småindustri, gjerne familiedrevet, har ført til en kraftig
omlegging fra jordbruk til industri de siste 20-30 åra.

De fleste råvarer industrien trenger blir importert, og over tre fjerdedeler av
energibehovet dekkes ved import (51,5 milliarder kWh). I løpet av det siste
tiåret har Italia ført en stram finanspolitikk for å oppfylle kravene til Den
økonomiske og monetære union (ØMU), og renten og inflasjonen har avtatt. Italia
innførte den europeiske valutaen euro i 1999, og avskaffet dermed den italienske
liren.

Kringkastingsselskapet Radiotelevisione Italiana (RAI) har vært en del av
maskineriet som de ulike politiske partier har brukt for å styrke og befeste
makten. Det kristelig-demokratiske parti DC hadde kontroll over RAI 1 fra 1954.
Åpningen mot venstre i 1961 førte til at RAI 2 ble sosialistpartiet PSIs domene.
Det såkalt historiske kompromiss mellom kommunistpartiet PCI og DC i 1970-årene
ga PCI styringen over en tredje statskanal, RAI 3, i 1979.

I 1980-årene eksploderte det private og kommersielle fjernsynsmarkedet pga. en
liberaliseringslov. Statsminister Silvio Berlusconi skapte og utviklet flere
lokale TV-stasjoner og bygde opp selskapet Mediaset som eier de tre største
kommersielle fjernsynskanalene i Italia; Canale 5, Italia 1 og Rete 4 som
konkurrer med RAI. I 2006 kom den internasjonale kommersielle kanalen SKY, som
eies av Rupert Murdoch, på banen i Italia. Kanalen har foreløpig ikke det
største fotfestet, da den kun baserer seg på betaltjenester og gjennom
kabelnettverket, men sendte blant annet døgnet rundt under parlamentsvalget i
april .

Fjernsynet har tradisjonelt vært viktigere enn avisene for å engasjere massene i
Italia, og i forhold til innbyggerne i Norge, leser derfor italienere lite
aviser. Påvirkningen fra moderne TV-underholdning, Berlusconi og hans medier har
de siste årene likevel ført til tabloidisering også i avisene. De største
avisene heter La Repubblica, Il Messaggero, Il Sole 24 Ore, Corriere della Sera
og La Stampa.

Som mange andre steder i Europa, har internettet fått stadig større plass som
viktig informasjonskanal, særlig blant unge.

Italia er velkjent for sin kunst og kultur. Her finnes en rekke kjente byggverk
fra oldtiden og Romerrikets storhetstid. De viktigste og mest kjente byggverkene
i Italia er; det skjeve tårn i Pisa. Colosseum, Castel Sant'Angelo, Forum
Romanum og Pantheon i Roma og domkirkene i Firenze og Venezia. Italiensk mat,
vin, design, litteratur, kunst, musikk (særlig opera) m.m. er kjent over hele
verden. Særlig er området Toscana beundret som et ferie-, arbeids- og
rekreasjonssted av kulturelle personer verden over.

Renessansen tok til i Italia på 13- og 1400-tallet. Diktere som Dante Alighieri,
Francesco Petrarca, Torquato Tasso og Ludovico Ariosto, og forfattere som
Giovanni Boccaccio, Niccolò Machiavelli og Baldassare Castiglione fikk en enorm
og varig innflytelse over utviklingen av den europeiske kultur. Det fikk også
italienske malere, skulptører og arkitekter, som Filippo Brunelleschi, Leonardo
da Vinci, Rafael, Sandro Botticelli, Fra Angelico og Michelangelo Buonarroti.
Michelangelos freskoer i taket på Det sixtinske kapell i Vatikanet står sammen
med hans statue av David som de aller fremste symbolene på renessansen.

Komponister som Giovanni da Palestrina, Claudio Monteverdi, Arcangelo Corelli og
Antonio Vivaldi preget barokken, mens romantikere som Gioacchino Rossini,
Giuseppe Verdi og Giacomo Puccini videreutviklet den italienske opera slik vi
kjenner den i dag.



https://no.wikipedia.org/wiki/Israel

Israel (hebraisk: יִשְרָאֵל Yisra'el; arabisk: إسرائيل Isrā'īl), offisielt
Staten Israel (hebraisk: מְדִינַת יִשְרָאֵל (hjelp·info), Medinat Yisra'el;
arabisk: دَوْلَةْ إِسْرَائِيل, Dawlat Isrā'īl), er et land i Sørvest-Asia, på
den sørøstlige middelhavskysten. Landet regnes også som en del av Midtøsten.
Landet grenser mot Libanon i nord, Syria og Jordan i øst og Egypt i sørvest, og
består av et geografisk variert landskap innenfor sitt relativt begrensede
landområde. Landet grenser også til Vestbredden og Gazastripen, som delvis
administreres av Den palestinske selvstyremyndigheten og delvis fremdeles
okkuperes av Israel. Med et folketall på omkring 7,26 millioner, hvor brorparten
er jøder, er Israel den eneste jødiske staten i verden. Israels befolkning
inkluderer også arabiske muslimer, arabiske kristne, drusere og samaritanere i
tillegg til andre religiøse og etniske minoriteter. Jerusalem er nasjonens
selvproklamerte hovedstad, men ingen land anerkjenner dette, og med få unntak
har de lagt ambassadene sine til Tel Aviv.

Dagens Israel har sine historiske røtter i Israels land, et område som har stått
sentralt i jødedommen i over tre tusen år. Etter første verdenskrig godkjente
Folkeforbundet Palestinamandatet i den hensikt å opprette et «nasjonalt hjem for
det jødiske folk». I 1947 godkjente FN delingen av Palestinamandatet i to
stater: En jødisk og en arabisk. Den arabiske ligaen avslo planen, men den 14.
mai 1948 erklærte Israel sin selvstendighet. Det nye landets seier i den
påfølgende uavhengighetskrigen førte til at grensene for den jødiske staten ble
utvidet utover FNs delingsplan. Siden da har Israel, dels kontinuerlig, dels på
forskjellige tidspunkter, vært i konflikt med alle de arabiske nabolandene, noe
som har resultert i flere større kriger og tiår med vold og uroligheter. Siden
etableringen har Israels grenser, og til og med statens rett til å eksistere,
vært et omdiskutert tema, selv om Israel har signert fredsavtaler med Egypt og
Jordan. Innsats for å finne frem til en varig overenskomst mellom israelerne og
palestinerne har så langt gitt beskjedne og begrensede resultater, mens Israel
har blitt beskyldt for brudd på menneskerettighetene og krigsforbrytelser
overfor palestinerne.

Israel er et representativt demokrati med et parlamentarisk system og universell
stemmerett. Statsministeren fungerer som regjeringssjef og Knesset fungerer som
Israels lovgivende myndighet. Ifølge det nominelle bruttonasjonalproduktet, er
nasjonens økonomi estimert til å være den 39. største i verden, og Israel
rangeres høyt blant landene i Midtøsten hva HDI-indeksen, trykkefrihet og
økonomi angår.

Navnet «Israel» har de siste tre tusen årene blitt brukt om både Israels land og
hele den jødiske nasjonen, både i vanlig og religiøs sammenheng. Navnet stammer
fra et vers i Bibelen (Første mosebok 32,28) hvor Jakob får navnet Israel etter
en vellykket kamp mot én av Guds engler. Det er ulike meninger om hva navnet
betyr. Noen mener at navnet kommer fra verbet śarar («å herske, bli sterk, ha
autoritet over»), og betydningen blir dermed «Gud hersker» eller «Gud dømmer».
Andre mulige betydninger er «Guds prins» (fra King James Version) eller «El
(Gud) kjemper/strider». Uavhengig av navnets nøyaktige betydning, har den
bibelske nasjonen etter Jakob blitt kalt «Barn av Israel» eller «israelitter».

Ordet «Israel» ble første gang brukt i Merneptah Stele etter oldtidens Egypt
(datert tilbake til det 13. århundre f.Kr.), selv om forskere er uenig om det
her refereres til et folk eller et hjemland. Nåtidens landområde ble gitt navnet
Medinat Yisrael (Staten Israel) etter at andre foreslåtte navn, inkludert Eretz
Israel («Israels land»), Sion og Judea hadde blitt forkastet. I løpet av den
første tiden som selvstendig stat bestemte regjeringen at uttrykket «israelere»
skulle betegne Israels borgere, ved en formell kunngjøring av utenriksministeren
Moshe Sharett.

Israel ligger i Sørvest-Asia, på østkysten av Middelhavet, og grenser til
Libanon i nord, Syria og Jordan i øst og Egypt i sørvest. Israels suverene
område, utenom områdene som ble erobret under Seksdagerskrigen i 1967, er
20 770 km², hvorav 2 % er vann. Arealet som er under israelsk styre, inkludert
Jerusalem og Golanhøyden, er 22 000 km². Det totale arealet under israelsk
kontroll, inkludert Palestinaområdet på Vestbredden, som er under militær
kontroll og som delvis er selvstyrt, er 27 799 km².

I forhold til landets begrensede landområdet, er Israels fysiske geografi meget
variert. Landområdet blir oppdelt i fire regioner: Kystsletten ved Middelhavet,
innlandsområdene med fjell og åser, Jordandalen og Negevørkenen.

Kystslettene ved Middelhavet består av en tynn landstripe like ved kysten, fra
grensen til Libanon i nord til Gaza i sør. Området har behagelig middelhavsklima
og fruktbare jordområder, velegnet for jordbruk, og er kjent for sine
sitronfrukthager og vinkultur. Omtrent 70 % av befolkningen er bosatt her.
Området har en utstrekningen på 187 km, og blir krysset av flere mindre elver,
men kun to er permanente: Yarkon, som går fra Petah Tiqwa til Middelhavet, og
Kishon, som munner ut i Haifabukta nord for Haifa. Øst for kystslettene ligger
høylandsområdene, med en gjennomsnittshøyde på 610 moh. Nord i dette området
ligger Galileafjellene, hvor høyden for det meste er rundt 500 og 700 moh., med
fjellet Har Meron på 1 208 som høyeste punkt. Dersom en ikke regner Golanhøyden
som israelsk territorium, er dette Israels høyeste punkt.

Litt lenger øst ligger Golanhøyden, hvis nasjonalitet er omdiskutert, med
Hermonfjellet som høyeste punkt. Dersom en regner Golanhøyden som israelsk
territorium, er Hermonfjellet også Israels høyeste fjell, med høyde på
2 814 moh. Sør for Galileafjellene ligger Samaria, med talløse små, fruktbare
daler. Enda lenger sør ligger de stort sett ufruktbare Judeafjellene, med
Hebron-fjellet som høyeste punkt.

Øst for høylandene ligger Jordandalen, som er en del av den 6 500 km lange
Riftdalen. Området er dominert av elva Jordan, Genesaretsjøen og Dødehavet.
Jordanelva er Israels lengste elv, 322 km lang, får sin vannføring fra tre
mindre elver – Dan, Hasbani og Banyas – og er den viktigste ferskvannskilden i
områdene den flyter igjennom. Den munner ut i Dødehavet, det laveste punkt på
jorda. Fra Dødehavet fortsetter dalen til Arabahkløften, hvor det ikke er noen
permanent elv, 170 km ned til Akababukten.

Negevørkenen utgjør 13 000 km², eller 66 % av Israel, mer enn halvparten av
Israels totale landområde. Geografisk er den en del av Sinaihalvøya, formet som
et triangel mellom Beersheba, Dødehavet og de sørligste Judeafjellene. Dens
høydepunkt ligger i Eilat. Unikt for dette området er kraterformede maktesher,
hvor de største er Ramon-krateret, Gadol-krateret og Katan-krateret.
Ramon-krateret er også verdens største, med areal på førti ganger åtte
kilometer.

Selv om Israel er et forholdsvis lite land, er klimatiske forhold ganske
varierte, spesielt om vinteren. Landet har temperert klima, og er solrikt med en
regnperiode fra november til april. Kystområdene i nord, herunder også kystbyene
som Tel Aviv og Haifa, har typisk middelhavsklima med nedbør om vinteren, med
500-1500 mm. De sørlige områdene er betydelig tørrere; ved grensen til Egypt
ligger årsnedbøren på 200 mm i året, mens kysten av Akababukten helt sør i
Israel får nesten aldri nedbør (Eilat som ligger her har en normal årsnedbør på
29 mm), og dette er også det varmeste området i Israel.

Fra mai til september er det svært lite nedbør i Israel. På grunn av de
begrensede vannressursene har Israel utviklet forskjellige vannsparende
teknologier, deriblant dryppvanning. Israel benytter seg også av mulighetene for
solenergi, og er det landet i verden som bruker mest solenergi per innbygger.

De vidt forskjellige klimatiske forholdene fører til at kystområdene har varme,
fuktige somre og regnfylte vintre, mens fjellområdene har tørre, varme somre og
moderate vintre med regn, begge deler preget av vind og lav temperatur. Til
tider kan det også falle snø her; toppen av Hermon er dekket av snø store deler
av året og Jerusalem får vanligvis minst ett snøfall i året. I den sørlige delen
av landet hersker det ørkenaktige betingelser med varme til hete dager og
kjølige netter. Av og til, særlig sent på våren eller tidlig på høsten, kan
temperaturene ved østavind være opp mot 40 ºC over hele landet. Kysten av
Dødehavet, verdens mest lavtliggende område, er som regel mye varmere enn de
omliggende områdene. Vinteren er mild og solrik, men om sommeren kan
temperaturene her bli svært høye, og de fuktige sommernettene kan være
trykkende.

I 2007 var Israels befolkning 7,22 millioner. Av disse har 75,79 % av disse
jødisk opphav, 19,86 % er israelske arabere og 4,35 % utilsluttet, hvorav de
fleste komme fra tidligere Sovjet, men også fra Libanon (2 500) og kristne fra
Romania, Bulgaria og Etiopia. Omtrent 68 % av de etniske jødene er født i
Israel, 22 % er immigranter fra Europa og Amerika og ti prosent er immigranter
fra Asia og Afrika (inkludert Den arabiske verden).

Folketallet på 7,22 millioner inkluderer de over 260 000 israelske statsborgere
på Vestbredden, i israelske byer som Ma'ale Adumim og Ariel, og i samfunn som
eksisterte før grunnleggelsen av staten, men ble gjenoppført etter
seksdagerskrigen, slik som Hebron og Gush Etzion. I tillegg bor det 18 000
etniske jøder på Golanhøyden og 250 000 i Øst-Jerusalem (2006). Det totale
antallet jødiske bosettere er over 500 000 (6,5 % av den israelske
befolkningen). Omtrent 7 800 levde i bosetninger på Gazastripen inntil de ble
evakuert av staten som en del av frigjøringsplanen.

Israels to offisielle språk er hebraisk og arabisk. Hebraisk er hovedsakelig
statens språk og tales av flertallet av befolkningen. Arabisk snakkes av den
arabiske minoriteten og jøder som immigrerte til Israel fra arabiske land. De
fleste israelere kan kommunisere godt på engelsk siden mange TV-program er på
engelsk, og engelskundervisningen starter tidlig på mange skoler. Ettersom det
er et land fullt av innvandrere kan dusinvis av språk høres på gatene i Israel.
En stor tilstrømning av mennesker fra tidligere Sovjetunionen og Etiopia har
gjort det vanlig å høre russisk og amharisk i Israel. Mellom 1990 og 1994 økte
Israels befolkning med tolv prosent på grunn av immigrasjon fra det tidligere
Sovjet.

Israels land, også Oldtidens Israel, Det lovede land eller Det gamle Israel,
kjent på hebraisk som Eretz Yisrael, har vært hellig for det jødiske folket fra
de bibelske patriarkers tid: Abraham, Isak og Jakob. Bibelen har plassert denne
perioden tidlig i det andre årtusen f.Kr. Ifølge Toraen ble landet Israel lovt
til jødene som deres hjemland, og jødedommens helligste steder er lokalisert
her. Rundt det ellevte århundre f.Kr. ble den første av en rekke jødiske
kongeriker og stater etablert for å styre regionen. Disse jødiske kongerikene
regjerte periodevis det påfølgende millenniet.

I tiden mellom de jødiske kongerikene og de islamske erobringene på 700-tallet
kom Israel under assyrisk, babylonisk, persisk, gresk, romersk, sasanideisk og
østromersk herredømme. Antall jøder bosatt i regionen ble mindre etter det
mislykkede Bar Kokhba-opprøret mot Romerriket i år 132 og den etterfølgende
bortvisningen av jøder. Likevel ble det bevart en jødisk bosetning i Palestina,
selv om brorparten av jødebefolkningen flyttet fra Judea til Galilea. Misjná og
deler av Talmud, som er blant jødedommens viktigste religiøse tekster, ble
utarbeidet i denne perioden. Israels land ble skilt fra Østromerriket rundt år
636 f.Kr. under de første muslimske erobringene. Kontrollen over regionen gikk
frem og tilbake mellom umayyaderne, abbasiderne og korsfarerne de neste seks
århundrene, før det falt i hendene på mamelukkene i 1260. I 1516 ble landet
Israel en del av Det osmanske riket som regjerte i regionen frem til det tyvende
århundre.

Jøder som bodde i diasporaen hadde en sterk lengsel etter å returnere til Sion
og Israels lovede land. Håpet og lengselen kom tydelig frem i Bibelen og er et
sentralt tema i den jødiske bønneboken. Fra begynnelsen av det tolvte århundre
begynte en liten, men stabil strøm av jøder å forlate Europa for å bosette seg i
Det hellige landet. Innvandringen økte etter at jødene ble utvist fra Spania i
1492. I løpet av det 16. århundre slo store samfunn rot i de fire hellige byene,
og i andre halvdel av det 18. århundre bosatte hele hasidiske samfunn fra
Øst-Europa seg i Det hellige landet.

Den første store bølgen av moderne immigrasjon, kjent som første aliyah
(hebraisk: עלייה), begynte i 1881, da jødene flyktet fra pogromer i Øst-Europa.
Sionistbevegelsen eksisterte i teorien, men Theodor Herzl har i ettertid blitt
kreditert som grunnlegger av den politiske sionismen, en bevegelse som forsøkte
å etablere en jødisk stat i Israels land ved å løfte jødespørsmålet til et
internasjonalt nivå. I 1896 publiserte Herzl Der Judenstaat (Den jødiske
staten), og fremsatte sin visjon om en kommende stat. Det påfølgende året ledet
han den første sionistkongressen.

Den andre aliyah (1904–1914) begynte etter Kishinev-pogromen. Omtrent 40 000
jøder bosatte seg i Palestina. Både den første og den andre bølgen av
innvandrere var hovedsakelig ortodokse jøder, mens de under den andre aliyah
også inkluderte sosialistpionerene som etablerte Kibbutz-bevegelsen. I 1917,
under første verdenskrig utstedte Storbritannias utenriksminister Arthur Balfour
det som ble kjent som Balfourerklæringen, som «... ser med velvilje på
etableringen i Palestina av et nasjonalhjem for det jødiske folket, ...» Den
jødiske legionen, en gruppe bataljoner som i hovedsak var dannet av frivillige
sionister, assisterte under den britiske erobringen av det som senere ble
Israel. Arabisk motstand mot planen førte til Palestinaopprøret i 1920 og til
dannelsen av den jødiske forsvarsorganisasjonen, kjent som Haganah, hvorfra
Irgun og Stern-gjengen sprang ut. I 1922 innvilget Folkeforbundet Storbritannia
Palestinamandatet. Dette ble begrunnet med ønsket om å «plassere landet i en
slik politisk, administrativ og økonomisk tilstand at det vil sikre etableringen
av det jødiske nasjonalhjem».

Den jødiske innvandringen fortsatte med den tredje (1919–1923) og fjerde aliyah
(1924–1929), som tilsammen førte 100 000 jøder til Palestina. I kjølvannet av
Jaffa-opptøyene, i mandatets tidlige dager, forbød britene jødisk innvandring,
og territoriet som ble igjen til en jødisk stat ble plassert i Transjordan.
Nazismens oppblomstring på 1930-tallet førte til den femte aliyah, med en
tilstrømning på en kvart million jøder. Tilstrømningen resulterte i det arabiske
opprøret i 1936–1939, og førte til at britene forsøkte å begrense immigrasjonen
med Hvitboka av 1939. Ettersom mange land over hele verden avviste jødiske
flyktninger som flyktet fra holocaust, ble en hemmelig bevegelse, nå kjent som
Aliyah Bet, organisert for å bringe jøder til Palestina. Ved slutten av andre
verdenskrig stod jødene for 33 % av Palestinas befolkning, elleve prosent høyere
enn i 1922.

I 1947 trakk det britiske styret seg tilbake fra Palestinamandatet og slo fast
at de var ute av stand til å fatte en beslutning som ville være akseptabel for
både araberne og jødene. Det nylig etablerte FN vedtok FNs delingsplan (FNs
sikkerhetsråds resolusjon 181) den 29. november 1947, og delte landområdet i to
stater; én arabisk og én jødisk. Jerusalem ble utpekt som en internasjonal by –
en corpus separatum – administrert av FN for å unngå konflikter om byens status.
Det jødiske samfunnet godtok planen, men Den arabiske ligaen og Den høyere
arabiske komité avslo.

Til tross for dette ble staten Israel erklært selvstendig den 14. mai, 1948, én
dag før slutten på det britiske mandatet over Palestina. Ikke lenge etter gikk
fem av medlemmene av Den arabiske liga – Egypt, Syria, Jordan, Libanon og Irak –
til angrep på Israel, og startet den såkalte selvstendighetskrigen. Etter nesten
ett år med kamper ble det erklært våpenhvile og etablert midlertidige grenser,
kjent som grønne linje. Jordan inkluderte det som senere ble kjent som
Vestbredden og Øst-Jerusalem i sitt domene, og Egypt tok kontroll over
Gazastripen. Israel ble anerkjent som medlem av de De forente nasjoner den 11.
mai, 1949. Under fiendtlighetene flyktet 711 000 arabere fra Israel, ifølge FN.
Skjebnen til de palestinske flyktningene er et av de viktigste stridsspørsmålene
i Palestina-Israel-konflikten.

I statens tidlige år dominerte sosialsionismen israelsk politikk, som i denne
perioden var ledet av statsminister David Ben-Gurion. Disse årene var preget av
masseimmigrasjon av holocaust-overlevende og utvandrende jøder fra arabiske
land. Den ble forsterket av vold mot jøder og konfiskering av jødisk eiendom,
støttet av Den arabiske liga. Omtrent 850 000 jøder flyktet fra sine hjem i
arabiske land fra 1948 til tidlig på 70-tallet, hvorav 600 000 fant sitt hjem i
Israel. Israels befolkning økte fra 800 000 til to millioner mellom 1948 og
1958. De fleste ankom som flyktninger uten eiendeler. De ble huset i
midlertidige leirer kjent som ma'abaroter. I 1952 levde over 200 000 immigranter
i disse teltbyene. Behovet for å bedre forholdene fikk Ben-Gurion til å signere
en avtale om krigsskadeerstatning med Vest-Tyskland som utløste masseprotester
fra jøder som ikke likte tanken på at Israel «gjorde forretninger» med Tyskland.

På 1950-tallet ble Israel ofte angrepet av den arabiske fedayeen, først og
fremst fra den Egypt-okkuperte Gazastripen. I 1956 sluttet Israel seg til en
hemmelig allianse med Storbritannia og Frankrike hvor europeerne hadde målsatt
seg å gjenvinne Suezkanalen, som egypterne hadde nasjonalisert (se Suezkrisen).
Til tross for at de erobret Sinaihalvøya høsten 1956, ble Israel tvunget til
retrett utpå våren 1957 på grunn av press fra Amerikas forente stater og
Sovjetunionen som gjenytelse for garantier om israelske skipsfartsrettigheter i
Rødehavet og kanalen, samt utplasseringen av FN-styrker på Sinai.

I begynnelsen av det påfølgende tiåret pågrep Israel Adolf Eichmann, en av de
som implementerte Den endelige løsning og senere holdt seg skjult i Argentina,
og stilte ham for retten. Rettssaken gjorde et større inntrykk på den offentlig
bevisstheten om holocaust og frem til dags dato er Eichmann den eneste som har
blitt henrettet etter å ha blitt dømt til døden ved en israelsk domstol.

I 1967 samlet Egypt, Jordan og Syria sine tropper ved de israelske grensene,
utviste FNs fredsstyrker og blokkerte Israels adgang til Rødehavet. Israel anså
disse handlingene som en casus belli for et forkjøpsangrep og innledet
seksdagerskrigen, en krig hvor de tok kontroll over Vestbredden, Gazastripen,
Sinaihalvøya og Golanhøyden. Grensene fra 1949 ble de administrative grensene
mellom Israel og de okkuperte områdene. Jerusalems grenser ble utvidet, og
Øst-Jerusalem ble innlemmet i Israel. Med Jerusalem-loven, som gikk igjennom i
1980, bekreftet Israel denne oppfatningen og startet en ny, internasjonal
kontrovers om Jerusalems status.

Tidlig på 1970-tallet startet palestinske grupper en bølge av angrep rettet mot
israelske mål rundt om i verden, inkludert en massakre av israelske atleter
under Sommer-OL 1972. Israel svarte med Operasjon Guds vrede, hvor de som var
ansvarlig for München-massakren ble sporet opp og drept. Den 6. oktober 1973, på
jom kippúr, den helligste dagen i den jødiske kalenderen, gikk den egyptiske og
syriske hæren til et overraskende angrep mot Israel. Krigen endte den 26.
oktober da Israel hadde drevet de angripende styrkene tilbake, men de led store
tap. En intern granskning fritok regjeringen fra ansvaret for krigen, men
allmennhetens sinne tvang statsminister Golda Meir til å gå av.

Knesset-valget i 1977 markerte et stort vendepunkt i Israels politiske historie
da Menachem Begins parti, Likud, tok kontrollen fra Arbeiderpartiet. Senere
samme år besøkte Egypts president, Anwar Sadat, Israel etter invitasjon fra
Menachem Begin. Sadat talte i Knesset. Anwar Sadat var den første arabiske
lederen som anerkjente Israel. I de to etterfølgende årene skrev Sadat og Begin
under på Camp David-avtalen og fredstraktaten mellom Israel og Egypt. Israel
trakk seg tilbake fra Sinaihalvøya og besluttet å gå til forhandlinger om
selvstyre for palestinere på den andre siden av den grønne linjen, en plan som
hittil ikke er iverksatt.

I 1982 grep Israel inn i den libanesiske borgerkrigen for å tilintetgjøre baser
Palestinas frigjøringsorganisasjon (PLO) hadde brukt for å skyte ut prosjektiler
mot Nord-Israel. Situasjonen utviklet seg til den første Libanon-krigen. Krigen
førte til at PLO ble tvunget til å forlate Libanon, og at den multinasjonale
styrken i Libanon ble utplassert for å overvåke våpenhvilen. En avtale mellom
Israel og Libanon våren 1983 la forholdene til rette for Israel tilbaketrekning,
men ble aldri implementert. Israel trakk seg gradvis ut i perioden 1983-85, men
forble stående i Sør-Libanon for å patruljere den såkalte "Enklaven" sammen med
Sør-Libanon-arméen. Dette førte til 15 år med lavintensitets geriljakrig med
libanesiske militser, først og fremst Hizbollah.

Den første intifada, et palestinsk opprør mot israelske regler, brøt ut i 1987
med voldshandlinger i de okkuperte områdene. I løpet av de neste seks årene ble
mer enn tusen mennesker drept i voldshandlinger, mye av dette var intern
palestinsk vold. Under Gulfkrigen angrep Saddam Hussein Israel med prosjektiler,
noe mange palestinere støttet. Israel avstod, etter amerikansk oppfordring, fra
å gjengjelde de irakiske angrepene.

I 1992 ble Yitzhak Rabin statsminister etter et valg hvor hans parti frontet
kompromiss med Israels naboer. Året etter signerte Shimon Peres og Mahmoud
Abbas, på vegne av Israel og PLO, Oslo-avtalen, som ga den palestinske
selvstyremyndigheten rettighetene til å styre deler av Vestbredden og
Gazastripen selv, til gjengjeld for anerkjennelse av Israels rett til å
eksistere og få en slutt på terrorismen. I 1994 ble fredsavtalen mellom Israel
og Jordan signert, og dermed ble Jordan det andre arabiske landet som
normaliserte forholdet til Israel. Allmennhetens støtte til forliket avtok da
Israel ble rammet av en angrepsbølge fra palestinerne. En høyreekstremistisk
jøde utførte et vellykket attentat og drepte Yitzhak Rabin i november 1995, i
det han forlot en fredsdemonstrasjon til støtte for Oslo-prosessen. Dette
sjokkerte hele nasjonen. Mot slutten av 1990-tallet trakk Israel seg tilbake fra
Hebron, under Benjamin Netanyahus styre, og signerte Wye-avtalen som ga den
palestinske selvstyremyndigheten større kontroll.

Ehud Barak, som ble valgt til statsminister i 1999, begynte et nytt årtusen med
å trekke tilbake styrker fra Sør-Libanon og han avholdt forhandlinger med
formannen i selvstyremyndigheten, Yasir Arafat og USAs daværende president Bill
Clinton under Camp David-forhandlingene i 2000. Under forhandlingene fremla
Barak en plan for etablering av en palestinsk stat, men Yasir Arafat avslo.
Etter at forhandlingene brøt sammen, innledet palestinerne den andre intifada.

Under en særskilt avstemning i 2001 ble Ariel Sharon ny statsminister. I løpet
av sin funksjonstid gjennomførte Sharon en ensidig tilbaketrekning fra
Gazastripen og gikk også i spissen for byggingen av Israels barriere på
Vestbredden. I januar 2006, etter at Ariel Sharon fikk et kraftig slag som
etterlot ham i koma, ble makten ført videre til Ehud Olmert. Israelske soldater
ble kidnappet av Hamas og Hizbollah og avskallingen av bosetninger ved Israels
nordligste grenser førte til en fem uker lang krig, kjent i Israel som andre
Libanon-krig. Konflikten endte med at FN meklet frem en våpenhvile, og at
FN-styrker og den libanesiske hæren ble utplassert i Sør-Libanon.

Den 27. november, 2007, ble den israelske statsministeren Ehud Olmert og den
palestinske presidenten Mahmoud Abbas enige om å forhandle uten betingelser, og
på alle måter arbeide for å oppnå enighet innen slutten av 2008. I april 2008
fortalte den syriske presidenten Bashar al-Assad en Qatar-avis at Syria og
Israel hadde diskutert en fredsavtale i over et år, med Tyrkia som mekler. Dette
ble bekreftet av Israel i mai 2008.

I desember 2008 opphørte en våpenhvile mellom Hamas og Israel. Hamas sa at det
var fordi Israel ikke hadde opphevet en blokade mot Gazastripen, mens Israel sa
det var fordi Hamas avfyrte raketter inn i Israel fra Gaza. Israel svarte med å
iverksette «Operasjon Støpt Bly» med en rekke luftangrep. Den 3. januar 2009
gikk israelske tropper inn i Gaza, som markerte starten på en landoffensiv.
Krigen førte til store skader på enklavens infrastruktur, og et stort antall
sivile ble drept. Det ble både under og etter krigen fremsatt flere harde
beskyldninger om at Israel hadde begått krigsforbrytelser i Gaza. Hamas ble på
sin side kritisert for å bruke sivilbefolkningen i Gaza som sivile skjold.
Lørdag 17. januar annonserte Israel en ensidig våpenhvile, som var betinget av
elimineringen av ytterligere rakett- og bombeangrep fra Gaza. Israel begynte å
trekke seg tilbake i løpet av de neste dagene. Hamas annonserte senere deres
egen våpenhvile. Denne inneholdt deres egne betingelser om de israelske styrkers
tilbaketrekning innen minst én uke og åpningen av grenseovergangene. Angrep fra
begge parter har fortsatt etter våpenhvilen.

31. mars 2009 ble det avholdt valg, der Israel fikk dannet en ny regjering med
Benjamin Netanyahu som statsminister.

Israel er et demokratisk land med allmenn stemmerett og parlamentarisk system.
Israels president er statssjef, men presidentens oppgaver er hovedsakelig
seremonielle. Et parlamentsmedlem støttet av majoriteten i parlamentet blir
statsminister, vanligvis formannen i det største partiet. Statsministeren er
statssjef og kabinettbestyrer.

Israel styres av Knesset, et parlament på 120 medlemmer. Representasjon i
Knesset er proporsjonal med stemmeantallet for de politiske partiene.
Parlamentsvalg avholdes hvert fjerde år, men Knesset kan løse opp regjeringen
når som helst ved et mistillitsvotum. Man har ikke blitt enige om noen grunnlov
i vanlig forstand, men Israels grunnleggende lover fungerer som en uskreven
grunnlov. I 2003 begynte Knesset å skissere en formell grunnlov basert på disse
lovene.

Israel har et rettssystem med tre nivåer. Nederst er magistratrettene, som
finnes i de fleste byer rundt om i landet. Over dem er distriktsdomstolene, som
tjener både som ankedomstoler og rettssaksdomstoler og de finnes i fem av
Israels seks distrikter. Det tredje og høyeste nivået i rettssystemet er
høyesterett, som er plassert i Jerusalem. Retten har en dobbel rolle, som både
høyeste appellrett og overordnede rettsinstans. I sistnevnte rolle er
høyesterett første rettsinstans, noe som gir enkeltpersoner, både statsborgere
og ikke-statsborgere, muligheten å gå til sak mot myndighetsinstanser. Israel er
ikke medlem av Den internasjonale straffedomstolen da de frykter at retten vil
kunne være partisk på grunn av politisk press. Israels lovverk er en blanding av
engelsk rett, sivilrett og jødisk rett. Det er basert på Stare
decisis-prinsipper (presedens) og er et akkusatorisk system hvor partene bringer
frem bevis for retten. Rettssaker blir avgjort av profesjonelle dommere og ikke
av juryer. Ekteskapsinngåelse og ekteskapsbrudd er de religiøse domstolenes
juridiske område: Jødisk, muslimsk, drusisk og kristent. Et utvalg med
Knesset-medlemmer, høyesterettsdommere og medlemmer av den israelske
advokatforeningen velger dommere.

Den israelske, grunnleggende loven: Menneskelig verdighet og frihet, forsøker å
forsvare menneskerettigheter og -friheter. Israel er det eneste landet i
regionen som er rangert som «fritt» av Freedom House, basert på nivået for
borgerrettigheter og politiske rettigheter; de «Israel-okkuperte territorier»
eller de palestinske selvstyremyndighetene er rangert som «ikke fri» Samtidig
rangerte Reportere uten grenser Israel som 50. av 168 land når det gjelder
trykkefrihet og dermed høyest av alle land i Midtøsten. Likevel har grupper som
Amnesty International og Human Rights Watch ikke alltid gått god for Israels
praksis hva menneskerettigheter angår. Israels sivile frihet gir også rom for
selvkritikk fra grupper som B'Tselem, en israelsk menneskerettsorganisasjon. På
The Economists rangering av land etter demokrati, finnes det fire kategorier:
fullt demokrati, feil demokrati, hybridregime og autoritært regime. Israel ble i
rangeringen for 2010 karakterisert som et feil demokrati og rangert som nr 37 av
de 168 landene som var vurdert. Dette var den beste rangeringen på noe land i
Midtøsten. Den palestinske selvstyremyndigheten ble satt på 93.-plass som et
hybridregime, og var tredje best i Midtøsten etter Israel og Libanon. Palestina
ble frem til 2008 også regnet som et feil demokrati, men ble nedgradert på grunn
av menneskerettighetsbrudd utført av Hamas.

Israel er en velferdsstat der helsetjenester er garantert alle landets
innbyggere. Dette ble lovfestet i 1995.

Staten Israel er delt inn i seks administrative distrikter, kjent som mechozot
(מחוזות; entall: machoz) – Sentraldistriktet, Haifa-distriktet,
Jerusalem-distriktet, Norddistriktet, Sørdistriktet og Tel Aviv-distriktet.
Distriktene er videre delt inn i femten subbdistrikter kjent som nafot (נפות;
entall: nafa), som så er delt inn i 50 naturlige regioner. Av statistiske hensyn
er landet delt inn i tre metropolområder: Tel Aviv og Gush Dan (befolkning
3 150 000), Haifa (befolkning 996 000), og Beersheba (befolkning 531 600).
Israels største by, både når det gjelder befolkning og areal, er Jerusalem med
732 100 innbyggere i et område på 126 kvadratkilometer. Tel Aviv, Haifa, og
Rishon LeZion er ranget som Israels nest mest befolkede byer, med innbyggertall
på henholdsvis 384 600, 267 000 og 222 300.

De Israel-okkuperte områdene – Vestbredden, Øst-Jerusalem og Golanhøyden – er
områdene Israel erobret fra Egypt, Jordan og Syria under av seksdagerskrigen.
Uttrykket er også brukt for å beskrive Sinaihalvøya, som ble tilbakelevert som
en del av fredsavtalen mellom Israel og Egypt i 1979. Etter Israels erobring av
disse områdene ble de bosatt av israelere. Israel har egne sivile lover for
Golanhøyden og Øst-Jerusalem. Lovene implementerer områdene som en del av
landets territorium og tilbyr innbyggerne israelsk statsborgerskap. I motsetning
til dette er Vestbredden forblitt under militær kontroll, og er bredt ansett –
av Israel, palestinerne og det internasjonale samfunnet – som område for en
fremtidig, palestinsk stat. De fleste forhandlingene relatert til områdene er
basert på FNs sikkerhetsråds resolusjon nr. 242, som anmoder Israel om å trekke
seg tilbake fra okkuperte områder i bytte mot fred med arabiske stater.

Befolkningen på Vestbredden er primært arabiske palestinere, inkludert
historiske bosetninger i områdene og flyktningene fra Israels uavhengighetskrig.
Fra okkupasjonen i 1967 frem til 1993 har palestinerne som bodde i disse
områdene vært under israelsk, militært styre. Etter en brevveksling mellom
Israels regjering, statsminister Yitzhak Rabin og Palestinas
frigjøringsorganisasjons formann Yasir Arafat, datert 9. september 1993, kom det
meste av den palestinske befolkningen og de palestinske byene under den
palestinske selvstyremyndighetens embetsområde, kun med delvis israelsk
militærkontroll, selv om Israel ved mange anledninger har omplassert sine
tropper og gjeninnført full militær styring i krisesituasjoner. Som svar på
stadig flere angrep som en del av andre intifada startet Israels regjering
byggingen av Israels barriere på Vestbredden, som ifølge Israels motstandere for
det meste er bygd innenfor Vestbredden. I 2005 trakk Israel alle israelske
sivile og soldater ut av Gazastripen, samt fire bosetninger på Vestbredden.

Israels forsvar består av den israelske hæren, det israelske flyvåpenet og den
israelske marinen. Forsvaret ble bygd opp under Israels uavhengighetskrig på
grunnlag av paramilitære organisasjoner – hovedsakelig Haganah – som hadde
medvirket til opprettelsen av staten Israel. Israels forsvar drar også nytte av
ressurser i det israelske militære etterretningsdirektoratet, Aman, som
samarbeider med Mossad og Shin Bet. Forsvarets engasjement i større kriger og
grensekonflikter har gjort det til en av de mest kamptrente forsvarsstyrkene i
verden.

De fleste israelere blir innrullert i forsvaret når de er 18 år. Menn
tjenestegjør i tre år, mens kvinner tjenestegjør i to år. Etter den
obligatoriske førstegangstjenesten, blir israelske menn oppsatt i
reservestyrkene og har flere ukers repetisjonsøvelser årlig frem til de runder
40 år. De fleste kvinner er fritatt fra repetisjonsøvelser. Israelske arabere og
de som er opptatt med fulltids religionsstudier er fritatt fra militærtjeneste,
selv om denne bestemmelsen har vært gjenstand for mye uenighet og debatt i det
israelske samfunnet i mange år. Et alternativ for de som får fritak av
forskjellige grunner er Sherut Leumi, som innebærer tjeneste ved sykehus, skoler
og andre samfunnsinstitusjoner. Som et resultat av verneplikten har Israels
forsvar omtrent 168 000 menn og kvinner i aktiv tjeneste og ytterligere 408 000
reservesoldater.

Landets militærvesen er avhengig av høyteknologiske våpensystemer utviklet og
produsert i Israel så vel som import fra utlandet. Amerikas forente stater er en
spesielt nevneverdig utenlandsk bidragsyter. Det er forventet at USA kommer til
å bidra med 30 milliarder USD i militærbistand mellom 2008 og 2017. Den Israel-
og USA-utformede Arrow-missilen er et av verdens eneste, operasjonelle,
antiballistiske missilsystem. Siden Yom Kippur-krigen har Israel utviklet et
nettverk av rekognoseringssatellitter. Ofeq-programmets suksess har gjort Israel
til ett av de syv landene som kan sende opp satellitter. Landet har utviklet sin
egen stridsvogn, merkavaen. Israel har investert en betydelig del av sitt
bruttonasjonalprodukt i forsvaret siden det ble opprettet. I 1984 brukte landet
eksempelvis 24 % av sitt BNP på forsvar. I dag har tallet falt til 7,3 %.

Etter Gulfkrigen i 1991, da Israel ble angrepet av irakiske scud-missiler, ble
det innført en lov som krevde at alle leiligheter og hjem i Israel måtte ha en
mamad; et forsterket sikkerhetsrom, ugjennomtrengelig for kjemiske og biologiske
substanser.

Innad den israelske hæren finnes det organiserte fredsbevegelser. Den mest
fremtredende er Ometz LeSarev (Hebraisk: אומץ לסרב‎, Mot til å nekte) som ikke
er en pasifistisk organisasjon, men et forbund av reserveoffiserer og soldater
som nekter å tjenestegjøre på okkuperte områder utenfor grensene fra 1967.

Israel har ikke underskrevet ikkespredningsavtalen og har en politikk med
forsettlig tvetydighet i forhold til landets kjernefysiske arsenal. Landet er
viden ansett for å være i besittelse av atomvåpen. Eksperter anslår at Israel
har mellom 100 og 200 sofistikerte atomvåpen. Mistanken om at landet har
atomvåpen har eksistert i flere tiår og ble ytterligere styrket da den israelske
atomteknikeren Mordechai Vanunu i 1986 lot seg intervjue av London-avisen The
Sunday Times. Han mente da å påvise at landet hadde produsert tilstrekkelig
plutonium til 100 atombomber. I 2003 opplyste en amerikansk tjenestemann til The
Los Angeles Times at israelerne hadde modifisert krysser-raketter slik at de kan
skytes ut fra ubåter med atomstridshode. Amerikanernes motiv for å lekke
informasjonen ble oppgitt til å være et ønske om å gi Israels fiender en
advarsel i en tid med økt spenning.

Den israelske historikeren Michael Bar-Zohar hevdet i 2007 at det var med fransk
hjelp at israelerne ble en atommakt. Bar-Zohar hevdet videre at Frankrike hadde
et nærmere forhold til Israel enn noen av de andre vestlige stormaktene på 1950-
og 1960-tallet. Han hevdet videre at franske politikere og generaler på
1950-tallet følte sympati for Israel i landets konflikt med araberlandene,
spesielt fordi Frankrike på denne tiden sloss mot et væpnet opprør i Algerie,
som da var en del av Frankrike.

Israel har diplomatiske relasjoner med 161 nasjoner og har 94 ambassader rundt
om i verden. Bare tre medlemmer av Den arabiske liga har normale forbindelser
med Israel; Egypt og Jordan skrev under fredsavtaler i henholdsvis 1979 og 1994,
og Mauritania valgte å åpne for fulle, diplomatiske forbindelser med Israel i
1999. To andre medlemmer av Den arabiske liga, Marokko og Tunisia, hadde delvise
diplomatiske relasjoner med Israel, men oppga disse i starten av det andre
intifada i 2000. Imidlertid har forbindelsene med Marokko blitt styrket siden
2003, og Israels utenriksminister har besøkt landet. I henhold til israelsk lov
er Libanon, Syria, Saudi-Arabia, Irak og Jemen fiendtlige stater og israelske
innbyggere har ikke lov til å besøke dem uten tillatelse fra
innenriksdepartementet. Israel har siden 1995 vært med i Middelhavsdialogen, som
arbeider for samarbeid mellom syv land i middelhavsområdet og medlemmer av NATO.

Amerikas forente stater, Tyrkia, Tyskland, Storbritannia og India er blant
Israels nærmeste allierte. USA var det første landet som anerkjente staten
Israel, etterfulgt av Sovjetunionen. USA kan anse Israel som dets fremste
allierte i Midtøsten, basert på felles politiske og religiøse verdier. Til tross
for at Tyrkia og Israel ikke opprettet fulle, diplomatiske forbindelser før
1991, har Tyrkia samarbeidet med Israel siden anerkjennelsen av landet i 1949.
Tyrkias forbindelser med andre arabiske stater har likevel påvirket landets
forbindelser med Israel. Tysklands sterke bånd til Israel kan komme av et ønske
om å rette opp etter holocaust. De to landene har samarbeidet om
naturvitenskapelige og utdanningsrelaterte spørsmål og har etablert sterke,
økonomiske forbindelser. India opprettet fulle diplomatiske forbindelser med
Israel i 1992 og har siden bygd opp sterke militære og kulturelle forbindelser.
Storbritannia har opprettholdt fulle diplomatiske forbindelser med Israel siden
landets opprettelse og hadde to statsbesøk i 2007. Det har også en sterk
handelsforbindelse, hvor Israel er det 23. største markedet. Forbindelser mellom
de to landene ble også sterkere etter at den tidligere statsministeren, Tony
Blair, arbeidet med å få til en løsning med to stater. Storbritannia anses som å
ha et «naturlig» forhold til Israel på grunn av Palestinamandatet. Iran hadde
diplomatiske forbindelser med Israel under Pahlavi-dynastiet, men trakk tilbake
anerkjennelsen av Israel under den iranske revolusjonen.

Relasjoner mellom Norge og Israel har eksistert siden Palestina-spørsmålet
oppstod i 1947, og mest sentralt i forholdet står Norges tilrettelegging for
fredsforhandlinger mellom Israel og Palestinas frigjøringsorganisasjon med den
påfølgende Oslo-avtalen i 1993.

Norge stemte for at Israel skulle bli tatt opp i FN etter andre verdenskrig og
hadde på den tiden en pro-israelsk, internasjonal politikk, med Arbeiderpartiet,
som hadde regjeringsmakten, i spissen. Denne enigheten ble avløst av en viss
splittelse fra 1947 til 1949, da det ble uenighet mellom UD og den politiske
ledelsen, anført av Halvard Lange.

Etter andre verdenskrig hadde jødene sympati i Norge. En flyulykke på Hurum,
hvor 27 jødiske barn var involvert og kun én overlevde, var med på å styrke
disse følelsene. På denne tiden ble det startet en innsamlingsaksjon med mål om
å bygge opp en israelsk landsby ved navn «Moshav Norge». Aksjonen ble ledet av
Arbeiderpartiets partisekretær, Haakon Lie.

Norge var på 40- og 50-tallet den nest største brukeren av Suez-kanalen, og det
å kunne ferdes fritt der var viktig for de norske rederiene. Dette førte til
sterkt samarbeid mellom ledelsen i UD og lederne i Norges Rederiforbund. Norge
markerte senere sin motstand i forhold til Storbritannia, Frankrike og Israels
håndtering av den såkalte Suezkrisen. Her gikk Norge i ettertid inn for å finne
fredsløsninger.

Fra slutten av 50-tallet/begynnelsen av 60-tallet begynte en stigende misnøye
til Israels politikk i befolkningen og hos UD. Utover 70- og 80-tallet vokste
også nordmenns forståelse for palestinernes krav og situasjon, og
solidaritetsgrupper oppsto. Knut Frydenlund, tidligere utenriksminister, var
blant de som tok opp palestinernes problemer. Ovennevnte hadde, med flere, et
uoffisielt møte med Yasir Arafat, og i 1989 hadde Thorvald Stoltenberg et
offisielt møte med Arafat. Dette signaliserte en større norsk forståelse for
palestinernes grunnleggende krav.

I 1993 ble den såkalte Oslo-avtalen kjent. Den ble fremforhandlet gjennom en
rekke hemmelige møter mellom PLO og Israel. Møtene ble avholdt i Oslo og ble
ledet av Terje Rød-Larsen og Johan Jørgen Holst med flere. Avtalen førte til at
PLO og Israel anerkjente hverandre, og la grunnlag for videre
fredsforhandlinger. Senere ble initiativet fulgt opp av «Oslo II-avtalen» som
hadde som mål å utvide palestinernes selvstyre på Vestbredden.

Israel er ansett som et av de mest utviklede landene i Midtøsten innen økonomi
og industri. Landet er rangert på toppen i regionen på verdensbankens Ease of
Doing Business-indeks så vel som i Verdens økonomiske forums globale
konkurransedyktighetsrapport. Landet har det nest største antallet
oppstartsfirmaer i verden (etter Amerikas forente stater) og det høyeste
antallet NASDAQ-listede firmaer utenfor Nord-Amerika.

I 2007 hadde Israel det 44. høyeste bruttonasjonalprodukt og 22. høyeste
bruttonasjonalprodukt per innbygger (ved kjøpekraftsparitet) med henholdsvis
232,7 milliarder USD og 33.299 USD. I 2007 ble Israel invitert til å delta i
Organisasjonen for økonomisk samarbeid og utvikling, som fremmer samarbeid
mellom land som holder fast ved demokratiske prinsipper og som har en fri
markedsøkonomi.

Til tross for begrensede naturressurser, har intensiv utvikling av landbruks- og
industrisektoren det siste tiåret gjort Israel til, stort sett, selvforsynt
innen matproduksjon, bortsett fra korn og storfekjøtt. Andre større importvarer
til Israel – som utgjorde 47,8 milliarder USD i 2006 – inkluderer fossilt
brensel, råvarer og militært utstyr. Israels største eksportvarer er frukt,
grønnsaker, medisinske preparater, programvare, kjemikalier, militær teknologi
og diamanter; i 2006 ga israelsk eksport en inntekt på 42,86 milliarder USD.
Israel er internasjonalt ledende innen vannvern og geotermisk energi, og landets
utvikling av ny teknologi innen programvare, kommunikasjon og biovitenskap har
ført til at det blir sammenlignet med Silicon Valley. Intel og Microsoft bygde
deres første oversjøiske forsknings- og utviklingssenter i Israel, og andre
høyteknologiske, multinasjonale konsert, som IBM, Cisco Systems og Motorola, har
åpnet utviklings- og fabrikkanlegg i landet. I juli 2007 kjøpte den amerikanske
milliardæren Warren Buffetts Berkshire Hathaway det israelske selskapet Iscar,
deres første ikke-amerikanske ervervelse, for fire milliarder USD. Fra
1970-tallet har Israel mottatt økonomisk støtte fra Amerikas forente stater, som
også låner Israel penger til betaling av utenlandsgjeld. I 2007 vedtok USA å gi
30 milliarder dollar i bistand til Israel over de neste ti årene.

Turisme, spesielt religiøs turisme, er en annen viktig industri i Israel, med
landets tempererte klima, strender, arkeologiske og historiske steder, og unik
geografi, som også trekker turister. Israels sikkerhetsproblemer har gjort
turisme vanskeligere, men antallet turister er på vei opp igjen.

Israels bankvesen har sine røtter i sionistbevegelsen på begynnelsen av det 20.
århundre, før etableringen av staten Israel i 1948. World Zionist Organization
etablerte i 1903 Den anglopalestinske bank (som senere ble omdøpt til Bank
Leumi). De to største bankene, Bank Hapoalim og Bank Leumi, kontrollerer over
60 % av markedet, og de fem største over 90 % av bankaktiviteten. Bank of Israel
fører tilsyn med all bankaktivitet.

Israel har den høyeste forventende utdanningstiden i den arabiske verden og
Sørvest-Asia, og har sammen Japan nest høyest forventet utdanningstid på det
asiatiske kontinentet (etter Sør-Korea). Israel har på også den høyeste
lesekyndigheten i MidtØsten, ifølge De forente nasjoner. The State Education
Law, som kom i 1953, etablerte fem skoletyper: Statlig sekulær, statlig
religiøs, ultraortodoks, kommunal bosetningsskole og arabisk skole. De
offentlige, sekulære er den største skolegruppen, og majoriteten av jødiske og
ikke-arabiske elevenei Israel går ved disse. De fleste arabere sender barna sine
til skoler hvor undervisningen foregår på arabisk.

I Israel er det skoleplikt for barn mellom tre og atten år. Opplæringen er delt
inn i tre nivåer – Forberedende skole (1.–6. klasse), mellomskole (7.–9. klasse)
og videregående skole (10.–12. klasse) – som toppes med Bagrut-opptakseksamener.
Gode resultater i kjernefag som matematikk, Bibelen, hebraisk, hebraisk og
generell litteratur, engelsk, historie og høflighet er nødvendig for å oppnå
Bagrut-sertifikatet. I arabiske, kristne og drusiske skoler er eksamen i
bibelske studier erstattet med en eksamen i islam, kristendom og drusisk arv. I
2003 hadde halvparten av alle israelske tolvteklassinger avlagt
avgangseksamenen.

Israel har åtte offentlige universiteter. Det hebraiske universitetet i
Jerusalem, Israels eldste universitet, huser det jødiske nasjonale
universitetsbibliotek, verdens største med bøker om jødiske emner. I 2006 var
det hebraiske universitetet rangert som det 60. og 119. i to undersøkelser over
verdens beste universiteter. Andre store universiteter i landet er Technion –
Israels institutt for teknologi, Weizmann-instituttet for vitenskap,
Universitetet i Tel Aviv, Bar-Ilan-universitetet, Universitetet i Haifa og
Ben-Gurion-universitetet i Beersheba. Israel rangeres som nr. 3 i verden når det
gjelder antall innbyggere med universitetsgrad (20 % av befolkningen). På
90-tallet ga en tilstrøming på en million immigranter fra det tidligere Sovjet
(40 % hadde universitetsgrader) en økning i Israels høyteknologisektor. Fire
vitenskapsmenn som har vunnet Nobelprisen kommer fra Israel, og landet
publiserer flest vitenskapelige artikler i verden per innbygger. Ilan Ramon ble
i 2003 Israels første astronaut som nyttelastspesialist på STS-107, i det som
ble tragedien med romfergen Columbia.

Israel har satset stort på solenergi, og deres ingeniører er blant de mest
oppdaterte innen solenergiteknologi i verden. De israelske solfirmaene arbeider
på prosjekter over hele verden. Over 90 % av de israelske bostandene bruker
solenergi for varmtvann, noe som er det høyeste per innbygger i verden. Ifølge
departementet for nasjonal infrastruktur sparer landet ca. to millioner fat olje
i året på grunn av solenergi.

Massemedia i Israel har eksistert siden 1863, da avisene Halevanon og Havatselet
ble etablert i Jerusalem, som var de første avisene på moderne hebraisk i
Israel. Etter bare ett år ble disse avisene lagt ned av osmanske myndigheter,
men allerede seks år senere, i 1869, begynte aviser å synes regelmessig i
Jerusalem, til tross for streng sensur og små opplag.

Som i Europa er aviser utgitt av politiske partier på vei ut i Israel. Idag er
det kun tre slike aviser som utgis: Hatsofeh, Hamodia og Yated Ne'eman. De tre
store, hebraiske avisene er nå eid av private konglomerater med tilhold i Tel
Aviv, som dominerer det israelske mediabildet. Israel gikk også ned fra 37.- til
67.-plass på Reportere uten grensers pressefrihetsrangering i 2005. Sammen med
International Press Institute fordømte de tilfeller av sjikanering av
journalister, begått av den israelske hæren, spesielt i palestinske territorier.
Samtidig beskriver Reportere uten grenser de israelske massemedier som
«tradisjonelt robust og uavhengig», og pressen er anerkjent for å gjengi et
bredt spekter av meninger og partier.

Israel har også en rekke aviser og tidsskrifter som utgis på andre språk, som
følge av landets mange minoriteter. Disse inkluderer utgivelser på arabisk,
jiddisch, russisk, tysk, ungarsk, polsk og rumensk. I tillegg utgis den
engelskspråklige The Jerusalem Post, grunnlagt i 1932. Avisen utgis også daglig
i Nord-Amerika og ukentlig på fransk i Vest-Europa.

Vanlige former for kriminalitet i Israel er narkotikahandel, hvitvasking,
områdebestemte innbrudd, utpressing, leiemord, bedrageri, biltyveri,
menneskehandel, korrupsjon og svartebørshandel. Blant disse er kokain- og
heroinmisbruk er stadig økende i Israel. Narkotika kommer inn i landet fra
Libanon og Jordan.

Kriminalitetsstatistikk for 2003 viste at det var 484 688 kriminalsaker og saker
hvor det ikke var tatt ut tiltale. Dette var en økning på 4,5 % i forhold til
året før. På grunn av stort fokus på bekjempelse av palestinske selvmordsbombere
har det israelske politiet til tider mistet kontrollen med den organiserte
kriminaliteten i Israel, og flere større, organiserte miljøer tjener stort på
hasardspill, prostitusjon og narkotika. Den tidligere israelske politisjefen,
Asaf Heretz, fremholdt i 2004 at 2,5 milliarder USD med «skitne penger» hadde
blitt investert i Israel de senere årene.

Den israelske mafiaen har vært involvert i en rekke saker, blant annet mordet på
narkotikalangeren Simon Turkov, som ble drept i London i mars 2004, og Hazel
Crane som ble skutt og drept i Sør-Afrika i november 2003, mens han arbeidet med
beviser mot mafiasjefen Lior Saat. Talsmann for det israelske politiet, Gil
Kleiman, sa samme året: «Vi har ikke organisert kriminalitet i Israel. Vi har
kriminelle som er organisert». Han mente forskjellen på organisert kriminalitet
i Israel var at det var en infiltrasjon ved etableringen, og at det var blitt
gjort forsøk på å få kontroll over politikere i Israel, men at de hadde
mislykkes så langt. Det har i senere tid blitt satt inn større ressurser på
bekjemping av kriminalitet enn før.

Mange av de kriminelle i Israel har tjenestegjort i den israelske hæren, og
bruker sin kunnskap for å bedrive kriminalitet. Mafiasjefer bruker ofte militære
midler som makt- og utpressing. Disse mafiasjefene er nesten alltid pensjonerte
offiserer. Mange av våpnene stammer også fra Israels forsvar. De er stjålet av
soldater som har tjenestegjort. Disse våpnene er også bredt tilgjengelig på
svartebørsen.

Israels organisasjonsliv innbefatter blant annet av fagforeninger,
miljøaktivistgrupper, idrettsorganisasjoner, veldedighetsorganisasjoner,
menneskerettighetsorganisasjoner, religiøse organisasjoner og organisasjoner for
å ta imot innvandrere. Størst av alle fagforeningene er Histadrut – etablert i
desember 1920 i Haifa – som er den israelske fagforeningskongressen og den
største frivillige organisasjonen i Israel. Den ble grunnlagt som en jødisk
fagforening som skulle forsikre sine medlemmer arbeidsformidling, sykepenger og
forbrukerfordeler. Dens opprinnelige mål var å være et forbund for alle jødiske
arbeidere under Palestinamandatet og befordre bosetning i området, arbeidernes
rettigheter mot ledelsene og jødisk sysselsetting. I dag har foreningen 650 000
medlemmer.

Det finnes en rekke veldedighetsorganisasjoner i Israel, hvorav den største er
Yad Sarah, som arbeider for å gjøre livet enklere for syke, handikappede og
eldre samt deres familier. De har i dag 103 avdelinger i Israel med mer enn 6000
frivillige. Blant andre veldedighetsorganisasjoner er Efrat som kjemper mot
abort blant israelske kvinner; Hazon Yeshaya Soup Kitchens, et suppekjøkken som
serverer omtrent 400 000 varme måltider hver måned ved 60 forskjellige
utleveringsstasjoner;

Blant religiøse organisasjoner er Edah Haredit (også kjent som Badatz) blant de
største, som er en haredisk kommunal organisasjon i dagens Jerusalem.
Organisasjonen forsyner det jødiske samfunnet med alle påkrevde fasiliteter, som
kasjrut, mikveer og en rabbinerdomstol. De er kjent for å være antisionistiske,
og de har fordømt sionisme som kjettersk og det motsatte av jødedom.

De to største idrettene i Israel er fotball og basketball, som styres av
henholdsvis Det israelske fotballforbundet og Det israelske basketballforbundet.
Det israelske fotballforbundet (IFA) ble etablert i 1928 og har vært medlem av
FIFA siden 1929. De organiserer rundt tusen fotballag med unge barn, ungdom,
voksne menn og kvinner, som innbefatter omtrent 30 000 registrerte spillere. Det
israelske basketballforbundet organiserer Ligat Ha'al, den israelske
toppbasketballigaen.

Den største og eldste av alle menneskerettighetsorganisasjonene i Israel er The
Association for Civil Rights in Israel (ACRI), etablert i 1972 av akademikere
fra Det hebraiske universitetet i Jerusalem. ACRI er den eneste organisasjonen
som arbeider med alle aspekter innen menneskerett og borgerrettighetsspørsmål i
Israel og de okkuperte områdene.

Transportsektoren i Israel er godt utviklet, og infrastrukturen blir fortløpende
oppgradert for å imøtekomme kravene til befolkningsveksten, politiske faktorer,
Israels forsvar, turisme og økt trafikk. Veinettet har en samlet lengde på
17 446 km, hvorav 144 km er motorvei.

Busstilbudet i Israel er godt utviklet, med Egged som det største busselskapet
(nest størst i verden). Busstasjoner finnes i to typer, terminaler og sentrale
terminaler, hvorav førstnevnte kan dekke ca. et dusin ruter og sistnevnte opptil
hundre ruter. Den største, sentrale terminalen i landet er Tel Aviv Central Bus
Station, som også er den største bussterminalen i verden. Israels jernbane
består av 949 km spor (2008). Jernbanenettverket er mest utbygd ved kystslettene
i vest, med sidespor til andre deler av landet. Jernbanen er statseid.

Israel har en total handelsflåte på 18 skip, hvorav én lastebåt, én
kjemikalietanker og 16 containerskip. Per 2006 hadde Israel en sivil flyflåte på
53 fly (47 passasjerfly, fem transportfly og ett konvertibelt).

Det er to internasjonale flyplasser i landet, der den største og mest kjente
flyplassen er Ben Gurion internasjonale lufthavn (TLV) som ligger like ved Tel
Aviv, destinasjon for de fleste internasjonale flygninger til Israel. Den andre,
Ovda lufthavn, ligger lenger sør, i nærheten av Eilat. I tillegg er det flere
mindre flyplasser rundt om i landet. Israels største flyselskap er El Al som
tidligere var statseid, men som nylig ble privatisert. Fly går fra Israel til
Nord-Amerika, Europa, Det fjerne østen og naboland i Midtøsten.

Israels varierte kultur kommer av den mangfoldig sammensatte befolkningen. Jøder
fra hele verden har tatt med seg sine kulturelle og religiøse tradisjoner og
dermed laget en smeltedigel av jødiske vaner, uttrykk og trosretninger. Israel
er det eneste landet i verden hvor den hebraiske kalenderen er i bruk. Skole- og
arbeidsferier reguleres etter de jødiske helligdagene, og den offentlige
hviledagen er lørdag, den jødiske sabbaten. Israels store arabiske minoritet har
etterlatt seg spor i den israelske kulturen innen områder som arkitektur, musikk
og kokekunst.

Israel ble etablert som hjemland for det jødiske folket og er ofte referert til
som den jødiske staten. Landets tilbakevendingslov gir alle jøder og alle av
jødisk slekt retten til å få israelsk statsborgerskap. Det er full
religionsfrihet i landet, men majoriteten – 76,1 % – av befolkningen bekjenner
seg til jødedommen. Åtte prosent av de israelske jødene definerer seg selv som
«harediske jøder» og 20 % anser seg selv som «sekulære jøder». Majoriteten av
israelske jøder, 55 %, sier de er «tradisjonelle». De gjenværende 17 prosentene
definerer seg selv som ortodokse jøder.

Muslimer utgjør 16,2 % av befolkning, og er dermed Israels største religiøse
minoritet. Israelske arabere, som utgjør 19,8 % av befolkningen, bidrar
betydelig til denne andelen siden over fire femtedeler (82,6 %) av dem er
muslimer. Av de gjenværende israelske araberne er 8,8 % kristne og 8,4 %
drusere. Medlemmer av andre religiøse grupper, som buddhister og hinduister, er
også representert i Israel, dog i et lite antall. Kristne utgjør totalt (pr.
desember 2006) 2,1 % av den totale befolkningen i Israel, og består av både
arabiske kristne og messaniske jøder.

Byen Jerusalem er spesiell for jøder, muslimer og kristne, og mange viktige
religiøse steder ligger her, som Vestmuren, Tempelberget, Al-Aqsa-moskéen og Den
hellige gravs kirke. Ingen av disse stedene ligger riktignok i den delen av
Jerusalem som er anerkjent som israelsk. Det ligger flere viktige, religiøse
landemerker på Vestbredden, blant dem Jesu fødested og Rakels hvilested,
Betlehem, og patriarkenes hule i Hebron. Det administrative sentrum for Bahai og
Bábs gravmæle er lokalisert i Bahá'ís verdenssenter i Haifa, og troslederen er
begravet i Akko. Hvis man ser bort fra vedlikeholdspersonalet er det ikke noe
Bahai-samfunn i Israel, selv om det er en pilgrimsdestinasjon.

Det israelske museet i Jerusalem er en av Israels viktigste, kulturelle
institusjoner og huser Dødehavsrullene, sammen med en stor samling av jødisk og
europeisk kunst. Israels nasjonale holocaustmuseum, Yad Vashem, huser verdens
største arkiv av holocaustrelatert informasjon. På området til universitetet i
Tel Aviv ligger Beth Hatefutsoth (Diaspora-museet), et interaktivt museum viet
historien til jødiske samfunn rundt om i verden. Ved siden av de store museene i
de større byene er det også gode kunstgallerier i mange landsbyer og kibbutzer.

Israelsk litteratur er hovedsakelig poesi og prosa skrevet på hebraisk, som en
del av den hebraiske renessansen som et talt språk fra midten av det 19.
århundre. Bare en liten del av litteraturen utgis på andre språk, slik som
arabisk og engelsk. Ifølge israelsk lov må to eksemplarer av alt utgitt, trykket
materiale i Israel oppbevares i det jødiske, nasjonale universitetsbiblioteket
ved Det hebraiske universitetet i Jerusalem. I 2001 ble loven revidert til å
innbefatte lyd- og videoopptak også, samt annet elektronisk utgitt media. I 2006
var 85 % av de 8 000 bøkene som var levert til biblioteket på hebraisk. Den
hebraiske bokuka avholdes i juni hvert år og har blant annet bokbasarer,
offentlig høytlesning og besøk av en rekke forfattere fra hele landet. I løpet
av uka blir Israels øverste litteraturpris, Sapir-prisen, utdelt. I 1966 ble
nobelprisen i litteratur tildelt Samuel Josef Agnon og den tysk-jødiske
forfatteren Nelly Sachs.

Israelsk musikk er påvirket av musikk fra hele verden. Jemenittisk musikk,
hasidiske melodier, arabisk musikk, gresk musikk, jazz og pop-rock er alt en del
av det israelske musikkbildet. Nasjonens religiøse folkemusikk, kjent som
«Israels lands sanger», handler om pionerenes opplevelser da de bygget det
jødiske hjemlandet. Blant Israels verdenskjente orkestre er Israel Philharmonic
Orchestra, som har holdt på i over 70 år og som i dag holder over 200 konserter
årlig. Det kommer også en rekke kjente musikere fra Israel. Noen har oppnådd
internasjonal stjernestatus. Itzhak Perlman og Pinchas Zukerman er blant de
internasjonalt anerkjente musikerne som er født i Israel. Israel har deltatt i
Eurovision Song Contest nærmest hvert år siden 1973, vunnet konkurransen tre
ganger og vært vertskap to ganger. Eilat har vært vertskap for sin egen
internasjonale musikkfestival, Red Sea Jazz Festival (Rødehavsjazz-festivalen),
hver sommer siden 1987. Som en fortsettelse på de sterke teatralske tradisjonene
fra det jiddiske teateret i Øst-Europa, bevarer Israel den dynamiske
teaterscenen. Israels eldste teatergruppe og nasjonale teater er Habima-teateret
i Tel Aviv som ble grunnlagt i 1918.

Sport og trening har ikke alltid vært spesielt viktig i jødisk kultur. Fysisk
fostring var ansett som viktig i antikkens Hellas, men ble sett ned på som en
uvelkommen forstyrrelse fra hellenismen. Maimonides, som både var rabbiner og
lege, understrekte derimot viktigheten av fysisk aktivitet og å holde kroppen i
form. Denne tilnærmingen fikk stor innflytelse i det 19. århundre i Max Nordaus
kampanje for fysisk aktivitet, og i det 20. århundre da palestinernes
sjefsrabbi, Abraham Isaac Kook, erklærte at «kroppen tjener sjelen og kun en
frisk kropp kan sikre en frisk sjel».

Maccabiah Games, en olympisk-lignende konkurranse for jødiske atleter, ble
startet på 1930-tallet, og har blitt avholdt hvert fjerde år siden. De mest
populære tilskuersportene i Israel i dag er fotball og basketball. Ligat ha'Al
er landets øverste fotballdivisjon, og Ligat Winner er den største
basketballigaen. Maccabi Tel Aviv B.C. har vunnet europamesterskapet i
basketball fem ganger. Beersheba har blitt et nasjonalt sjakksenter og hjem for
mange sjakkmestere fra tidligere Sovjetunionen. Byen var vertskap for
verdensmesterskapet i lagsjakk i 2005, og det gis sjakkundervisning i byens
barnehager. To år senere, i 2007, endte israeleren Boris Gelfand på delt
andreplass i verdensmesterskapet i sjakk. Per dags dato har Israel vunnet seks
olympiske medaljer, inkludert gullmedalje i brettseiling under Sommer-OL i 2004.



https://no.wikipedia.org/wiki/Jupiter

Jupiter (symbol:) er den femte planeten fra solen og den største planeten i
solsystemet.[d] Planetens masse er én promille av solens, men to og en halv gang
massen til alle andre planeter i solsystemet til sammen. Jupiter, Saturn, Uranus
og Neptun er gasskjemper, og blir noen ganger referert til som de ytre planetene
i solsystemet.

Planeten var i oldtiden forbundet med mytologi og religiøse oppfatninger i en
rekke kulturer. Romerne oppkalte planeten etter den romerske guden Jupiter.[L 1]
Med en tilsynelatende størrelsesklasse på –2,94, er planeten i gjennomsnitt det
tredje mest lyssterke objektet på nattehimmelen etter månen og Venus. Mars
utligner såvidt Jupiters lysstyrke ved enkelte punkt i banen.

Jupiter består hovedsakelig av hydrogen. Helium utgjør en fjerdedel av massen –
den kan også ha en steinete kjerne av tyngre grunnstoffer. Den raske rotasjonen
gir Jupiter form som en flattrykt sfæroide, med en liten bul rundt ekvator. Den
ytre atmosfæren er segregert i flere striper på forskjellige høyder, som fører
til turbulens og stormer langs de vekselvirkende grensene. Et fremtredende
resultat er den store røde flekken, en gigantstorm som i alle fall har eksistert
siden 1831, da den ble sett gjennom et teleskop.

Rundt planeten ligger et svakt planetarisk ringsystem og en kraftig
magnetosfære. Av minst 67 måner, ble de fire store galileiske måner oppdaget av
Galileo Galilei i 1610. Den største månen Ganymedes er større enn planeten
Merkur. Den nest største månen Callisto er bare litt mindre enn Merkur. Den
svovelfargede månen Io er kjent for sine vulkanske formasjoner. Den isdekkede
månen Europa har en tynn atmosfære som hovedsakelig er sammensatt av oksygen.

Jupiter har blitt utforsket av flere robot-romfartøyer, deriblant av
Pioneer-sondene, Voyager-sondene og Galileos banesonde. Den siste sonden som
besøkte Jupiter, var New Horizons, underveis mot Pluto, sent i februar 2007.
Sonden brukte gravitasjonen fra Jupiter til å øke farten. Fremtidige oppdrag for
utforskning av det jovianske[e] systemet omfatter mulige islagte flytende hav på
månen Europa.

Jupiter består hovedsakelig av gass og flytende materie. Den er den største av
fire gasskjemper så vel som den største planeten i solsystemet med en diameter
på 142 984 km ved ekvator. Tettheten på 1,326 g/cm³ er den nest høyeste blant
gasskjempene, men lavere enn noen av de fire terrestriske planetene.

Jupiters øvre atmosfære er sammensatt av ca. 88–92 % hydrogen og 8–12 % helium
med prosentvolum eller fraksjoner av gassmolekyler. Siden et heliumatom har ca.
fire ganger så høy masse som et hydrogenatom, endres sammensetningen når den
beskrives som en andel av masse bestående av ulike atomer. Således er atmosfæren
ca. 75 % hydrogen og 24 % helium, og den gjenværende prosenten av massen består
av andre grunnstoffer. Det indre inneholder mer kompakte materialer slik at
fordelingen etter masse er omtrent 71 % hydrogen, 24 % helium og 5 % andre
grunnstoffer. Atmosfæren inneholder spormengder av metan, vanndamp, ammoniakk og
silikonbaserte forbindelser. Der er også spor av karbon, etan, hydrogensulfid,
neon, oksygen, fosfin og svovel. Det ytterste laget inneholder krystaller av
frossen ammoniakk, og gjennom infrarød og ultrafiolette målinger har spormengder
av benzen og andre hydrokarboner også blitt oppdaget.

Proporsjonene av hydrogen og helium ligger svært nær den teoretiske
sammensetningen av den opprinnelige soltåken. Andelen neon i den øvre atmosfæren
er bare 20 ppm, eller ca. én tiendedel av mengden i solen. Heliumet er utarmet
til ca. 80 % av solens heliumsammensetning. Utarmingen kan skyldes nedbør av
disse grunnstoffene inn i planetens indre. Mengden av tyngre, inerte gasser i
atmosfæren er to til tre ganger forekomsten på solen.

Spektroskopi antyder at Saturn har tilsvarende sammensetning som Jupiter, mens
gasskjempene Uranus og Neptun har mye mindre hydrogen og helium. To sonder har
gått ned i Jupiters atmosfære; noe tilsvarende har ikke skjedd for planetene
utenfor Jupiter. Derfor mangler vi en mengde tall for de tyngre grunnstoffene i
disse planetene.

Jupiters masse er to og en halv ganger massen til alle de andre planetene i
solsystemet til sammen. Diameteren er elleve ganger større enn jordens. Volumet
tilsvarer om lag 1 321 jordkloder, men massen er bare 318 ganger større.[L 2]
Radiusen er ca. én tiendedel av solens radius[L 3] og massen er 0,001 ganger
massen til solen, slik at tettheten til disse to legemene er tilsvarende.[L 4]
En «jupitermasse» (MJ eller MJup) brukes som enhet til å beskrive massen til
andre legemer, spesielt eksoplaneter og brune dverger. Eksempelvis har
eksoplaneten HD 209458 b en masse på 0,69 MJ, mens COROT-7b har en masse på
0,015 MJ.

Modeller indikerer at dersom Jupiter hadde mye mer masse, ville planeten krympe.
For mindre endringer i massen vil ikke endringene i radiusen være merkbar. For
endringer over 500 M⊕ (1,6 MJ) vil det indre komprimeres såpass mye av den
økende gravitasjonskraften at planetens volum vil synke til tross for økt
materie. Det antas at Jupiter har en så stor diameter som en planet av denne
sammensetningen og med samme utviklingshistorie kan oppnå. Prosessen med
ytterligere krymping med økende masse ville fortsette inntil betydelig
stjernetenning var nådd i brune dverger med høye masser på rundt 50 MJ.

Selv om Jupiter ville trenge om lag 75 ganger mer masse for å fusjonere hydrogen
og bli en stjerne, har de minste røde dvergene bare ca. 30 % større radius enn
Jupiter. Jupiter utstråler mer varme enn den mottar fra solen; mengden av varme
som produseres inne i planeten, tilsvarer den totale solstrålingen den mottar.[L
5] Varmeutstrålingen genereres av Kelvin-Helmholtz-mekanismen gjennom adiabatisk
konsentrasjon, slik at planeten krymper med om lag 2 cm hvert år.[L 6] Da
Jupiter ble dannet, var den mye varmere og hadde omtrent det dobbelte av sin
nåværende diameter.

Jupiter antas å ha en kompakt kjerne med en blanding av grunnstoffer, et
omliggende lag av flytende metallisk hydrogen med noe helium og et ytre lag
overveiende av molekylært hydrogen.[L 6] Kjernen blir ofte beskrevet som
steinete, men detaljene er ukjente. Det er også egenskapene til materialene ved
disse temperaturene og trykket i disse dybdene. Romsonden Galileo utførte i 1997
gravitasjonelle målinger[L 6] som antydet en kjerne med en masse fra 12 til 45
ganger jordens masse, eller grovt 3–15 % av Jupiters totale masse.[L 5]
Målingene var ikke et bevis, grunnet feilmarginer i rotasjonskoeffisienten J6,
radius til ekvator og temperaturen ved 1 bars trykk.[L 6][L 7] Det er forventet
at romsonden Juno, som ankom 5. juli 2016, vil redusere usikkerheten rundt disse
parametrene.

Modeller for Jupiters dannelse antyder en steinete eller isete kjerne som var
tilstrekkelig massiv til å samle hoveddelen av hydrogenet og heliumet fra en
protosolar tåke. Denne teoretiske kjernen kan ha krympet, etter hvert som den
ble smeltet av konveksjonsstrømmer av varmt, flytende metallisk hydrogen, som
fraktet dens innhold til høyere nivåer i planetens indre. Tett metallisk
hydrogen er antatt å omgi kjernen, og strekke seg utover til om lag 78 % av
planetens radius.[L 5] Regndråper av helium og neon faller nedover gjennom dette
laget og utarmer forekomsten av disse grunnstoffene i den øvre atmosfæren.

Over laget med metallisk hydrogen ligger en transparent innvendig atmosfære av
hydrogen. Temperaturen ligger alltid over 33 K, som er den kritiske temperaturen
for hydrogen. I denne tilstanden er det ingen distinkte væske- og gassfaser –
hydrogen sies å være i en superkritisk flytende tilstand. Av praktiske grunner
omtales likevel hydrogen som «gass» fra den øverste delen av skydekket og
nedover til en dybde på om lag 1 000 km,[L 5] og som «væske» i de dypere lagene.
Fysisk sett er det ingen klar grense – gass blir smidig varmere og tettere når
den synker nedover.

Temperaturen og trykket øker jevnt innover. Ved faseovergangsregionen hvor
hydrogen – oppvarmet utover det kritiske punktet – blir metallisk, antas det at
temperaturen er 10 000 K og trykket 200 GPa. Temperaturen i kjernegrensen er
anslått til 36 000 K, og det indre trykket anslås til omtrent 3–4 000 GPa.[L 5]

Jupiter har den største planetære atmosfæren i solsystemet. Den teoretiske
kjernen er ennå ikke påvist med sikkerhet, og planeten har heller ingen kjent
«overflate». Atmosfæren mangler en klar nedre grense og der er gradvise
overganger mot det flytende indre av planeten. Utgangspunktet for atmosfæren er
vanligvis blitt satt til punktet hvor det atmosfæriske trykket er 10 bar, eller
ti ganger overflatetrykket på jorden. Dette er ca. 90 km under nivået for 1 bar
trykk (atmosfæresonden til Galileo sluttet overføringen på en dybde av 22 bar,
132 km under «overflaten» med 1 bar trykk.) Derifra beveger den seg oppover
gjennom en troposfære, stratosfære, termosfære og eksosfære. Hvert lag har
karakteristiske temperaturgradienter og ulike grader av atmosfærisk trykk.
Eksosfæren har ingen godt definert øvre grense.[L 8] Tettheten avtar gradvis før
den smidig går over til interplanetarisk materie omtrent 5 000 km over
«overflaten» på 1 bar.

Jupiter er dekket av skyer av ammoniumkrystaller og muligens
ammoniumhydrosulfid. De ligger i tropopausen og er ordnet i striper i ulike
breddegrader, kjent som tropiske regioner. Disse er delt videre inn i
lettfargede soner og mørkere belter. Vekselvirkningene mellom disse motstridende
sirkulasjonsmønstrene forårsaker stormer og turbulens. Vindhastigheter på
100 m/s (360 km/t) er vanlig i sonale strømmer. Sonene varierer i bredde, farge
og intensitet fra år til år, men har vært tilstrekkelig stabile til å få
identifiserende betegnelser.[L 2]

Skylaget er bare ca. 50 km dypt og består av minst to skydekker: et tykt, nedre
dekke og et tynt, klarere område. Det kan også være et tynt lag av vannholdige
skyer under ammoniakklaget, noe som gjenspeiles av lyn oppdaget i Jupiters
atmosfære. Vannets polaritet skaper ladningsseparasjon som trengs for å
produsere lyn.[L 5] Disse elektriske utladningene kan være opptil tusen ganger
så kraftige som lynene på jorden. De vannholdige skyene kan danne tordenvær
drevet av varmen som stiger opp fra det indre.

Den oransje og brune fargen forårsakes av oppstrømmende stoffer som skifter
farge når de møter ultrafiolett lys fra solen. Sammensetningen er usikker, men
stoffene antas å være fosfor, svovel eller muligens hydrokarboner.[L 5] Disse
fargerike kromoforene blander seg med det varmere nedre skydekket. Sonene dannes
når stigende konveksjonsceller danner krystalliserende ammoniakk som skjuler de
lavere skydekkene.

Jupiters lave aksehelning betyr at polene konstant får mindre solstråling enn
ved ekvatorregionen. Konveksjon i planetens indre transporterer mer energi til
polene og balanserer ut temperaturene i skylagene.[L 2]

Den store røde flekken er en vedvarende antisyklonsk storm som ligger 22° sør
for ekvator. Den har i alle fall eksistert siden 1831, og kanskje siden 1665.
Matematiske modeller antyder at stormen er stabil og permanent. Den er synlig
gjennom jordbaserte teleskoper med en irisblender på 12 cm eller større.[L 9]

Det ovale objektet roterer mot klokken, med en periode på rundt seks dager.
Dimensjonene er 24–40 000 km × 12–14 000 km; tilstrekkelig stor til å inneholde
to eller tre planeter med jordens diameter. Den maksimale høyden til stormen er
ca. 8 km over de omkringliggende skytoppene.

Slike stormer er vanlige innenfor de turbulente atmosfærene til gasskjemper.
Jupiters hvite og brune ovaler er mindre ubenevnte stormer. Hvite ovaler synes å
bestå av relativt kjølige skyer innenfor den øvre atmosfæren mens brune ovaler
er varmere og ligger innenfor de «normale skylagene». Slike stormer kan vare fra
et par timer til flere århundrer.

I 2000 dannet det seg en atmosfærisk formasjon på den sørlige halvkulen som
ligner på den store røde flekken i utseende, men som er mindre. Denne ble dannet
da flere mindre, hvite ovalformede stormer slo seg sammen til én formasjon –
disse tre mindre hvite ovalene ble først observert i 1938. Disse sammenslåtte
formasjonene har fått navnet Oval BA og kalles også den lille røde flekken.
Siden 2000 har den økt i intensitet og skiftet farge fra hvit til rød.

Jupiter har et svakt planetarisk ringsystem sammensatt av fire hovedsegmenter:
en indre torus av partikler kjent som haloen, en relativt lys hovedring og to
ytre slørete ringer. Ringene består tilsynelatende av støv heller enn is,
hvilket er tilfellet med Saturns ringer.[L 5] Hovedringen er sannsynligvis
dannet av materialer fra månene Adraste og Metis. Materialer som ellers ville
falt tilbake til månene, dras inn mot Jupiter av dens sterke gravitasjon.
Materialets bane svinger inn mot Jupiter, og nytt materiale tilføres ved nye
nedslag. På en tilsvarende måte produserer sannsynligvis de to månene Thebe og
Amalthea de to hovedkomponentene i den slørete ringen. Det finnes også en
steinete ringstreng langs Amaltheas bane som kan bestå av kollisjonsrester fra
månen.

Magnetfeltet er fjorten ganger sterkere enn jordens og går fra 4,2 gauss
(0,42 mT) ved ekvator til 10–14 gauss (1,0–1,4 mT) ved polene. Dette gjør det
til det sterkeste magnetfeltet i solsystemet med unntak av solflekker. Feltet
antas generert av virvelstrømbevegelser av konduktive materialer – innenfor den
teoretiske kjernen av metallisk hydrogen. Vulkaner på månen Io avgir store
mengder svoveldioksid som danner et strålingsbelte av gass langs månens bane.
Gassen blir ionisert i magnetosfæren og danner svovel og oksygenioner. Sammen
med hydrogenioner fra Jupiters atmosfære danner de et plasmasjikt i Jupiters
ekvatorplan. Plasmaen i sjiktet roterer med planeten og fører til deformasjon av
det dipole magnetfeltet til en magnetskive. Elektroner i plasmasjiktet genererer
en sterk radiosignatur som produserer strøm i området 0,6–30 MHz.

Ved ca. 75 jupiterradier fra planeten genererer vekselvirkningen mellom
magnetosfæren og solvinden et buesjokk. Rundt magnetosfæren er det en
magnetopause som ligger ved den indre kanten av en magnetosheath – en region
mellom den og buesjokket. Solvinden vekselvirker med disse regionene, forlenger
magnetosfæren på Jupiters leside og utvider den utover til den nesten når
Saturns bane. De fire største månene til Jupiter går alle i bane innenfor
magnetosfæren, som beskytter dem mot solvinden.[L 5]

Magnetosfæren er ansvarlig for intense radioutslipp fra polomådene. Vulkansk
aktivitet på den jovianske månen Io (se nedenfor) injiserer gass inn i
magnetosfæren og produserer en torus av partikler rundt planeten. Ettersom Io
beveger seg gjennom denne torusen, genererer vekselvirkningen Alfvénbølger som
frakter ionisert materie inn i polområdene på Jupiter. Som et resultat genereres
radiobølger gjennom en syklotron maser-mekanisme, og energien føres ut langs en
kjegleformet flate. Når jorden krysser denne flaten, kan radioutslippene fra
Jupiter overstige de fra solen.

Jupiter er den eneste planeten som har et massefellespunkt med solen som ligger
på utsiden av solens volum, dog bare 7 % av solens radius.[L 10]
Gjennomsnittsavstanden mellom Jupiter og solen er 778 millioner km (ca. 5,2
ganger gjennomsnittsavstanden mellom jorden og solen, eller 5,2 AE), og den
fullfører en runde for hvert 11,86 år. Dette er to femtedeler av omløpsperioden
til Saturn. Dette gir ikke en ekte 5:2-baneresonans mellom de to største
planetene i solsystemet. Det kan likevel indikere at resonans eksisterte i
fortiden, eller at systemet beveger seg mot en resonans i fremtiden. I sitt verk
Théorie du movement et de la figure elliptique des planètes fra 1784 betegnet
Pierre-Simon Laplace dette forholdet som den store ulikhet. Den lengre avstanden
til solen innebærer at planeten i snitt mottar ca. bare 4%[trenger referanse] av
den mengden sollys jorden mottar.

Den elliptiske banen er inklinert 1,31° sammenlignet med jorden. På grunn av en
eksentrisitet på 0,048 varierer avstanden til solen med 75 millioner km mellom
perihelium og aphelium, eller henholdsvis det nærmeste og fjerneste punktet til
planeten langs sin bane rundt solen.

Aksehelningen er kun 3,13°. Planeten har derfor ikke så store
årstidsforandringer som jorden og Mars.

Jupiter har den raskeste rotasjonen av alle planetene i solsystemet og roterer
rundt sin egen akse på noe mindre enn ti timer. Dette fører til en bul rundt
ekvator som lett kan ses gjennom et jordbasert amatørteleskop. Akselerasjonen
krever en sentripetalakselerasjon ved ekvator på ca. 1,67 m/s², sammenlignet med
overflategravitasjonen ved ekvator på 24,79 m/s²; dermed er nettoakselerasjonen
på overflaten ved ekvator ca. 23,12 m/s². Planeten er formet som en flattrykt
sfæroide, og ekvators diameter er 9 275 km større enn diameteren mellom polene.

Den øvre atmosfæren gjennomgår en differensiell rotasjon. Rotasjonen ved polene
er om lag fem minutter lengre enn ved ekvator; tre systemer brukes som
referanserammer, spesielt når bevegelsen til atmosfæriske formasjoner skal
kartlegges. System I gjelder fra breddegradene 10° N til 10° S, og perioden er
planetens korteste med 9 t, 50 min og 30,0 s. System II gjelder alle
breddegrader nord og sør for disse og har en periode på 9 t, 55 min og 40,6 s.
System III ble først definert av radioastronomer og tilsvarer rotasjonen til
planetens magnetosfære, og dens periode er Jupiters offisielle rotasjon.[L 11]

Jupiter er vanligvis det fjerde lyssterkeste objektet på himmelen (etter solen,
månen og Venus), men til tider kan Mars fremstå mer lyssterk. Avhengig av
Jupiters posisjon i forhold til jorden kan planeten variere i synlig
størrelsesklasse fra så lyssterk som –2,9 i opposisjon og ned til –1,6 under
konjunksjon med solen. Vinkeldiameteren til Jupiter varierer på samme måte fra
50,1 til 29,8 buesekunder. Gunstige opposisjoner oppstår når Jupiter passerer
gjennom perihel én gang per omløp. Da Jupiter nærmet seg perihel i mars 2011 var
det en gunstig opposisjon i september 2010.

Jorden passerer Jupiter hver 398,8 dag i sin bane rundt solen. Dette kalles den
synodiske periode. Når dette skjer, gjennomgår Jupiter en retrograd bevegelse
med hensyn til stjernene i bakgrunnen. For en periode ser det ut som at Jupiter
beveger seg bakover på nattehimmelen i en loop.

Omløpstiden på tolv år tilsvarer de tolv astrologiske tegnene i Dyrekretsen, og
kan ha vært den historiske opprinnelsen til tegnene.[L 2] Hver gang Jupiter når
opposisjon, har den avansert østover med ca. 30°, tilsvarende bredden av
Dyrekretsen.

Fordi banen er utenfor jordens, overstiger fasevinkelen til Jupiter sett fra
jorden aldri 11,5°. Derfor fremstår planeten alltid nesten fullt opplyst sett
gjennom jordbaserte teleskoper. Først under romfartsoppdrag ble Jupiter sett som
en halvmåne.

Jupiter ble observert av babylonske astronomer i det 7. eller 8. århundret f.Kr.
I den babylonske teksten Enuma anu enlil, er Jupiter omtalt i tekst 3 på tavlene
50-51. Den kinesiske astronomihistorikeren Xi Zezong har hevdet at Gan De, en
kinesisk astronom, oppdaget en av Jupiters måner i år 362 f.Kr. med det blotte
øye. Dersom dette stemmer vil det være nesten to årtusener forut for Galileos
oppdagelse.[L 12]

I verket Almagest fra det andre århundre konstruerte den hellenistiske
astronomen Klaudios Ptolemaios en geosentrisk planetmodell basert på deferenter
og episykluser for å forklare Jupiters bevegelse relativt til jorden. Han anga
omløpstiden rundt jorden til 4 332,39 dager, eller 11,86 år.[L 13] I 499 brukte
Aryabhata, en matematiker og astronom fra den klassiske tiden for den indiske
matematikken og astronomien, en modell som beregnet Jupiters periode som
4 332,2722 dager, eller 11,86 år.[L 14]

I 1610 oppdaget Galileo Galilei de fire største månene til Jupiter – Io, Europa,
Ganymedes og Callisto (nå kjent som de galileiske månene) – ved bruk av et
teleskop, antagelig den første teleskop-observasjonen av andre måner enn
jordens. Dette var også den første oppdagelsen av himmelbevegelse som ikke var
sentrert rundt jorden. Det var et viktig punkt i favør av Kopernikus'
heliosentriske teori om planetenes bevegelse; Galileos uttalte støtte av
Kopernikus' modell plasserte ham som en trussel for inkvisisjonen.

På 1660-tallet brukte Cassini et nytt teleskop for å oppdage flekker og
fargefulle striper på Jupiter og observerte da at planeten er utflatet ved
polene. Han anslo også rotasjonsperioden for planeten. I 1690 oppdaget han at
atmosfæren gjennomgår en differensiell rotasjon.[L 5]

Den store røde flekken, en tilsynelatende ovalformet figur på Jupiters sørlige
halvkule, kan ha blitt observert i 1664 av Robert Hooke og i 1665 av Giovanni
Cassini, men dette er omstridt. Farmasøyten Heinrich Schwabe produserte
tegninger som viste detaljer av den store røde flekken i 1831.[L 15]

Den store røde flekken ble angivelig ute av syne ved flere anledninger mellom
1665 og 1708 før den ble ganske lett synlig igjen i 1878. Den ble registrert som
svinnende igjen i 1883 og i begynnelsen av det 20. århundre.

Både Giovanni Borelli og Cassini lagde møysommelige tabeller over de jovianske
månenes bevegelser. Dette gjorde det mulig å forutsi når månene ville passere
foran eller bak planeten. I 1670-årene ble det observert at når Jupiter var på
motsatt side av solen sett fra jorden, forekom disse hendelsene ca. 17 minutter
senere enn forventet. Ole Rømer utledet at sikten var unøyaktig, en konklusjon
Cassini hadde avvist. Tidsavviket gjaldt bare observasjoner fra andre objekter
(som jorden), og skyldtes tiden lyset bruker på å nå oss. Forskjellen ble dermed
brukt til å beregne lyshastigheten.

I 1892 observerte Edward Barnard en femte satellitt rundt Jupiter med
910-millimeters refraktor ved Lick Observatory i California. Oppdagelsen av
dette relativt lille objektet gjorde ham raskt berømt, og var en anerkjennelse
av hans ivrige synssans. Månen ble senere kalt Amalthea, og var den siste månen
som ble oppdaget direkte ved visuelle observasjoner. Ytterligere åtte
satellitter ble så oppdaget før Voyager 1-sonden passerte planeten i 1979.

I 1932 identifiserte Rupert Wildt absorpsjonsstriper av ammoniakk og metan i
Jupiters spektrum.

I 1938 ble tre langtlevde antisyklonske formasjoner observert, kalt hvite
ovaler. I flere tiår forble disse adskilte formasjonene i atmosfæren. Noen
ganger var de svært nær hverandre, men aldri sammenslått. I 1998 kom to av
ovalene inn i hverandre, mens den tredje ble observert i år 2000. Disse tre
utgjør nå Oval BA.

I 1955 oppdaget Bernard Burke og Kenneth Franklin utbrudd av radiosignaler fra
Jupiter på 22,2 MHz.[L 5] Perioden til utbruddene stemte med rotasjonen til
planeten og de brukte denne informasjonen til å finjustere rotasjonshastigheten.
Lange utbrudd (L-utbrudd) varer opp til flere sekunder, mens korte utbrudd
(S-utbrudd) varer under én hundredel av et sekund.

Siden 1973 har en rekke automatiserte romsonder besøkt Jupiter. Pioneer 10 var
den første som gikk tilstrekkelig nær Jupiter til å avsløre egenskaper og
fenomener ved solsystemets største planet. Flyvninger til andre planeter
innenfor solsystemet krever energi som er beskrevet som netto endring i
hastigheten til en romsonde, eller delta v (Δv).[f] Å komme inn i en
Hohmann-bane fra jorden til Jupiter krever en Δv på 6,3 km/s,[L 16] noe som er
sammenlignbart med den Δv på 9,7 km/s som kreves for å nå en lav jordbane.
Gravitasjonshjelp gjennom en planetarisk forbiflyvning kan redusere
energibehovet for å nå Jupiter, men fører samtidig til en betydelig lengre
varighet på flyvningen.

Siden 1973 har flere romsonder utført forbiflyvningsmanøvre innenfor
observasjonsvidde for Jupiter. Pioneer-sondene tok de første nærbildene av
atmosfæren og flere av månene. De oppdaget at strålingsfeltene nær planeten var
mye sterkere enn antatt, men begge romsondene overlevde oppholdet i dette
miljøet. Banene til disse romsondene ble brukt til å finjustere anslagene for
massen til det jovianske systemet. Okkultasjoner av radiosignalene fra planeten
resulterte i bedre målinger av Jupiters diameter og graden av utflating ved
polene.[L 2]

Seks år senere forbedret Voyager-programmet vår forståelse av de galileiske
månene. De oppdaget Jupiters ringer og bekreftet at den store røde flekken var
antisyklonsk. Bildene viste at den røde flekken hadde endret nyanser fra oransje
til mørk brun siden Pioneer-oppdraget. Det ble oppdaget en torus av ioniserte
atomer langs Ios bane, og man fant vulkaner på månens overflate, noen av de i
ferd med å få utbrudd. Bak planeten observerte sonden lyn i nattsidens
atmosfære.[L 2]

Solsonden Ulysses foretok i 1992 en forbiflyvningsmanøver for å oppnå en polar
bane rundt solen. Under passeringen studerte sonden Jupiters magnetosfære. Siden
Ulysses ikke har kameraer, ble det ikke tatt bilder. Neste forbiflyvning fant
sted 4. februar 2004, men på mye større avstand.

I år 2000 fløy Cassini-sonden forbi Jupiter på vei mot Saturn og ga noen av de
bildene med høyest oppløsning som noen gang er tatt av planeten. 19. desember
2000 tok sonden et bilde av månen Himalia, men oppløsningen var for lav til at
overflateformasjonene kom frem.

New Horizons-sonden fløy forbi Jupiter på vei mot Pluto for å benytte seg av
Jupiters gravitasjon. Den nærmeste passeringen fant sted 28. februar 2007.
Sondens kameraer målte plasma fra vulkanene på Io og studerte alle de fire
galileiske månene i detalj i tillegg til langdistanseobservasjoner av de ytre
månene Himalia og Elara. Fotograferingen av det jovianske systemet begynte 4.
september 2006.

Banesonden Galileo var den første av to sonder som har gått i bane rundt
Jupiter. Den gikk inn i bane rundt planeten 7. desember 1995, roterte rundt
planeten i over syv år og gjennomførte flere forbiflyvninger av alle de
galileiske månene og Amalthea. Sonden fanget også opp nedslaget til kometen
Shoemaker-Levy 9 da den nærmet seg Jupiter i 1994. Den informasjonen man fikk om
det jovianske systemet fra Galileo var omfattende. Likevel var dens kapasitet
begrenset etter en mislykket utrulling av en høyt-oppnåelig radiosenderantenne.

Det ble sluppet en atmosfærisk sonde fra romsonden i juli 1995, som gikk inn i
planetens atmosfære 7. desember. Den steg nedover i fallskjerm gjennom 150 km av
atmosfæren og samlet inn data i 57,6 minutter før den ble knust av trykket (ved
rundt 22 ganger det normale trykket på jorden og 153 °C). Sannsynligvis smeltet
og fordampet den. Banesonden Galileo opplevde en raskere versjon av samme
skjebne da den ble styrtet inn i planeten 21. september 2003 med en hastighet på
50 km/s. Dette ble gjort for å unngå at den skulle krasje med og forurense
Europa – en måne som muligens huser liv.

Romsonden Juno ble skutt opp av NASA fra Cape Canaveral Air Force Station i
Florida den 5. august 2011 og ankom Jupiter 5. juli 2016. Romsonden går i bane
rundt polene (polarbane) for å studere planetens magnetfelt. Juno vil også lete
etter bevis for at Jupiter har en steinkjerne og utforske hvor mye vann som
finnes atmosfæren. Den vil også studere Jupiters vinder, som kan nå hastigheter
opp mot 600 km/t). Sonden vil være aktiv frem til februar 2018 og vil foreta 37
omløp rundt planeten.

Europa Jupiter System Mission (EJSM) er et foreslått fellesprosjekt mellom NASA
og ESA for utforskning av Jupiter og månene. I februar 2009 ble det annonsert at
ESA og NASA hadde gitt dette oppdraget prioritet foran Titan Saturn System
Mission. Oppskytningen vil finne sted rundt 2020, men ESAs bidrag vil fortsatt
måtte konkurrere økonomisk med andre ESA-prosjekter. EJSM består av den
NASA-ledede banesonden Jupiter Europa Orbiter og den ESA-ledede banesonden
Jupiter Ganymedes Orbiter.

Mulighetene for flytende hav under overflaten på månene Europa, Ganymedes og
Callisto har vekket stor interesse i å studere ismånene i detalj. Problemer med
finansieringen har imidlertid forsinket fremdriften. NASAs JIMO (Jupiter Icy
Moons Orbiter) ble kansellert i 2005. En europeisk Jovian Europa Orbiter ble
også studert. Disse oppdragene ble erstattet av Europa Jupiter System Mission
(EJSM).

Jupiter har 67 kjente naturlige satellitter. Av disse er 51 mindre enn 10 km i
diameter og er blitt oppdaget siden 1975. De fire største er de galileiske
månene Io, Europa, Ganymedes og Callisto.

Banene til Io, Europa, og Ganymedes danner en Laplace-resonans; for hvert fjerde
omløp Io fullfører rundt Jupiter, fullfører Europa nøyaktig to omløp og
Ganymedes nøyaktig ett omløp. Resonansens gravitasjonseffekter forvrenger deres
baner til en elliptisk form siden hver måne mottar et ekstra rykk fra sine
naboer på det samme punktet i hvert omløp. Tidevannskraften fra Jupiter gjør
derimot banene mer sirkulære.

Eksentrisiteten til banene forårsaker variasjon i de tre månenes former.
Jupiters gravitasjon strekker dem ut når de nærmer seg og tillater dem å gå
tilbake til en mer sfærisk form når de svinger bort. Denne tidevannsforandringen
varmer opp månenes indre ved friksjon. Dette ses mest dramatisk ved den
ekstraordinære vulkanske aktiviteten på den innerste månen Io (som utsettes for
de sterkeste tidevannskreftene), og i mindre grad på den unge geologien på
Europas overflate (som indikerer nylig gjenoppbygging av månens overflate).

Før Voyager-programmet ble Jupiters måner fordelt på fire grupper, basert på
likhet i deres baneelementer. Oppdagelsen av flere små ytre måner har komplisert
bildet, og det opereres nå med åtte hovedgrupper.

Åtte indre regulære måner har nesten sirkulære baner nær planet til Jupiters
ekvator og antas å ha blitt dannet sammen med Jupiter. Resten er små irregulære
måner med elliptiske og inklinerte baner som antas å være innfangede asteroider
eller fragmenter av slike. Irregulære måner som tilhører en gruppe, har like
baneelementer og kan ha et felles opphav, kanskje som en større måne eller et
innfanget legeme som brøt opp.[L 17]

Sammen med solen har den gravitasjonelle påvirkningen fra Jupiter bidratt med å
forme solsystemet. Banene til de fleste av solsystemets planeter ligger nærmere
Jupiters baneplan enn solens ekvatorplan, Merkur er den eneste planeten som
ligger nærmere solens ekvator i banehelling. Kirkwoodgapet i asteroidebeltet er
hovedsakelig forårsaket av Jupiter og planeten kan ha vært ansvarlig for det
sene tunge bombardementet av det indre solsystemet.

Jupiters gravitasjonsfelt kontrollerer en rekke asteroider som har plassert seg
i regionene ved Lagrange-punktene før og etter Jupiter i dens bane rundt solen.
De kalles Jupitertrojanere og blir delt inn i greske og trojanske «leirer» til
minne om Iliaden. Den første av disse, 588 Achilles, ble oppdaget av Max Wolf
den 22. februar 1906; totalt 6 457 er oppdaget per 31. august 2016. Den største
er 624 Hektor.

De fleste kortperiodiske kometer tilhører Jupiter-familien. Deres store halvakse
er mindre enn Jupiters, og de antas å dannes i Kuiperbeltet utenfor Neptuns
bane. Under nærkontakt med Jupiters bane blir banene perturbert til mindre
perioder, før den gravitasjonelle vekselvirkningen med solen og Jupiter gjør dem
mer sirkulære. Per 28. april 2016 er det kjent 528 kometer i Jupiter-familien og
84 i Halley-familien.

Jupiter har blitt kalt solsystemets støvsuger på grunn av den enorme
gravitasjonsbrønnen og beliggenheten nær det indre solsystemet. Planeten har de
hyppigste forekomstene av kometnedslag av planetene i solsystemet. Det var
antatt at planeten delvis skjermet det indre solsystemet mot kometer.
Datasimuleringer tyder på at Jupiter ikke fører til noen netto nedgang i antall
kometer, siden dens gravitasjon perturberer banene innover i omtrent samme
antall som den samler eller støter bort. Temaet er kontroversielt. Noen tror
planeten trekker kometer fra Kuiperbeltet mot jorden. Andre hevder den beskytter
jorden mot kometer fra den angivelige Oorts sky.

En gjennomgang i 1997 av historiske astronomiske tegninger, antyder at
astronomen Cassini registrerte et nedslagskrater i 1690. Åtte andre kandidater
til observasjoner av nedslag ble avvist.

Fra 16. til 22. juli 1994 kolliderte over 20 fragmenter fra kometen
Shoemaker-Levy 9 (SL9, formelt betegnet D1993 F2) med Jupiters sørlige halvkule,
og ga de første direkte observasjonene av en kollisjon i solsystemet. Nedslaget
ga ny informasjon om Jupiters atmosfære. Spektroskopiske studier avslørte
absorpsjonsliner fra diatomisk svovel (S2) og karbondisulfid (CS2). Dette var
første gang begge disse stoffene ble oppdaget på Jupiter. Det var også andre
gang S2 var blitt oppdaget på et himmellegeme. Det var tidligere bare kjent fra
Jupitermånen Io. I tillegg ble det funnet spor etter ammoniakk (NH3) og
hydrogensulfid (H2).

19. juli 2009 ble det oppdaget et nedslagsted ved omtrent 216. breddegrad i
System II. Nedslaget etterlot en sort flekk i atmosfæren, tilsvarende størrelsen
til Oval BA. Infrarøde observasjoner viste en lys flekk på nedslagstedet, som
betyr at det varmet opp den nedre atmosfæren i området nær Jupiters sørpol.

Et mindre nedslag ble oppdaget 3. juni 2010 av amatørastronomen Anthony Wesley
fra Murrumbateman i New South Wales i Australia, og ble filmet av
amatørastronomen Christopher Go fra Cebu på Filippinene. Den 20. august 2010 ble
enda et nedslag observert av den japanske amatørastronomen Masayuki Tachikawa i
Kumamoto, og den 23. august var hendelsen blitt rapportert av amatørastronomen
Kazuo Aoki og amatørastronomen Ishimaru fra prefekturet Toyama.

Den 10. september 2012 oppdaget amatørastronomen Dan Petersen et nedslag av en
ildkule på Jupiter, som varte 1 eller 2 sekunder. Samtidig ble nedslaget filmet
av astronomen George Hall. Nedslaget fant sted på den 345. lengdegrad og
breddegraden +2. Objektet ble antatt å være under 10 meter i diameter.

Den 17. mars 2016 ble et nedslag observert av Gerrit Kernbauer i Mödling,
Østerrike, med Skywatcher Newton 200/1000 – et 8" teleskop som opererte ved
f/15. Dette ble senere bekreftet av en video av amatørastronomen John McKeon fra
Swords i Dublin, Irland, kl 02:18. Jupiter ble truffet av en asteroide eller
komet.

Miller-Urey-eksperimentet, utført av kjemikerne Stanley Miller og Harold Urey i
1953, viste at en kombinasjon av lyn og de kjemiske sammensetningene som
eksisterte i atmosfæren i jordens urtid, kunne danne organiske forbindelser
(inkludert aminosyrer) som kunne være byggeblokker for liv. Eksperimentet førte
til dannelsen av 22 aminosyrer. Den simulerte atmosfæren inneholdt vann, metan,
ammoniakk og molekylært hydrogen, som fremdeles finnes i Jupiters atmosfære, og
det ble påvist at atmosfærens sterke vertikale luftsirkulasjon vil bringe disse
forbindelsene ned til de lavere regionene. Dette var før romsonder avdekket det
høye trykket og de høye temperaturene i Jupiters atmosfære. Den høyere
temperaturen ville bryte ned slike kjemikalier og forhindre dannelsen av
jordlignende liv.

Det er neppe jordlignende liv på Jupiter. Det finnes lite vann i atmosfæren og
en mulig fast overflate vil befinne seg under ekstreme trykk. I 1976 lanserte de
amerikanske astronomene Carl Sagan og Edwin Ernest Salpeter en hypotese om
ammoniakk- eller vannbasert liv i Jupiters øvre atmosfære. Hypotesen var basert
på økologien til terrestriske hav som har enkle fotosyntetiske plankton i de
øvre nivåene, fisker i de lavere nivåene som lever av disse skapningene, og
marine predatorer som jakter på fiskene. Dette var før Voyager-oppdragene
utvidet innsikten om det jovianske systemet. I science fiction novellen A
Meeting with Medusa fra 1971 beskrev Arthur C. Clarke jovianske skapninger som
lignet Sagans og Salpeters hypotetiske livsformer.

Planeten Jupiter har vært kjent siden antikken. Den er synlig for det blotte øye
på nattehimmelen og kan i blant ses på dagtid når solen står lavt. For
babylonerne representerte den guden Marduk. De brukte en grov 12-års bane for
planeten langs ekliptikken for å definere stjernebildene i Dyrekretsen.[L 2]

Romerne oppkalte planeten etter Jupiter (lat.: Iuppiter, Iūpiter og Jove), den
høyeste guddommen i romersk mytologi. Navnet kommer fra den urindoeuropeiske
vokative sammensetningen *Dyēu-pəter. Nominativ *Dyeus-pətēr betyr «O Fader
Himmel-Gud» eller «O Fader Dag-Gud».

Det astronomiske symbolet for planeten, ♃, er en stilisert fremstilling av
gudens lyn. Den opprinnelige greske guddommen Zevs, som ble adoptert av romerne,
står for roten zeno- som blir brukt til å danne noen Jupiter-relaterte ord på
engelsk, som «zenographic».

Joviansk er adjektivformen for Jupiter. Den eldre adjektivformen jovial, satt ut
av astrologer i middelalderen, har fått betydningen «glad» eller «lystig», som
er stemninger som tilskrives Jupiters astrologiske påvirkning.

I Kina kalles planeten for trestjernen (kinesisk: 木星; pinyin: mùxīng,
kantonesisk: moqsing), basert på den kinesiske læren om de fem elementene.[L
18][L 19][L 20] Denne navneformen brukes også i Korea (hangul: 목성, revidert
romanisering: moksseong) og på japansk (mokusei). Grekerne kalte den Φαέθων,
Phaethon, «flammende». I vedisk astrologi oppkalte hinduistiske astrologer
planeter etter Bṛhaspati, den religiøse læreren for gudene. De kalte den ofte
«Guru», som bokstavelig betyr «den tunge». I det norske språket er torsdag
avledet fra «Tors dag», der Tor er assosiert med planeten Jupiter i germansk
religion.



https://no.wikipedia.org/wiki/Aurora_Aksnes

Aurora Aksnes (født 1996 i Stavanger) er en norsk sanger og låtskriver fra Os
under artistnavnet AURORA, signert[klargjør] til Decca Records, Glassnote
Records og Petroleum Records.

Hun ble i 2014 nominert som årets nykommer i P3 Gull. 6. november 2015 gav hun
ut singelen «Half the World Away», som er en coverlåt av en Oasis-sang fra 1994.
Singelen nådde ellevteplass på den britiske singlelista. 11. desember 2015
framførte hun to sanger på Nobels fredspriskonsert i Telenor Arena; «Half the
World Away» og «Runaway». Under Spellemannprisen 2015 ble hun kåret til årets
nykommer og fikk dermed Gramostipendet på 250 000 kroner. Hun var også nominert
i klassen årets låt for «Running with the Wolves». Sangen hennes «Conqueror» var
med i det populære videospillet FIFA 16.I januar 2016 ble hun av Rolling Stone
listet som én av ti nye artister man bør kjenne til. Den 11. mars 2016 ble
debutalbumet hennes, All My Demons Greeting Me as a Friend, utgitt. For albumet
vant hun Spellemannprisen 2016 i klassen popsolist og vant i tillegg klassen
årets musikkvideo for for videoen til «I Went Too Far» regissert av Arni &
Kinski. Albumet var dessuten nominert til årets album.



https://no.wikipedia.org/wiki/Solsystemet

Solsystemet er det planetsystemet som består av blant annet solen, jorden og
månen. Det består av solen og de himmellegemer som den binder til seg gjennom
gravitasjon, og har sin opprinnelse i en gravitasjonskollaps av en gigantisk
gass- og støvsky for 4,6 milliarder år siden.

Rundt solen kretser en rekke elementer i en nærmest flat skive i ekliptikken.
Utenfor solen finnes det meste av solsystemets masse i de åtte planetene, som
har tilnærmet sirkulære omløpsbaner. De fire indre planetene Merkur, Venus,
jorden og Mars består i stor grad av stein og metall og kalles steinplanetene.
De fire ytre planetene Jupiter, Saturn, Uranus og Neptun består i stor grad av
hydrogen og helium. De kalles ofte gasskjempene, da de er mye tyngre og større
enn steinplanetene.

Det finnes to områder med mindre himmellegemer. Asteroidebeltet mellom Mars og
Jupiter består av mindre legemer av metall og stein slik som steinplanetene.
Kuiperbeltet utenfor Neptuns omløpsbane består hovedsakelig av himmellegemer av
frossent vann, ammoniakk og metan. Innenfor disse beltene er det kjent ti større
objekter, Ceres, Pluto, Haumea, Makemake, Eris, Orcus, Quaoar, Varuna, Sedna og
(225088) 2007 OR 10. De kalles dvergplaneter siden de er store nok til å ha
blitt runde som en følge av sin gravitasjon. I en avstand av 0,8–1,6 lysår fra
solen antar man at det finnes en Oorts sky, som kan være opprinnelsen til de
langperiodiske kometene.

Talløse mindre legemer som kometer, kentaurer, damokloider og interplanetariske
støvpartikler følger sine egne baner gjennom solsystemet. Solvinden, en strøm av
plasma fra solen, skaper en boble i den interplanetariske materien som også
kalles heliosfæren. Den strekker seg ut til midten av det området som kalles den
spredte skiven, et område i tilknytting til Kuiperbeltet.

Seks planeter og tre dvergplaneter har naturlige satellitter (måner) i
omløpsbane rundt seg. De fire ytre planetene har ringer av støv og andre
partikler rundt seg.

Helt fra Antikken av var det en vanlig antakelse at jorden var stasjonær i
sentrum av universet. Stjerner, og særlig planeter, ble ansett som guddommelige
eller åndelige objekter som beveget seg over himmelen, og derved
vesensforskjellig fra jorden. Noen få mente imidlertid at jorda ikke
nødvendigvis var verdens sentrum. Den indiske astronomen Aryabhata og den greske
filosofen Aristarkhos hadde et heliosentrisk verdensbilde, med solen i sentrum
og jorden i bane rundt denne.

På 1500-tallet utviklet astronomen Nikolaus Kopernikus en matematisk modell som
forutsa himmellegemenes bevegelser i solsystemet. På 1600-tallet kunne
astronomene Galileo Galilei, Johannes Kepler og Isaac Newton fortsette å bygge
på hans modell, noe som senere førte til en generell aksept for at jorden
beveger seg rundt solen og at planetene er underlagt de samme naturlovene som
styrer jorden.

Forbedringer av de første primitive teleskopene førte til et akselererende tempo
av funn av både større og mindre himmellegemer i solsystemet, deriblant
planetene Uranus og Neptun og utallige asteroider. I den senere tid har bedre
utstyr gitt detaljerte studier av solsystemets himmellegemer som fjell, daler og
krater samt værfenomen som skydannelse på Venus og sandstormer på Mars.

Solen er en hovedseriestjerne av spektralklasse G2 som inneholder 99,86 % av
solsystemets kjente masse og dominerer solsystemets gravitasjonelt.[s 1] Jupiter
og Saturn, de to største legemene i bane rundt solen, står tilsammen for over
90 % av solsystemets resterende masse.

De fleste av de større objektene i bane rundt solen ligger nær ekliptikken, det
vil si et plan definert av jordens omløpsbane. Kometer og objekter i
Kuiperbeltet har ofte betydelige vinkler mot denne. Samtlige planeter og de
fleste øvrige objekter i solsystemet har en bane rundt solen i samme retning som
solens rotasjon; mot klokken sett fra Solens nordpol. Det finnes unntak, som for
eksempel Halleys komet.

Keplers lover beskriver ulike objekters omløpsbaner rundt solen. Ifølge disse
ferdes hvert objekt langs en ellipse med solen i det ene brennpunktet. Objekt
nær solen (med kortere store halvakse) har kortere år enn objekt lengre bort. På
en elliptisk omløpsbane varierer avstanden fra solen over objektets år. Det
nærmeste punktet fra solen kalles for perihelium mens punktet lengst bort kalles
aphelium. Hvert objekt beveger seg raskest ved dets perihelium og langsomst ved
dets aphelium. Planetenes omløpsbaner er nesten sirkelrunde, mens mange kometer,
asteroider og kuiperbelteobjekter følger svært elliptiske baner.

For å illustrere solsystemet i samme bilde, vises ofte planetenes baner med lik
avstand fra hverandre. I virkeligheten øker generelt sett avstanden jo lengre ut
i solsystemet man beveger seg. For eksempel befinner Venus seg cirka
0,33 Astronomisk enhet (AU) fra Merkur, mens Saturn befinner seg 4,3 AU lengre
ut enn Jupiter og Neptun 10,5 AU fra Uranus. Forsøk har blitt gjort for å
bestemme en sammenheng mellom avstandene (se Titius–Bodes lov), men ingen modell
har blitt akseptert.

De fleste planetene har egne system med måner, og for kjempeplanetene kan det
minne om solsystem i miniatyr. Enkelte av månene er nesten like store eller til
og med større enn den minste planeten Merkur. De fleste befinner seg i en
synkron rotasjon, der den ene siden hele tiden er vendt mot planeten. Vår egen
måne er et eksempel. De fire største planetene har også planetariske ringer som
i hovedsak består av små finkornede partikler som beveger seg rundt planeten.

Uformelt deles solsystemet inn i separate områder. Det indre solsystemet består
av de fire steinplanetene og asteroidebeltet. Det ytre solsystemet ligger
utenfor asteroidebeltet, med de fire gasskjempene. Siden oppdagelsen av
Kuiperbeltet regnes de ytterste delene, utenfor Neptun, som et eget område.

Dynamisk og fysisk klassifiseres objekter som kretser rundt solen i planeter,
dvergplaneter, småplaneter og kometer. En planet er et himmellegeme som kretser
rundt solen og som har tilstrekkelig masse for å ha blitt sfærisk og har renset
sin egen omløpsbane for mindre objekt. Gjennom denne definisjonen har
solsystemet åtte kjente planeter; Merkur, Venus, jorden (Tellus), Mars, Jupiter,
Saturn, Uranus, og Neptun. Pluto når ikke opp til denne definisjonen da den ikke
har renset det omgivende Kuiperbeltet fra andre mindre himmellegemer.

En dvergplanet er et himmellegeme i omløpsbane rundt solen som er stor nok til å
ha blitt sfærisk gjennom sin egen gravitasjon, men som ikke har renset sin
omgivelse fra planetesimaler og ikke er en satellitt. Gjennom denne definisjonen
har solsystemet fem kjente dvergplaneter; Ceres, Pluto, Haumea, Makemake og
Eris. Andre objekt som kan bli klassifisert som dvergplaneter er Sedna, Orcus og
Quaoar. Dvergplaneter med omløpsbaner utenfor Neptun blir kalt for «plutoider».

I planetarisk astronomi brukes termene gass, is og stein for å betegne ulike
typer av materialer i solsystemet. Stein brukes for å beskrive materialer med
høyt smeltepunkt, høyere enn 500 Kelvin (K), slik som silikater. Slike
materialer er dominerende i det indre solsystemet blant steinplanetene og
asteroidene. Med gass menes materialer med lavt smeltepunkt, for eksempel
molekylær hydrogen, helium og edelgass. Disse materialer dominerer
mellomregionen der Jupiter og Saturn for det meste består av slikt materiale.
Med is menes vann, metan, ammoniakk og karbondioksid som har smeltepunkter på
opp til noen få hundre Kelvin. De fleste gasskjempenes satellitter, planetene
Uranus og Neptun samt det store antallet mindre objekter utenfor Neptuns
omløpsbane består for det meste av slikt materiale.[s 2] «Flyktige materialer»
er alt materiale med lavt smeltepunkt (mindre enn noen hundre Kelvin), inkludert
både gass og is som i ulike former kan finnes en rekke steder i solsystemet.

Solen er stjernen i solsystemet, som de øvrige delene av solsystemet kretser
rundt. Dens store masse på omtrent 333 000 jordmasser gir dens indre en tetthet
som er høy nok til kontinuerlig fusjon av hydrogen til helium.[s 3] Fusjonen
avgir enorme mengder energi til rommet gjennom elektromagnetisk stråling, slik
som synlig lys.

Solen klassifiseres som en moderat stor gul dverg. Den er imidlertid relativt
stor og lyssterk, og solen er større enn 85 % av stjernene i Melkeveien.

Gjennom klassifisering i Hertzsprung-Russell-diagramet, en graf som bestemmer
lysstyrken til stjerner mot deres overflatetemperatur, fremgår det at solen
ligger nøyaktig i midten av den såkalte hovedserien. Stjerner som er varmere og
lyssterkere er uvanlige mens kjøligere og lyssvakere er vanligere.

Fordi solen befinner seg midt i hovedserien, antas det at den befinner seg i sin
beste alder for en stjerne siden den enda ikke har brukt opp lageret av hydrogen
som brukes ved fusjonen. Solen lyser nå sterkere, mot tidligere i dens historie
hvor den lyste med 70 % av den styrken den har i dag.

Solen er en populasjon I-stjerne og ble dannet under de senere stadier av
universets vekst. Den inneholder derfor flere elementer som er tyngre enn
hydrogen og helium («metaller» i astronomisk språkbruk) enn populasjon
II-stjerner.

De elementene som er tyngre enn hydrogen og helium dannes i kjernene i urgamle
eksploderte stjerner, noe som gjør at den første generasjonen av stjerner måtte
dø før universet ble anriket med disse atomene. De eldste stjernene inneholder
få metaller, mens nyere stjerner har flere. Denne høye metallisiteten antas å ha
vært avgjørende for at solen utviklet et planetsystem, siden planeter formes
gjennom akkresjon av metaller.

Sammen med lys stråler det også ut en kontinuerlig strøm av ladete partikler
(plasma) som kalles solvind. Denne strømmen spres ut fra solen i en hastighet av
cirka 1,5 millioner km/t, og skaper en tynn atmosfære (heliosfæren) som trenger
gjennom solsystemet og ut til minst 100 AU (se heliopause). Dette er kjent som
den interplanetariske materie. Geomagnetiske stormer på solens overflate, for
eksempel solfakler og koronamasse-utbrudd, forstyrrer heliosfæren og skaper
romvær.

Den første strukturen innenfor heliosfæren er det heliosfæriske
strømningssjiktet, en spiralform som dannes når solens roterende magnetfelt
virker sammen med den interplanetariske materien.

Jordens magnetfelt forhindrer dens atmosfære fra å blåse bort på grunn av
solvinden. Venus og Mars har ikke magnetfelt, og solvinden får deres atmosfære
til å suksessivt forsvinne ut i rommet. Ladde partikler fra solen (solvinden)
akselererer når de fanges inn av jordens magnetfelt. Når de kolliderer med
partikler i jordens atmosfære dannes det polarlys. Ettersom slike akselerasjoner
kun skjer i visse områder av magnetosfæren forekommer polarlys hovedsakelig i
ringformede områder rundt jordens to magnetiske poler (nordlys og sørlys).

Kosmisk stråling har sin opprinnelse utenfor solsystemet. Heliosfæren beskytter
delvis solsystemet, og planetene som har magnetfelt får også en viss beskyttelse
av dette. Tettheten av kosmisk stråling i det interstellare materiet og styrken
til solens magnetfelt endres over svært lange tidsskalaer, slik at nivået av
kosmisk stråling i solsystemet varierer. Hvor mye er imidlertid ukjent.

I den interplanetare materien finnes minst to skiveformede områder med kosmisk
støv. Den første, det interplanetare støvskyen, ligger i den indre delen av
solsystemet og forårsaker zodiakallys på stjernehimmelen på grunn av at Solens
stråler reflekteres av støvet. Støvskyen ble trolig dannet gjennom kollisjoner i
asteroidebeltet siden banene deres forstyrres av de nærliggende planetene.

Det andre området med støv strekker seg fra omkring 10 AU til omkring 40 AU og
ble sannsynligvis dannet av lignende kollisjoner innen Kuiperbeltet.

Det indre solsystemet er den tradisjonelle benevnelsen for den regionen som
består av steinplanetene og asteroidene. Objektene i det indre solsystemet
ligger nær solen og består først og fremst av silikater og metaller. Radien av
hele regionen er mindre enn avstanden mellom Jupiter og Saturn.

De fire indre planetene (steinplanetene) har høy tetthet med en sammensetning
som domineres av stein og metaller, få eller ingen måner og ingen ringsystemer.
De består hovedsakelig av mineraler med høyt smeltepunkt, for eksempel silikater
som dominerer i planetenes skorper og mantler, og metaller som jern og nikkel,
som først og fremst samles i kjernene. Tre av fire indre planeter har en
betydelig atmosfære, og samtlige har en rik og varierende geologi med flere
fremtredende fenomener som nedslagskrater og vulkaner.

Merkur (0,4 AU) er den planeten som ligger nærmest solen og er den minste
planeten (0,055 jordmasser). Den er også mindre enn to av solsystemets måner –
Titan (Saturns største måne) og Ganymede (Jupiters største måne).[s 4] Merkur
har ingen naturlige satellitter og den eneste kjente geologiske strukturen
foruten nedslagskrater er åser, klipper og daler, som trolig ble dannet i løpet
av dens tidlige historie. Merkurs nesten ubetydelige atmosfære består av atomer
som har blitt blåst fra solen av solvinden. Den relativt store jernkjernen og
tynne mantelen har ikke kunnet forklares, men den fremste hypotesen er at de
ytre lagene forsvant fra planeten etter en enorm kollisjon med et annet
planetarisk objekt.[s 4][s 5][s 6]

Merkur er en av de fire terrestriske planetene. Den har en ekvatordiameter på
4 879 kilometer, som er omtrent 40 % av jordens. Merkur består av omtrent 70 %
metallisk materiale og 30 % silikater. Massetettheten er den nest høyeste i
solsystemet med 5,427 g/cm³, noe som er marginalt mindre enn jordens
5,515 g/cm³.

Venus (0,7 AU) er den andre planeten i solsystemet fra solen, og den har nesten
samme størrelse som jorden (0,815 jordmasser). Venus er også lik jorden på mange
andre måter da den har en tykk silikatmantel rundt en jernkjerne, en betydelig
atmosfære og en sannsynlig geologisk aktivitet. Men det finnes også store
forskjeller; Venus er mye tørrere enn jorden og dens atmosfære er nesten
90 ganger så tett. Venus har ingen naturlige satellitter og er den varmeste
planeten i solsystemet med en overflatetemperatur på over 400 °C. Den høye
temperaturen kommer hovedsakelig av mengden drivhusgasser, først og fremst
karbondioksid, i atmosfæren.

Det finnes ingen definitive bevis på at Venus fremdeles er geologisk aktiv i
dag, men den har ikke noe magnetfelt som hindrer atmosfæren fra å forsvinne ut i
verdensrommet. Dette skulle kunne bety at atmosfæren regelmessig fylles av
vulkanutbrudd. Med unntak av solen og månen, er Venus det mest lyssterke
objektet på vår himmel. Siden Venus går i bane innenfor jordbanen, vil den sett
fra jorden alltid holde seg innenfor en viss avstand (elongasjon) fra solen.
Dette gjør at Venus bare kan sees i øst i demringen eller i vest i skumringen,
avhengig av om den er vest eller øst for solen. Når den er synlig i demringen,
kalles den Morgenstjernen, og når den er synlig i skumringen, kalles den
Aftenstjernen.

Jorden (1 AU) er den tredje planeten i solsystemet regnet fra solen, og har den
største diameteren, massen og massetettheten av steinplanetene. Jorden er en av
planetene som har konstatert geologisk aktivitet, og som hjemsted for millioner
av arter, herunder mennesket, er den også den eneste planeten der med sikkerhet
er liv.

Planeten ble dannet for 4,54 milliarder år siden,[s 7][s 8] og de første spor av
liv kom i løpet av de første milliard årene.[s 9] Siden da har jordens biosfære
i betydelig grad endret atmosfæren og andre abiotiske betingelser på planeten
slik at aerobiske organismer har kunnet utbrede seg. Derfor har også et ozonlag
blitt dannet, som sammen med jordens magnetfelt blokkerer skadelig stråling og
tillater liv på landjorden.[s 9][s 10]

Dens flytende hydrosfære er unik blant steinplanetene og jorden er også den
eneste planeten hvor platetektonikk er observert. Jordens atmosfære skiller seg
markant fra de andre planetene siden nærværet av levende organismer har
forandret atmosfæren til å inneholde 21 % fritt oksygen.[s 9] Jordens fysiske
egenskaper, dens geologiske utvikling og dens omløpsbane har således gjort liv
mulig i denne lange perioden, og de naturlige betingelsene for liv forventes å
vedvare i ytterligere 500 millioner til 1 milliard år, hvorpå biosfæren vil gå
til grunne som følge av solens økende stråling, og livet på jorden vil opphøre.

Månen er jordens eneste naturlige satellitt og den eneste større månen hos
steinplanetene i solsystemet. Den har ikke noe annet formelt navn enn månen,
selv om den noen ganger betegnes som Luna (latin for måne) for å skille den fra
typebetegnelsen måne. Ordet måned kommer av måne. Månen har en diameter som er
omtrent en tredjedel av jordens. Middelavstand fra månen til jorden er
384 403 km, og månens diameter er 3 476 km. Månen er det eneste himmellegemet
som mennesker har reist til og landet på. Det skjedde under det amerikanske
Apollo-programmet. 21. juli 1969 (norsk tid) var Neil Armstrong og Edwin (Buzz)
Aldrin de første menneskene som satte sine føtter på månen etter den første
suksessfulle bemannede månelanding.

Den 24. september 2009 rapporterte India at NASAs radar Mini-SAR ombord i
landets første månefartøy Chandrayaan-1 hadde påvist store mengder vann i form
av is i området rundt månens nordpol, og at is fortsatt blir dannet. Forskere
som har undersøkt dataene fra radarmålingene, anslår at det kan være mer enn
600 millioner tonn is på månen.

Mars (1,5 AU) er den fjerde planeten fra solen i solsystemet. Den er mindre enn
både jorden og Venus (0,107 jordmasser). Den har en tynn atmosfære som
hovedsakelig består av karbondioksid. Overflaten er dekket med vulkaner (for
eksempel Olympus Mons) og forkastningssenkninger (som for eksempel Valles
Marineris), og viser en geologisk aktivitet som kan ha pågått inntil ganske
nylig. Overflatearealet er bare en fjerdedel av jordens, men hvis en bare ser på
landarealet (over vann) på jorden er det omtrent det samme som arealet på Mars.
Massen er kun 10 % av jordens. Atmosfæren er svært tynn, og trykket på
overflaten er bare om lag 750 Pa, ca. 0,75 % av jordens. Atmosfæren er 95,3 %
karbondioksid, 2,7 % nitrogen, 1,6 % argon og 0,4 % oksygen, karbonmonoksid og
sporgasser.[s 11] I 2003 ble også metan oppdaget fra jordbaserte teleskop,
bekreftet i mars 2004 av ESAs romsonde Mars Express.

En stor del av overflaten dekkes av et dypt lag av fint støv som blant annet
inneholder mye jern(III)oksid som gir Mars den rødaktige fargen. På grunn av
denne fargen har den fått navn etter den romerske krigsguden Mars. Mars har to
små naturlige satellitter, Deimos (skrekk) og Phobos (frykt). De er
sannsynligvis asteroider, som har blitt fanget opp av Mars' gravitasjon. Begge
er små og med ujevn fasong. Den utdødde vulkanen Olympus Mons er med sine
24 000 m det høyeste fjellet i solsystemet. Kløften/riftdalen Valles Marineris
er solsystemets største. Dalen er 4 000 km lang og opp mot sju km dyp, og kan
sammenlignes med riftdalen i Afrika.

Asteroider er hovedsakelig mindre legemer som består av ikke-flyktige materialer
som stein og metall.[s 12]

Medlemmene av asteroidebeltet ligger i omløpsbaner mellom Mars og Jupiter, fra
2,3 til 3,3 AU fra solen. Disse antas å være rester fra tiden da solsystemet ble
dannet, og materialet er trolig deler av restene etter en steinplanet som aldri
ble dannet. Denne ville etter beregningene vært omtrent fem ganger så masserik
som jorden, men påvirkningen fra Jupiters gravitasjon har gjort at materialet i
beltet aldri har kunnet samles for å vokse til en vanlig planet.[s 12]

Asteroider kan være fra flere hundre kilometer i diameter til å ha en
mikroskopisk størrelse. Alle asteroider er klassifiserte som småplaneter, men
bare Ceres har samtidig status som dvergplanet. Vesta og Hygiea kan imidlertid
klassifiseres som dvergplaneter om man kan vise at de har oppnådd hydrostatisk
likevekt, det vil si at deres form (nesten sfærisk) er et resultat av
småplanetenes egen gravitasjon.

Asteroidebeltet inneholder trolig millioner av objekter med en størrelse på over
en kilometer i diameter. Den totale massen er likevel sannsynligvis bare en
brøkdel av jordens. Til tross for det store antall objekter er beltet tynt
befolket. Romsonder passerer gjennom det regelmessig uten at noen hendelser har
inntruffet. Legemer med en diameter på mindre enn ti meter regnes vanligvis som
meteoroider.

Ceres (2,77 AU) er det største legemet i asteroidebeltet. Den har en diameter på
rett under 1 000 kilometer, tilstrekkelig for at dens egen gravitasjon har gitt
den en rund form som en dvergplanet. Da Ceres ble oppdaget i 1801 ble den regnet
som en planet. Den ble omklassifisert til asteroide på 1850-tallet, etter at en
rekke andre asteroider hadde blitt oppdaget. I 2006 ble den klassifisert som
dvergplanet.

Asteroider blir delt inn etter sine baneelement eller etter sitt opphav. De
jordnære asteroidene bruker man å dele inn i fire grupper: Apohele-astereoidene
som har hele sin omløpsbane innenfor jordens. Aten-asteroidene og
Apollo-asteroidene som krysser jordens omløpsbane. De førstnevnte har sin
middelavstand innenfor jordens omløpsbane mens de siste har sin middelavstand
utenfor. Amor-asteroidene har hele sin omløpsbane utenfor jordens, men deres
perihelium finnes like utenfor. Objekt hvis omløpsbane tar dem nærmere jorden
enn 0,05 AU bruker betegnes som potensielle farlige objekt (PFO).

I asteroidebeltet bruker man ofte å dele inn asteroidene i asteroidefamilier.
Medlemmene i disse familiene antas å ha et felles opphav i en kollisjon lengre
tilbake i asteroidebeltets historie, og har visse likheter i kjemisk og
geologisk sammensetning. Man bruker ofte også å dele visse grupper av legemer i
asteroidebeltet etter deres baneelement. Et eksempel er Hilda-asteroidene som
befinner seg 2:3 baneresonans med Jupiter. Det betyr at de gjør tre runder rundt
solen på samme tid som Jupiter gjør to. Det finnes flere slike grupper. Mens
Hilda-gruppen har stabile omløpsbaner som en konsekvens av baneresonansen, så
forstyrres for eksempel Griqua-asteroidene slik at de risikerer å bli kastet ut
av sine omløpsbaner. I asteroidebeltet finnes også nyoppdagete
asteroidebeltekometer som har befunnet seg på omtrent samme sted i rundt fire
milliarder år, men som fremdeles fremstår som kometer med typiske koma og hale.
Det er mulig at tilsvarende kometer fra solsystemets barndom er opphavet til det
vannet som finnes på jorden i dag.

De trojanske asteroidene befinner seg i planetenes lagrange-punkt, 60° før og
etter planetene i samme omløpsbane. De første trojanerne finnes i Jupiters
omløpsbane, men man har også funnet fire trojanske asteroider i to av Mars'
lagrange-punkter og seks stykker i en av Neptuns. Neptun har kanskje tusenvis av
trojanske asteroider som enda ikke er oppdaget. Teoretisk kan det finnes
trojanske asteroider til alle planeter, men man regner med at en trojansk
asteroide til Uranus og Saturn ikke skulle kunne opprettholde en stabil
omløpsbane over lengre tidsperioder.

Den ytre regionen i solsystemet er hjemmet til gasskjempene og deres satellitter
som iblant er like store som de mindre planetene. Mange kortperiodiske kometer
og kentaurer har sine omløpsbaner her. De faste objektene her består ofte av en
større andel flyktig materiale (som vann, ammoniakk og metan) enn det de
steinete himmellegemet i det indre solsystemet gjør.

De fire ytre planetene (gasskjempene) utgjør 99 % av all masse som finnes i
omløpsbane rundt solen. Jupiter og Saturn består hovedsakelig av hydrogen og
helium, mens Uranus og Neptun har større andel is. Det har blitt antydet at de
to sistnevnte tilhører en egen kategori, «iskjemper», men det er ennå ikke en
almen definisjon. Alle fire har ringer, men det er bare Saturns ringer som er
lette å observere fra jorden.

Jupiter (5,2 AU) er den femte planeten fra solen, og er den største planeten i
solsystemet. Med sine 318 jordmasser har den 2,5 ganger så mye masse som alle de
andre planetene til sammen. Jupiter består hovedsakelig av hydrogen og helium.
Jupiters høye indre varme skaper en rekker halv-permanente innslag i dens
turbulente atmosfære som for eksempel den store røde flekken. Jupiter har 67
kjente måner. De fire største, Ganymedes, Callisto, Io og Europa, viser klare
fellestrekk med steinplanetene, for eksempel vulkanisme og en varm kjerne.
Ganymedes, den største av solsystemets måner, er større enn Merkur.

Jupiter har en relativt liten steinkjerne, omgitt av metallisk hydrogen,
flytende hydrogen, og til slutt hydrogen i gassform. Det er ingen tydelig grense
mellom de forskjellige hydrogenfasene, overgangen er helt jevn.
Kjernetemperaturen er på ca. 20 000 °C. Atmosfæren inneholder derimot cirka 75 %
hydrogen og 24 % helium hvis man ser på massen, der 1 % er andre gasser.
Atmosfæren inneholder spor av metan, vanndamp, ammoniakk, og steindamp eller
-støv. Det finnes mindre mengder av karbon, etan, hydrogensulfid, neon, oksygen
og svovel. I den ytterste delen av atmosfæren finnes det krystaller av frossen
ammoniakk.

Saturn (9,5 AU) er den sjette planeten fra solen, og er lett å kjenne igjen på
sitt karakteristiske ringsystem. Den likner i stor grad på Jupiter, særlig i
sammensetningen av atmosfæren og dens magnetosfære. Selv om Saturn har 60 % av
Jupiters volum så er dens 95 jordmasser mindre enn en tredjedel av Jupiters
masse, noe som gjør Saturn til den planeten i solsystemet med lavest tetthet.
Saturn har 62 kjente måner (og tre som ennå er ubekreftet). To av månene: Titan
og Enceladus viser tegn på geologisk aktivitet, selv om de hovedsakelig består
av is. Titan er større enn Merkur og er den eneste månen i solsystemet med en
betydelig atmosfære.

Saturn er tydelig flatere ved polene enn ved ekvator; denne fasongen kalles en
flattrykt sfæroide. De ekvatoriale og polare diametrene varierer med nesten 10 %
(120 536 km mot 108 728 km), dette skyldes den raske rotasjonen og den relativt
lette sammensetningen. Saturn er den eneste planeten i solsystemet som har
mindre gjennomsnittstetthet enn vann.

Saturns ringer kan være rester av en eller flere måner som har gått i
oppløsning. Ringene består også mye av gasser. Man tror at mange meteorioder
kommer fra beltet, når deler av det går i oppløsning. Ringsystemet består av
minst 5 ringer – Ring A, B, C, D og F. Ringene kommer i rekkefølgen DCBAF.

Uranus (19,6 AU) er den syvende planeten fra solen, og er med sine 14 jordmasser
den letteste av de ytre planetene. Ulikt de andre gasskjempene kretser den rundt
solen liggende på siden. Planetens aksehelling er over 90 grader mot
ekliptikken, slik at den «ruller» rundt Solen. Den har en mye kaldere kjerne enn
de øvrige gasskjempene og gir fra seg svært lite varmestråling. Uranus har 27
kjente måner hvorav Titania, Oberon, Umbriel, Ariel og Miranda er de største.

Uranus har en kjemisk sammensetning som likner Neptuns. De to skiller seg fra
sammensetningen til de langt større gasskjempene Jupiter og Saturn. Som en følge
av denne forskjellen plasserer astronomer i visse tilfeller de to førstnevnte i
en egen kategori, «iskjempene». Mens Jupiters og Saturns atmosfære hovedsakelig
består av hydrogen og helium, har Uranus en større mengde isdannende stoffer som
blant annet vann, ammoniakk og metan i sin atmosfære. I tillegg har man funnet
spor etter hydrokarboner i planeten. Uranus har den kaldeste planetariske
atmosfæren i hele solsystemet med en minimumstemperatur på −224 °C (49 K). Den
har en sammensatt og lagdelt oppbygning av skyer, det antas at vann danner de
laveste skyene og metan de øvre skylagene. Uranus’ indre står i kontrast til
atmosfæren ettersom det for det meste består av is og stein.

Neptun (30 AU) er den åttende planeten fra solen. Til tross for at den er noe
mindre enn Uranus veier den mer med sine 17 jordmasser og har en markant høyere
tetthet. Den gir også fra seg mer stråling fra sitt indre, dog ikke like mye som
Saturn og Jupiter. Neptun har 14 kjente måner. Den største, Triton, er geologisk
aktiv med geysirer som spruter flytende nitrogen i stedet for vann som, på
jorda. Triton er den eneste større månen med en retrograd bevegelse. Neptun er
fulgt av flere småplaneter i samme omløpsbane, såkalte trojanske asteroider, i
1:1 resonans med planeten.

Neptun er svært lik Uranus i atmosfære og kjemisk sammensetning – begge består
hovedsakelig av hydrogen, helium og metan. Neptun tar imot mindre enn halvparten
så mye sollys som Uranus. Varmen som stammer fra dens indre gjør likevel at
Neptun er noe varmere enn Uranus. Neptun ligger lengre unna solen enn Uranus,
men har likevel en mye livligere atmosfære. Vindene kan komme opp i
2 500 kilometer i timen, som er den høyeste vindhastigheten i solsystemet. Den
«store mørke flekken» på Neptun hadde en diameter på omtrent 16 000 kilometer[s
13] da den ble oppdaget i 1989. I 1994 var den forsvunnet, men er erstattet av
en ny flekk på den nordlige halvkule. Flekkene ligner veldig på Jupiters store
røde flekk.

Kometer er mindre legemer i solsystemet, vanligvis bare noen kilometer i
diameter. De består hovedsakelig av is av vann og forskjellige gasser. Der har
ofte kraftig eksentriske omløpsbaner med et perihelium blant de indre planetene
og et aphelium utenfor Pluto. Når kometen når det indre av solsystemet så gjør
nærheten til solen at den isete overflaten sublimeres og ioniseres, noe som gir
opphav til en kometkoma og en lang hale som ofte er synlig fra jorden med det
blotte øyet.

Kortperiodiske kometer som har omløpstider på mindre enn 200 år antas å ha sin
opprinnelse i Kuiperbeltet. Langperiodiske kometer som har omløpstider på flere
tusen år, for eksempel Hale-Bopp, antas å ha sin opprinnelse i Oorts sky. Mange
grupper av kometer som Kreutz-gruppen har blitt dannet ved at et større objekt
har brutt sammen. Enkelte kometer med hyperbolisk, ikke-periodisk, omløpsbane
kan ha sin opprinnelse utenfor solsystemet, men det er vanskelig å bestemme
deres eksakte omløpsbane. Eldre kometer som har mistet det meste av sitt
flyktige materie, fordi solen har varmet dem opp, blir ofte kategorisert som
asteroider.

Kentaurene er isete, kometlignende legemer med en gjennomsnittlig avstand mellom
Jupiter (5,5 AU) og Neptun (30 AU). Den største kjente kentauren, 10199
Chariklo, har en diameter på rundt 250 km. Den første kentauren som ble
oppdaget, var 2060 Chiron den 18. oktober 1977. Den har også blitt klassifisert
som en komet (95P/Chiron) ettersom den viser en koma på samme måte som kometer
gjør når de nærmer seg solen. Deres omløpsbaner tar dem ofte nær de store
planetene, noe som på lengre sikt gjør at deres omløpsbaner blir ustabile og de
faller nærmere mot solen eller kastes ut av solsystemet.

Damokloider er en kategori av asteroider som har omløpsbaner som ligner de som
Halleys komet eller andre langperiodiske kometer har. Deres omløpsbaner heller
kraftig eller er retrograde og er kraftig eksentriske. De betraktes derfor ofte
som gamle kometer hvor alt flyktig materiale som gir en koma og hale har dunstet
bort. Damokloider er noen av de mørkeste objektene i solsystemet. 5335 Damocles
var den første damokloiden som ble oppdaget.

Det «transneptunske området» utenfor Neptun er fremdeles lite utforsket. Det ser
ut til stort sett å bestå av små planeter, som er sammensatt av stein og is. Det
største kjente objektet har en diameter som er en femtedel av jordens, og en
masse som er mindre enn månens. Området blir noen ganger referert til som det
«ytre solsystemet», mens andre bruker denne benevnelsen om området utenfor
asteroidebeltet.

Kuiperbeltet, områdets første del, består av en ring av fragmenter som ligner
asteroidebeltet. En forskjell er imidlertid at objektene hovedsakelig består av
is. Det strekker seg fra 30 til 50 AU fra solen. De fleste objektene er små, men
flere som Quaoar, Varuna og Orcus er store nok til å kunne klassifiseres som
dvergplaneter. Det antas at det finnes over 100 000 objekter som er større enn
50 km, men de har samlet en masse som er mindre enn en tiendedel av jordens.
Mange av objektene har en eller flere måner.

I Kuiperbeltet kjennetegnes de baneresonante objektene med sin gravitasjonelle
kobling til Neptun. Et objekt i 3:2-baneresonans gjør to runder rundt solen på
samme tid som Neptun gjør tre. Flere av disse objektene krysser Neptuns
omløpsbane, men forstyrres aldri av den store planetens ettersom de befinner seg
i perihelium når Neptun er langt borte. Et typisk eksempel på dette er Pluto.

Cubewanos, også kalt «de klassiske kuiperbelteobjektene», er oppkalt etter det
første oppdagede objektet 1992 QB1 (que-bee-one på engelsk). De befinner seg
mellom 39,5–48 AU fra solen og er uten baneresonans med Neptun. Som oftest har
deres omløpsbane lav eksentrisitet og banehelling. Det finnes imidlertid
objekter med kraftigere banehelling. Et typisk objekt er dvergplaneten Makemake.

Pluto (39 AU gjennomsnittlig) er en dvergplanet i Kuiperbeltet. Da den ble
oppdaget i 1930 ble den betraktet som den niende planeten, en betegnelse den
beholdt frem til 2006. Da ble det gitt en ny definisjon av planetbegrepet, blant
annet fordi man oppdaget Eris, en dvergplanet i Kuiperbeltet som er større enn
Pluto. Plutos omløpsbane er noe eksentrisk og heller 17° mot ekliptikken.

Pluto har fem kjente måner: Charon, Nix, Hydra, Kerberos og Styx. Charon er så
stor i forhold til Pluto at systemets massesentrum befinner seg ved en posisjon
mellom legemene. Dette gjør at de kan betraktes som ett binært system. De seks
legemene roterer rundt deres felles massesentrum mellom objektene i stedet for
rundt Pluto. Pluto og dens måner befinner seg i en 3:2 baneresonans med Neptun
og har gitt navn til Plutinoene, som alle befinner seg i samme type omløpsbane.

Orcus (39,419 AU gjennomsnittlig) er oppkalt etter den romerske guddommen Orcus,
og ble oppdaget 17. februar 2004. Etter oppdagelsen ble den funnet på bilder
tatt allerede 8. november 1951. Orcus befinner seg mellom 30,53 og 48,31 AU fra
Solen og bruker 247 år på et omløp. Det er en typisk plutino og er i 2:3
baneresonans med Neptun. Dens estimerte diameter er 946,3+74,1-72,3 og den har
en høy albedo på ~20%.

Orcus har en måne, Vanth, som ble oppdaget 13. november 2005. Orcus er en
kandidat til statusen som dvergplanet.

Varuna (42,904 AU) ble oppdaget 20. november 2000, og ble etterhvert gjenfunnet
på eldre bilder tilbake til 1953. Den befinner seg mellom 40,494 og 45,313 U fra
Solen og bruker 281 år på et omløp. Den har et areal på rundt 1003 km og har en
elliptisk form. Varuna har en moderat rødfarge, og små mengder av vannis er
oppdaget på overflaten. Observasjoner foretatt i 2002 tyder på at objektet har
en måne. Varuna er kandidat til statusen som dvergplanet.

Quaoar (43,405 AU gjennomsnittlig) ble oppdaget 4. juni 2002, og ble etterhvert
gjenfunnet på eldre bilder tilbake til 25. mai 1954. Den befinner seg mellom
41,695 og 45,116 U fra Solen og bruker 285 år på et omløp. Den har en diameter
på 1170 km og var ved oppdagelsen det største objektet i solsystemet som hadde
blitt funnet siden Pluto. Quaoar er større enn Plutos måne Charon.

Quaoar har en kjent måne, Weywot, som ble oppdaget 22. februar 2007. Quaoar er
en kandidat til statusen som dvergplanet.

Haumea (43,34 AU gjennomsnittlig) er i en 12:7-baneresonans med Neptun. Den har
to kjente måner: Hiʻiaka og Namaka. Den har en mer utstrakt ellipsoideform
sammenlignet med andre dvergplaneter. Den ble oppdaget i 2004, og fikk sitt navn
da den ble klassifisert som en dvergplanet i 2008.

Makemake (45,79 AU gjennomsnittlig) er det største kjente objektet i det
klassiske Kuiperbeltet. Etter Pluto så er den det lyssterkeste objektet i
Kuiperbeltet. Den fikk sitt navn og sin status som dvergplanet bekreftet i 2008.

Perihel er på 38,71 AE og aphel på 52,57 AE. Omløpstid om sola er 308 år.
Diameteren er anslått til 1 600 – 2 000 km. Dette gjør den kanskje til den
3. største kloden som er observert til nå i denne delen av solsystemet, etter
Eris og Pluto. Ingen måner er til nå observert i baner rundt Makemake.

Makemake ble oppdaget 31. mars 2005 av et team ledet av Mike Brown. Oppdagelsen
ble offentliggjort 29. juli 2005, samme dag som oppdagelsen av Eris ble gjort
kjent, og bare to dager etter at oppdagelsen av Haumea var gjort kjent.

Den spredte skiven (engelsk Scattered disc) overlapper Kuiperbeltet, men
strekker seg mye lengre utover. Dette området antas å være opprinnelsen til de
kortperiodiske kometene. Legemene man finner her, benevnt Scattered disc objects
(SDO), antas å ha havnet i sine omløpsbaner i forbindelse med at Uranus og
Neptun begynte å vandre utover i solsystemet like etter at de var dannet i
Solsystemets barndom. Deres perihelium finnes i det indre av Kuiperbeltet og
deres aphelium finnes iblant så langt ut som 150 AU fra solen. Eksentrisiteten
hos objektene er ofte høy, og banehellingen iblant vinkelrett mot ekliptikken.
Visse astronomer betrakter kentauerer og objekt i den spredte skiven som en del
av samme gruppe på hver sin side av Neptun.

Eris (68 AU gjennomsnittlig) er det største kjente spredte skiveobjektet. Den
skapte debatt om hva som kjennetegner en planet da det viste seg at den var
minst 5 % større enn Pluto, med en anslått diameter på 2 400 km. Den er den
største av de kjente dvergplanetene. Som Pluto er dens omløpsbane kraftig
eksentrisk med et perihelium på 38,2 AU og et aphelium på 97,6 AU, og har en
kraftig banehelling. Den har en måne, Dysnomia.

Diameteren er anslått til 2 700 km, klart større enn Pluto. Flere astronomer
kunne etter hvert bekrefte at Eris faktisk er 3 000 km i diameter, eller 700 km
større enn Pluto. Dette gjør Eris til den 9. største kloden i direkte omløp
rundt solen kjent til nå (selv om den er mindre enn minst 6 av de 8 indre
planetenes måner, inklusive Månen). Nye data viser også at Eris er 27 % mer
massiv enn Pluto. De nye resultatene, skaffet av blant annet Hubble-teleskopet
og Keck-observatoriet, indikerer at tettheten til materialet som danner Eris, er
omtrent 2 gram pr cm³. Dette betyr at Eris mest sannsynlig er bygd opp av is og
stein, noe som er meget likt sammensetningen til Pluto.

Utenfor den spredte skiven finnes det ytterligere en gruppe objekter, Extended
scattered disc (E-SDO), som har et perihelium fra 40 AU og utover. Disse antas
ikke å ha kunnet fått sine omløpsbaner som en konsekvens av Neptuns utvandring
ved solsystemets dannelse. I stedet finnes der teorier om at disse har havnet
her i forbindelse med at en stjerne har passert gjennom solsystemets
ytterkanter.

Sedna (525,86 AU gjennomsnittlig) er et stort rødaktig Plutolignende objekt med
en enorm utstrakt omløpsbane som strekker seg fra 76 AU til 930 AU fra solen.
Omløpstiden er 11 200 år. Sedna er et av eksemplene på en ny type objekter som
befinner seg i svært annerledes omløpsbaner. Mike Brown som oppdaget planeten i
2003 mener at den er et bevis for at det finnes en indre Oorts sky på samme måte
som man lenge har antatt at det finnes et ytre 100 000 AU unna. David C. Jewitt
mener imidlertid at planeten er for stor til å ha kunne bli dannet så langt ut,
at den ble dannet lengre inn i solsystemet og svært tidlig ble slynget ut i en
fjern bane. Den lave banehellingen (12°) er med på å styrke antakelsen. Noen
forklaring til den rødaktige fargen, som er i samme klasse som Mars, har man
ikke i dag. Sedna er tilstrekkelig stor til å kunne klassifiseres som en
dvergplanet, men man vet for lite om dens form.

Det transneptunske objektet (225088) 2007 OR10 ble oppdaget 17. juli 2007 av et
team ledet av astronomen Michael E. Brown ved Palomar Observatory. Det er det
største objektet i solsystemet som ennå ikke har fått et navn. Det er estimert å
ha en størrelse som ligger mellom dvergplanetene Haumea og Sedna. Dens diameter
er mellom 1 200 og 1 500 km, og dens masse har ennå ikke blitt målt. Det er ennå
ikke formelt anerkjent som en dvergplanet av Den internasjonale astronomiske
union, selv om enkelte astronomer kaller det en dvergplanet, og andre betrakter
det som en kandidat. Det befinner seg 67,21 AE unna solen, og har en
omløpshastighet rundt solen på 550,98 år. Eksentrisiteten er 0,500.

20. januar 2016 kunngjorde astronomer fra California Institute of Technology at
det med 90 % sannsynlighet finnes en niende planet utenfor Plutos bane. De
antyder at planeten har en masse opp til ti ganger jordens, befinner seg 20
ganger lenger unna enn Neptun, og at den har en omløpstid på 10 000–20 000 år.

Hvor solsystemet slutter og det interstellare rommet begynner er vagt definert.
De ytre grensene dannes av to ulike fenomener, nemlig solvinden og gravitasjon.
Den ytterste grensen for solvindens påvirkning på omgivelsene ligger omtrent
fire ganger lengre ut enn Plutos avstand til solen. Denne heliopausen anses å
være grensen der det interstellare materie begynner. Samtidig antas solens
Hill-sfære, det området der solens gravitasjon dominerer over andre masser, å
fortsette nærmere 1 000 ganger lengre ut.

Heliosfæren er delt i to separate regioner. Solvinden ferdes med cirka 400 km/s
frem til den kolliderer med plasmastrømmen i det interstellare materie.
Kollisjonene skjer ved endesjokket som ligger omtrent 80–100 AU fra solen
motvinds, og cirka 200 AU medvinds. Her bremses solvinden ned dramatisk,
kondenseres og blir mer turbulent. Den danner en stor oval form som heter
helioskallet og som ser ut og oppfører seg omtrent som en komethale og strekker
seg om lag 40 AU motvinds, men flere ganger dette i motsatt retning. De to
romsondene Voyager 1 og Voyager 2 har nå passert endesjokket og er på vei inn i
helioskallet, henholdsvis omtrent 94 og 84 AU fra solen. Den ytre grensen i
heliosfæren, heliopausen, er det punktet der solvinden til slutt avtar helt og
der det interstellare rommet begynner.

Bortenfor heliopausen, omtrent 230 AU fra solen, finnes baugsjokket, som er en
form for «plasmakjølevann» som blir avgitt av solen når den beveger seg gjennom
Melkeveien, ikke helt ulikt en båt som beveger seg gjennom vannet. Ingen
romfarkoster har foreløpig passert bortenfor heliopausen, så det finnes ingen
direkte målinger derfra. NASAs Voyagersonder forventes å passere heliospausen en
gang i løpet av det kommende tiåret, og vil da sende tilbake verdifulle data om
strålingsverdier og solvinden til jorden. Hvor godt heliosfæren beskytter
solsystemet mot kosmisk stråling er så langt et ubesvart spørsmål.

Oorts sky er en stor hypotetisk masse lengst ut i solsystemet som antas å kunne
bestå av opp til en billion (1012) isete objekter og anses å være kilden til
alle langperiodiske kometer. Den skal ligge omtrent 50 000 AU fra solen (omtrent
1 lysår), muligens så langt ut som 100 000 AU (1,9 lysår). Oorts sky antas å
bestå av objekt som ble kastet ut fra det indre solsystemet av en
gravitasjonspåvirkning fra de ytre planetene.

Objektene i skyen beveger seg svært langsomt og kan forstyrres (perturberes) av
sjeldne hendelser som kollisjoner mellom objekter, gravitasjonell påvirkning fra
passerende stjerner eller fra hele galaksen ved såkalte galaktiske
tidevannskrefter, tidevannskrefter som utøves av Melkeveien. Slike hendelser kan
forårsake at et større antall kometer begynner å bevege seg samtidig mot de
sentrale delene av solsystemet.

Mye av solsystemet er fremdeles ikke kartlagt og hva som finnes i visse regioner
er stort sett ukjent. Solens gravitasjonelle felt er anslått til å dominere
omgivelsene ut til omkring 2 lysår (125 000 AU). Lavere anslag for radius av
Oorts sky peker på at denne ikke ligger lengre ut en 50 000 AU.[s 14] Regionen
mellom Kuiperbeltet og Oorts sky, et område på flere titusentalls AU i radius,
er i praksis nesten helt ukjent. Det pågår også studier av regionen mellom
Merkur og solen som også mistenkes å kunne inneholde ukjente legemer. Imidlertid
er det kun snakk om mindre objekter i dette området.

Solsystemet befinner seg i galaksen Melkeveien, en stavspiralgalakse som med en
diameter på rundt 100 000 lysår inneholder rundt 200 milliarder stjerner. Vår
sol befinner seg i en av Melkeveiens ytre spiralarmer, som kalles for
Orion-armen eller den lokale armen. Vi befinner oss mellom 25 000 og
28 000 lysår fra galaksens sentrum og beveger oss med en hastighet på rundt
200 kilometer per sekund, noe som innebærer at det tar 225–250 millioner år for
en runde rundt galaksen. Denne rotasjonstiden kalles for solsystemets galaktiske
år. Solapex, retningen av solens bevegelse gjennom det interstellare rommet, er
omtrent mot stjernebildet Herkules og stjernen Vegas nåværende posisjon.

Solsystemets posisjon i galaksen har høyst sannsynlig hatt en avgjørende
påvirkning på livets utvikling på jorden. Omløpsbanen er nesten sirkulær og har
omtrent samme hastighet som spiralarmene, noe som innebærer at vi passerer dem
svært sjelden. Ettersom tettheten av potensielt farlige supernovaer er betydelig
større i spiralarmene, har det gitt jorden lange perioder med interstellar
stabilitet slik livet har kunnet utvikles. Solsystemet befinner seg også på
sikker avstand fra de kaotiske regionene i galaksens sentrum der nærliggende
stjerner stadig ville sende inn kometer fra Oorts sky mot de indre delene av
solsystemet, og i verste fall kanskje trekke planetene ut av sine baner. Den
intensive strålingen i denne regionen ville også hatt en negativ påvirkning på
utviklingen av komplekst liv. Til og med i solsystemets nåværende posisjon har
man spekulert i at nye supernovaer kan ha påvirket livet negativt i løpet av de
siste 35 000 årene gjennom å slynge utkastede deler av stjerner mot solen i form
av radioaktivt støv og større, kometlignende legemer.

Solsystemets nærmeste galaktiske omgivelser kalles for den lokale interstellare
skyen, et område med forholdsvis høy tetthet av gasspartikler i den ellers så
ganske tomme regionen som benevnes som den lokale boblen. Den lokale boblen er
et timeglassformet tomrom i den interstellare materien med en diameter på
omtrent 300 lysår. Det har tetthet av nøytralt hydrogen på 0,05 atomer per
kubikkcentimeter, en tidel av gjennomsnittet for det interstellare materet i
Melkeveien som helhet. Boblen inneholder høytemperaturplasma som antyder at den
kan være et resultat av flere nyere supernovaer.

Det finnes relativt få stjerner innenfor 10 lysår (95 billioner km) fra solen.
Den nærmeste er trippelstjernen Alpha Centauri som befinner seg rundt 4,4 lysår
unna. Alpha Centauri A og B er et tett bundet par av sol-lignende stjerner, mens
en liten rød dvergstjerne, Alpha Centauri C (også kjent som Proxima Centauri),
beveger seg i en bane rundt de øvrige to i en avstand av omkring 0,2 lysår. De
nærmeste stjernene utover disse er de røde dvergene Barnards stjerne
(5,9 lysår), Wolf 359 (7,8 lysår) og Lalande 21185 (8,3 lysår). Den største
stjernen innenfor 10 lysår er Sirius (8,6 lysår), en lys hovedseriestjerne som
har omtrent dobbelt så stor masse som solen. I en bane rundt Sirius finnes en
hvit dverg kalt Sirius B. De gjenstående stjernene innenfor 10 lysår er
dobbeltstjernen Luyten 726-B (8,7 lysår) og den ensomme røde dvergen Ross 154
(9,7 lysår).

Den nærmeste ensomme sollignende stjernen er Tau Ceti, som ligger omtrent
11,9 lysår unna. Den har omtrent 80 % av solens masse, og lyser med 60 % av
luminositeten. Den nærmeste kjente exoplaneten befinner seg rundt stjernern
Epsilon Eridani, en stjerne noe lyssvakere og rødere enn solen, som befinner seg
omkring 10,5 lysår unna. Dens eneste bekreftede planet, Epsilon Eridani b, har
omtrent 1,5 ganger større masse enn Jupiter og beveger i en runde rundt sin
moderstjerne på 6,9 år.

Solsystemet ble dannet fra gravitasjonskollapsen av en gigantisk molekylsky for
omtrent 4,6 milliarder år siden. Denne skyen var sannsynligvis flere lysår bred
og ga trolig opphav til flere stjerner.

Den delen av denne skyen som skulle bli solsystemet, begynte å kollapse og
vedvarende drivmoment førte til en raskere rotasjon. Skyens sentrum, der
størstedelen av massen var samlet, ble betydelig varmere enn den omkringliggende
skiven.

Etter hvert som denne sammentrukne stjernetåken roterte, begynte den å flate ut
til en protoplanetarisk skive med en diameter på omkring 200 AU og en varm, tett
protostjerne ved dens sentrum. Ved dette tidspunktet i solens utvikling anses
den å ha vært en T Tauri-stjerne. Studier av slike stjerner viser at de ofte
omgis av skiver av protoplanetar materie med masser på omtrent
0,001–0,1 solmasser, med hoveddelene av stjernetåkens masse samlet i selve
stjernen. Planetene ble dannet gjennom akkresjon fra denne skiven.

I løpet av 50 millioner år ble trykket og tettheten av hydrogen i protostjernens
kjerne tilstrekkelig stort for at en kjernefusjon kunne begynne. Temperaturen,
reaksjonshastigheten, trykket og tetttheten økte frem til en tilstand av
hydrostatisk likevekt ble nådd, der det termiske trykket utenfra tilsvarer den
gravitasjonelle kraften som forsøker å dra sammen stjernen ytterligere. Ved
dette tidspunktet ble solen en hovedseriestjerne.

Til slutt kommer de ytre lagene av solen til å støtes bort, og det som gjenstår
av solen, er en hvit dverg, et objekt med ekstrem tetthet der halvparten av
solens masse er igjen, men objektet bare er like stort som jorden. De avkastede
ytre delene av solen danner en såkalt planetarisk tåke, som sender en del av
materialet som dannet solen tilbake til det interstellare materiet.

Omkring 5,4 milliarder år frem i tid vil hydrogenet i solens kjerne nesten
fullstendig ha blitt omdannet til helium, noe som avslutter hovedseriefasen i
solens utvikling. Ved dette tidspunktet vil solens ytre lag ekspandere til
omkring 260 ganger dens nåværende diameter, og solen blir dermed en rød kjempe.
På grunn av det betydelig større overflatearealet, vil temperaturen på
overflaten bli betraktelig lavere enn den er nå som hovedseriestjerne (omkring
2 600 K som lavest).

Solsystemet kommer til å bestå som det er i dag, frem til solen begynner sin
utvikling fra hovedserien i Hertzsprung-Russell-diagrammet. Etter hvert som
solen brenner gjennom sitt lager av hydrogen, vil energiproduksjonen som hindrer
kjernen fra å kollapse, avta, noe som får den til å minske i størrelse. Det
økende trykket varmer opp kjernen, og forbrenningen av hydrogen økes. På grunn
av dette blir solen langsomt lysere, og den sender allerede ut 40 % mer varme
enn da den og solsystemet ble dannet.



https://no.wikipedia.org/wiki/Troms%C3%B8

Tromsø (nordsamisk: Romsa, kvensk: Tromssa) er en by og kommune i Troms fylke.
Den er den største byen i Nord-Norge, og den niende største kommunen i Norge.
Siden omkring 1840 har byen hatt tilnavnet «Nordens Paris». Som hovedsete for
Arktisk råd kan byen med en viss rett kalles «hovedstaden i Arktis».

Tromsø kommune hadde 73 480 innbyggere per 1. januar 2016, men med
tilstrømningen av studenter bor det over 75 000 mennesker i kommunen store deler
av året. Det sentrale byområdet består av 7 SSB-definerte tettsteder. Tromsø
tettsted på Tromsøya hadde 34 283 innbyggere per 1. januar 2016, Tromsdalen
16 483 innbyggere, Kvaløysletta 8 556 innbyggere og Hamna 4 054 innbyggere. De
fire tettstedene ble tidligere regnet som ett, men ble delt i fire som følge av
at SSB tok i bruk en ny statistisk metode gjeldende fra 1. januar 2013. I
tillegg inngår også de mindre tettstedene Kjosen (379), Fagernes (242) og Movik
(379) i byområdet, som per 1. januar 2014 hadde i alt 62 792 innbyggere.

Byens største arbeidsplasser er UiT Norges arktiske universitet (UiT) og
Universitetssykehuset Nord-Norge. Framsenteret ble opprettet 29. september 2010
og huser blant annet Norsk Polarinstitutt, som har sitt hovedsete i Tromsø.
Nordlysobservatoriet ble opprettet i 1928, og to bedrifter tilknyttet Kongsberg
Gruppen henter ned satellittdata fra verdensrommet på oppdrag fra inn- og
utland. Fiskeindustrien har stor betydning. Norges Råfisklag og Norges sjømatråd
har sine hovedkvarter i Tromsø. Også SpareBank 1 Nord-Norge har sitt sete i
byen. Tromsø er sete for Troms fylkeskommune, Fylkesmannen i Troms, Hålogaland
lagmannsrett, Skatt nord, Nord-Hålogaland bispedømme og flere mindre
institusjoner, og omkring 50%[trenger referanse] av arbeidsplassene er i
offentlig sektor.

Tromsø kommune fikk sin nåværende utstrekning 1. januar 2008 da søndre del av
Reinøya ble overført til Karlsøy kommune. Den største endringa skjedde 1. januar
1964 da bykommunen ble slått sammen med nabokommunene Tromsøysund, Kvaløy-delen
av Hillesøy (Senja-delen til Lenvik) og det meste av Ullsfjord (Svensby-området
til Lyngen). Tromsøregionen består av kommunene Tromsø og Karlsøy, og er siden
2003 en av 16 byregioner i Norge. Tromsøregionen har 75762 innbyggere per 1.
januar 2016. Siden 2010 inngår kommunene Tromsø, Karlsøy og Balsfjord i
Tromsø-områdets regionråd.

Tromsø har sjøgrense mot Lenvik i sørvest og landegrense mot Balsfjord i sør,
Storfjord i sørøst, Lyngen i øst og Karlsøy i nordøst.

Byens sentrum ligger på sørøstsida av Tromsøya, ei grønn og lav øy på 21 km².
Høyeste punkt på Tromsøya er Varden, 159 moh., nord på øya. Midt på øya ligger
vannet Prestvannet, som ble demmet opp i 1867. Bebyggelsen dekker store deler av
øya, men det er skogområder langs høydedraget som strekker seg i retning
nord–sør. På vestsida av øya er det noe jordbruksland.

Mot vest er Kvaløya forbundet med Tromsøya med den 1 220 meter lange
Sandnessundbrua. På Kvaløya ligger bydelene Kvaløysletta, som ligger umiddelbart
over brua, Storelva, Kaldfjord og Håkøybotn. Øst for Tromsøya ligger fastlandet,
som er forbundet med Tromsøya med den 1016 meter lange Tromsøbrua og den 3500
meter lange Tromsøysundtunnelen. Bydelene på fastlandet heter Tromsdalen,
Tomasjord og Kroken.

I tillegg til Kvaløya ligger deler av Ringvassøya, Norges sjette største øy,
innenfor Tromsø. Også deler av Rebbenesøya tilhører Tromsø. Ellers har Tromsø et
stort antall mindre øyer, og blant dem har Sommarøya, Hillesøya, Vengsøya og
Håkøya en vesentlig bebyggelse. Mot nordvest i kommunen ligger en forreven
skjærgård med svært spredt bebyggelse, eksempelvis har Sandøya tre innbyggere og
Musvær fem. Øya Tussøya i sørvest har også en håndfull innbyggere.

På Sommarøya og Hillesøya lengst sørvest i kommunen ligger tettstedet Sommarøy,
et fiskevær med ca. 300 innbyggere, og på Kvaløya like ved ligger jordbruksbygda
Brensholmen med ca. 300 innbyggere. Herfra kan man om sommeren ta ferge over til
Botnhamna på Senja. Andre større bygder på Kvaløya er Ersfjordbotn, Tromvik og
Kvaløyvågen, samt tettstedene Kaldfjord og Eidkjosen som er i ferd med å bli
«slukt» av byens vekst utover Kvaløya.

Utenfor de bebodde øyene ligger det flere hundre ubebodde øyer, holmer og skjær.
Den ytterste gruppa av holmer heter Auvær. Øya Gåsvær nordvest i kommunen har
ingen fast bosetting, men har et lite kapell som er i bruk under kirkehelger om
sommeren. Risøya var bebodd inntil for få år siden.

Halvøya som fastlandsbydelene i Tromsø ligger på har det samiske navnet
Stuoranjarga. Sør for byområdet ligger Ramfjordnes og den korte fjorden
Ramfjorden, samt bygda Andersdal. Nord for byområdet ligger bygdene Tønsvik,
Vågnes og Skittenelv. Det høyeste fjellet på halvøya er Hamperokken (1404 moh).
Stuoranjarga avgrenses i øst av Ullsfjorden. Langs vestsida av Ullsfjorden
ligger bygdene Oldervik, Breivikeidet og Sjursnes. Øst for fjorden ligger
Lyngenhalvøya med bygdene Lakselvbukt, Olderbakken og Jøvik. På grensa mellom
Tromsø og Lyngen kommune ligger Lyngsalpan og Troms fylkes høyeste fjell,
Jiehkkevárri (1834 moh.). Den nordøstlige delen av Malangshalvøya, i området
rundt Vikran, ligger i Tromsø kommune.

Tromsø bystyre vedtok 19. oktober 2011 å innføre parlamentarisme som
styringsmodell for kommunen. Tromsøs første byråd var et flertallsbyråd utgått
av Høyre, Fremskrittspartiet og Venstre, med til sammen seks byråder. 30.
september 2015 annonserte den påtroppende kommuneledelsen bestående av
Arbeiderpartiet, Rødt og Sosialistisk Venstreparti at parlamentarismen vil
avvikles og at det skal etableres et overgangsbyråd fram til 1. juli 2016.

Tromsø er en av få norske byer med to konkurrerende dagsaviser. Regionavisa
Nordlys er størst med et opplag på i underkant av 28 000, mens lokalavisa Tromsø
har et opplag på i overkant av 10 000. I byen Tromsø er forskjellen mellom de to
avisene mindre, 15 000 mot vel 9 000 solgte eksemplarer.

Den kvenske månedsavisa Ruijan Kaiku med et opplag på rundt 600, har også sete i
byen, det samme har kulturavisa Grus, studentavisa Utropia, samt
universitetsavisa Tromsøflaket og gateavisa Virkelig Tromsø.

Oversikten består av radiostasjoner man kan motta ved bruk av FM-båndet, og fra
radiosenderne; Tromsø 1 – Tønsnesvarden, Tromsø 2 – Storsteinen og Røstbakken.

Oversikten består av TV-kanaler som kan mottas med digitalt bakkenett, kabel
eller satellitt-mottaker. Kanaler man må abonnere på for å motta, IPTV og Web-TV
er utelatt. Kun riksdekkende kanaler med over 90% dekningsgrad i Norge er tatt
med på listen.

Byen var tidligere sete for lærerseminar og latinskole, men etablering og
oppbygging av universitetet på 1970-tallet førte til sterk vekst.

Tromsø er endepunkt for Europavei 8, som går fra Åbo via Kilpisjärvi, Skibotn og
Nordkjosbotn. Mellom Skibotn og Nordkjosbotn deler E8 trasé med Europavei 6.
Fylkesvei 858 går fra Kvaløysletta vest for Tromsø sentrum med tunnel
Larseng-Vikran til Storsteinnes i Balsfjorden. Ved Tømmerelva øst for
Storsteinnes krysser denne E6. Fylkesvei 91 går fra Fagernes, 20 kilometer sør
for Tromsø, til Breivikeidet. Herfra går det ferge over Ullsfjorden til Svensby
i Lyngen kommune. Fra Lyngseidet går det så ferge over Lyngen til Olderdalen i
Kåfjord kommune hvor den møter Europavei 6. Fylkesvei 863 går fra Kvaløysletta
via Kvalsundtunnellen til Hansnes i Karlsøy kommune.

Nord-Norgebanen er ikke utbygd til Tromsø. I 1872 ble den første
jernbanekomiteen oppretta.

Tromsø lufthavn ligger på Langnes, ca. 4 km fra sentrum. Flyplassen er Norges
femte største, med over 1,8 millioner passasjerer i året (2011). Fra Langnes er
det tolv daglige avganger til Oslo-Gardermoen. Tromsø er et viktig knutepunkt
for flytrafikken i nord. Fra Tromsø er det daglige avganger til Bodø, Trondheim,
Bergen, Harstad/Narvik-Evenes, Alta, Hammerfest, Vadsø, Kirkenes, Moss-Rygge,
Murmansk, Arkhangelsk og Longyearbyen. I tillegg går det fly til en lang rekke
mindre tettsteder og byer: Andenes, Stokmarknes, Sørkjosen, Hasvik, Lakselv,
Honningsvåg, Mehamn, Berlevåg, Båtsfjord og Vardø.

SAS, Widerøe, Norwegian, airBaltic, West Air Sweden og Nordavia har
ruteflyvinger til og fra Tromsø.

Hurtigruten har daglige anløp av Tromsø, hvis grunnlegger, Richard With, var fra
Tromsø. Nord-Norgebussen går både sørover til Narvik og østover til Alta.
Hurtigbåter sørger for rask forbindelse sjøveien både sørover og nordover.
Totalt tre hurtigbåtruter går fra Tromsø: en sørover til Harstad med anløp på
Finnsnes, en annen sørover til Lysnes på Senja med anløp på Vikran og Tennskjer,
og en nordover til Skjervøy. Fra Breivikeidet går det bilferge til Svensby i
Lyngen kommune. I tillegg er det i sommerhalvåret bilferge fra Brensholmen på
Kvaløya til Botnhamn i Lenvik på Senja. Innad i kommunen går det ferge fra
Bellvika på Kvaløya til Vengsøya. Tromsøs del av Rebbenesøya nås via
fergeforbindelsen Mikkelvik–Bromnes i Karlsøy kommune.

Tromsøs busser preges av Nobina Norge, som har konsesjon for kollektivtrafikk i
kommunene Tromsø

De to største bedriftene (målt i omsetning) som har hovedkontor i Tromsø er
SpareBank 1 Nord-Norge og Norges Råfisklag. Forøvrig er selskapene i
energikonsernet Troms Kraft betydningsfulle. Industri er av liten betydning for
Tromsø, da kun ca. 4% av arbeidstakerne er ansatt i industrivirksomhet.
Romvirksomhet har fått stor industriell betydning, blant annet med to bedrifter
tilknyttet Kongsberg Gruppen som tar ned satellittdata fra verdensrommet og
utvikler teknologiske løsninger på oppdrag fra kunder i inn- og utland. Macks
Ølbryggeri er muligens byens mest kjente merkevare, men det finnes også
dataindustri, produksjon av oljelenser og produksjon av det rekeskallbaserte
stoffet kitosan som brukes i kosmetikk. Fiskeindustrien har likevel størst
betydning, og en rekke ulike fiskeribedrifter i Kaldfjord, på Sommarøy, i
Tromvik og i Kvaløyvågen o.fl. eksporterer torsk, reker og sild for betydelige
beløp.

En stor andel av den norske fiskerieksporten selges fra Tromsø, og i tillegg til
private eksportforetak har Norges sjømatråd (tidligere Eksportutvalget for fisk)
sitt hovedkvarter i Tromsø.

Offentlige arbeidsplasser utgjør 50% av arbeidsplassene. Byens største
arbeidsgiver er Universitetssykehuset Nord-Norge, UNN, med ca. 5000 ansatte.
Videre finnes Universitetet i Tromsø med 1 800 ansatte, Høgskolen i Tromsø (som
fra 1. januar 2009 blei slått sammen med Universitetet i Tromsø), Norsk
Polarinstitutt, Troms fylkeskommune, Fylkesmannen i Troms og flere mindre
institusjoner.

Arkeologiske funn viser bosetting 9 000 år tilbake. I Tønsvika like ved Tromsøya
har det blitt funnet omfattende spor etter bosetning fra eldre steinalder. Noen
av fjordområdene rundt byen har det eksistert samiske boplasser. Høvdingen Ottar
fra Hålogaland, som levde på slutten av 800-tallet, er antatt å ha bodd i sør
for dagens Tromsø kommune. Han omtalte seg selv som boende «lengst nord av alle
nordmenn». I det islandske sagaen Rimbegla fra 1100-tallet heter det seg at
Malangen skilte norrøn fra samisk bosetning, men det har også vært noe spredt
norrøn bosetning nord for dette - blant annet finner man både samiske og norrøne
spor fra jernalderen på søndre Kvaløya.

I 1252 bygde Håkon Håkonsson kirke på Tromsøya, da verdens nordligste kirke,
Ecclesia Sanctae Mariae de Trums juxta paganos (Sankta Maria nær hedningene),
for å markere at dette var norsk land. 'Hedningene' som her var omtalt, var
samene. Denne kirken står det ingenting igjen av, men den har muligens vært en
enkel stavkirke. En madonnafigur som nå står i Elverhøy kirke, har muligens
prydet denne første kirken. Kirken var også en av landets 14 kongelige kapeller,
som var kongens eiendoms, og ikke kirkens.

Kanskje fra samme tid stammer Skansen i Tromsø, en middelalderborg av torv og
stein til beskyttelse mot karelernes og russernes herjinger.

Tromsø var utover i middelalderen og i nytida et lite kirkelig sentrum. På grunn
av kirken har folk kommet roende fra et vidt distrikt fra havet og inn til
grensa for å delta i gudstjeneste, noe som også betydde handel og muligens
mindre noble aktiviteter. For å kunne overnatte, hadde folk satt opp kirkestuer
nedenfor kirken på Prostneset. I en svært tynt befolket region fremsto dermed
Tromsø som et lokalt møtested. Det var også på denne tida en norsk utpost i et
område bebodd stort sett av ikke-nordmenn, men også et grensefort mot et
uavklart territorium - enda på 1300-tallet hadde russerne skatterett langs
kysten til Lyngstuva og innlandet til Skibotnelva eller Malangselva, mens Norge
hadde skatterett til og med Kolahalvøya. I løpet av de neste par hundre år ble
imidlertid Norges nordøstlige grense forskjøvet langt i retning av Kola, slik at
Tromsø mistet sin karakter som utkantby.

I 1789 ble det bergenske handelmonopolet opphevet, og folk i Nord-Norge kunne
handle med hvem de ville. Dette året ble også Tromsøs eldste hus, Tollbua på
Skansen, bygd for å administrere skatter og avgifter fra den nye handelen. Byene
Hammerfest og Vardø ble grunnlagt samme år. Man ville også ha en tredje by i
Nord-Norge, men striden sto om hvor den skulle ligge. Kandidater var Gibostad på
Senja samt Gausvik og øya Kjøtta ved Harstad. Valget falt til slutt på Tromsø,
og byen fikk kjøpstadsprivilegier undertegnet av Christian VII i 1794. På dette
tidspunktet bodde det ca. 80 mennesker i Tromsø.

Byen gikk trange tider i møte, fordi Norge ble viklet inn i Napoleonskrigene. I
1812 ble byen angrepet av engelske styrker, men i slaget ved Pølsehamna (nord
for brua) satte den lille dansk-norske garnisonen seg så kraftig til motverge at
engelskmennene ikke våget å gå inn i selve byen. Angrepet skjedde den 2. august
1812, og datoen er fortsatt en merkedag i det danske sjøforsvar. Det verdifulle
kornlageret på Skansen ble reddet. I disse vanskelige årene ble pomorhandelen
med Russland stadig viktigere.

Den første skuta gikk til ishavet i 1820, og fra 1850 var Tromsø Norges førende
ishavsby, tidligere var det Hammerfest. Ishavsfangsten skulle få avgjørende
betydning for byens vekst. Fiskehandelen gjorde imidlertid at veksten i Tromsø
skjøt fart fra 1820 og utover, og etterhvert strakte byens handelsforbindelser
seg helt fra Arkhangelsk til Sentral-Europa. Rundt 1860 går imidlertid byen inn
i en nedgangstid. I løpet av 1820-årene var hele området langs indre havn fra
Strandtorget i sør mot dagens bruhode i nord et sammenhengende byområde av
brygger, bolighus og med store hager. Tromsøborgere ønsket å bygge ut landsteder
på Tromsøya, og fra 1830 kunne man kjøpe «stykker» på øya. Forhåpningen,
Nøysomheten, Charlottenlund og Sommerlyst er navnet på slike gamle stykker,
eller løkker/landsteder. I perioden var Sjøgata hovedgata, mens dagens Storgate
var en bakgate med mer beskjeden bebyggelse. De gamle kirkestuene ble flyttet
sør for Strandskillet, det vil si ut av byen, og området ble etter hvert et
fattigkvarter.

Byen ble bispesete i 1803, og Tromsø Seminarium (senere lærerskole, og Høgskolen
i Tromsø) ble flyttet hit fra Trondenes i 1848. Tromsø Museum kom til i 1872.
Besøkende på 1800-tallet ble ofte svært overrasket over dannelse,
språkkunnskaper og kultur i Tromsø, og en gjestende tysker kalte byen «Nordens
Paris», mens Bjørnstjerne Bjørnson rapporterte til sin Karoline at «her er kun
champagne og spetakkel».

Ishavsfangsten, som foregikk i et område fra Karahavet øst for Novaja Zemlja til
Davisstredet vest for Grønland gjorde imidlertid at tromsøværingene hadde god
greie på og lang erfaring med ekstreme forhold. Dermed var mannskap fra Tromsø
og distriktet rundt verdifulle for ekspedisjoner til Arktis. Roald Amundsen,
Umberto Nobile og Fridtjof Nansen var hyppige gjester i Tromsø. Verdens søkelys
ble spesielt rettet mot byen i årene 1926 og 1928 i forbindelse med Nobiles og
Amundsens ekspedisjoner til Nordpolen.

I 1940 var Tromsø det frie Norges hovedstad i tre uker mens Oslo og Sør-Norge
var okkupert. Kong Haakon og regjeringen forlot imidlertid Tromsø med krysseren
«Devonshire» 7. juni 1940. Slagskipet «Tirpitz» ble senket ved Håkøya utenfor
Tromsø 12. november 1944. Ellers unngikk byen dramatiske krigshandlinger. Under
tvangsevakueringen av Nordtroms og Finnmark ble det på det meste den 14.
november 1944 registrert 7381 evakuerte. Samtidig var det ankommet om lag 6000
tyske soldater fra Finland, i tillegg til 8000 soldater tilhørende garnisonen i
Tromsø.

I tida etter den andre verdenskrig ble Tromsø en nedslitt by. Siden byen var
intakt, ble materialer og penger satt inn andre steder i landsdelen. Fra
1960-tallet skulle veksten imidlertid skyte voldsom fart. I 1964 ble bykommunen
Tromsø slått sammen med nabokommunene Tromsøysund, Hillesøy og Ullsfjord, og
fikk da sin nåværende utstrekning. På dette tidspunktet hadde kommunen ca.
32 000 innbyggere. Siden 1964 har byens befolkning blitt mer enn fordoblet til
dagens innbyggertall på nær 66 000.

Flyplassen i Tromsø ble åpnet i 1964. Byens universitet ble vedtatt opprettet i
1968 og åpnet i 1972. Polarmiljøsenteret ble åpnet i 1998. I november 2005 åpnet
nybygget til Hålogaland Teater.

Kommunens våpenskjold ble først foreslått i 1855, og har siden 1941 hatt
følgende blasonering: «I blått en gående sølv rein». Siden 1941 har byvåpenet
hatt et skjold med en såkalt nyfransk form (se bilde), og omfattet en murkrone
med fem tårn.

Tromsø har et rikt kulturtilbud, med veletablerte kulturinstitusjoner som
Hålogaland Teater, Nordnorsk symfoniorkester, og Nordnorsk Kunstmuseum. Videre
har byen et levende musikkmiljø, en rekke amatørteatertrupper og flere private
galleri.

I juni arrangeres den årlige musikkonkurransen Top of the World International
Piano Competition for klassiske pianister.

Tromsø ishall ble etablert i 2010 på Templarheimen idrettspark, hvor Tromsø
Hockey bruker hallen. Tromsdalen kunstisbane brukes av Tromsø Skøyteklubb.

Tilnavnet «Nordens Paris» har sin opprinnelse fra tida rundt 1840. Jentene fra
Tromsø gikk kledd som parisiske sypiker het det da. En tysk turist, G. Hartung,
skrev i en reiseskildring: «Stokholm gjelder for Nordens Paris. Skal det
beboende høje Norden ogsaa have et, kan det kun være Tromsø.» Siden Paris på
dette tidspunkt var verdens sentrum, var det svært vanlig å sammenligne enhver
by det var noe med, med Paris. En annen årsak var at svært mye av pengestrømmen
fra fiskeriene i nord konsentrerte seg i Tromsø, noe som førte til økonomisk
vekst og høyt privat forbruk og det ble ikke uvanlig å importere for eksempel
moteklær direkte fra Kontinentet i stedet for gjennom handelshusene i Oslo. Den
sterke handelen med kontinentet kan også sies å ha hatt betydning og konsekvens
ved at flere steder i byen har franske navn, blant annet så heter moloene
(pirene) i byen, sjeté. I nordre del av havnebassenget finner vi Nordsjeteen og
i sør, Sørsjeteen.

Tromsø sentrum er den største samlingen av historiske trehus nord for Trondheim,
og har mange maleriske partier med hus i empire og sveitserstil, godt iblandet
mer moderne arkitektur. Blant karakterbyggene i sentrum kan nevnes:

Skansen er kommunens tusenårssted. Skansen er et festningsverk og anses å være
det mest verdifulle kulturhistoriske anlegget i kommunen. Festningsvollen er det
eneste synlige middelalderspor i byen. Festningsverket har opprinnelig hatt
vollgrav og er antatt anlagt midt på 1200-tallet av Håkon Håkonsson. Det kan
være fra 1000-tallet.

Bygningene på Skansen er de eldste bygningene i Tromsø. De har tidligere vært
brukt som tollbod, bolig, skoler, epidemilasarett, aldersheim og bymuseum.

Roald Amundsen er beæret med to statuer og dessuten minnesmerke over
Latham-flyet. Det er også statuer av kong Olav V og Haakon VII i parkene i
sentrum.



https://no.wikipedia.org/wiki/Stavanger

Stavanger er en by og kommune i Rogaland som ligger sørvest i Norge. Stavanger
er Norges fjerde største bykommune med 132 102 innbyggere (per 1. april 2015) og
Norges tettest befolkede kommune. Kommunen ligger på Nord-Jæren og utgjør sammen
med Sandnes, Sola og Randaberg landets tredje største byområde med 242 819
innbyggere. Stavanger kommune grenser i nord til Randaberg og Rennesøy, i sør
til Sandnes og i vest til Sola. Stavanger er administrasjonssenteret i Rogaland
fylke og sete for fylkesmannen, fylkesadministrasjonen og Stavanger bispedømme.
Byen er også sete for Stavanger tingrett, Rogaland politidistrikt og
sjødivisjonen i Statens kartverk. Stavanger blir regnet som det administrerende,
økonomiske og kulturelle senteret i fylket og er residensby for flere aktører og
institusjoner innen kultur, finans, helse, forskning og utdanning.
Stavangerregionen består av 13 omkringliggende kommuner ifølge storbymeldingen
fra 2002. Per 1. april 2015 var folketallet i regionen 332 405. Regionen har
over 70 % av innbyggerne i Rogaland og rett under 25 % av innbyggerne på
Vestlandet.

Stavanger regnes i dag som sentrum for oljeindustrien i Norge og er en av
Europas energihovedsteder og kalles ofte «oljehovedstaden». Forus Næringspark
ligger på kommunegrensen mellom Stavanger, Sandnes og Sola og er en av landets
største næringsparker med 2 500 bedrifter og nærmere 40 000 arbeidsplasser.
Nordens største selskap, Statoil, har sitt hovedkontor på Forus i Stavanger, og
i tillegg har flere internasjonale olje- og gasselskap sitt norske kontor i
byen. Som et resultat av dette regnes byen for å være svært internasjonal, med
en innvandrerandel på 21,1 %. Flere statlige aktører som Petoro,
Oljedirektoratet og Petroleumstilsynet har også sine hovedkontor i Stavanger.
Stavanger huser også flere institusjoner for høyere utdanning, hvor
Universitetet i Stavanger er det største. Universitet tilbyr flere
doktogradsprogrammer, blant annet i petroleumsteknologi og offshoreteknologi.
Byen er også residensby til Stavanger universitetssjukehus (SUS), Helse Vest,
Norsk Oljemuseum, forskningsinstituttet International Research Institute of
Stavanger, Rogaland Teater, Stavanger konserthus, Gastronomisk Institutt og
rekruttskolen KNM Harald Haarfagre. Stavanger lufthavn ligger i nabokommunen
Sola og er en av Nordens mest trafikkerte lufthavner.

Stavanger arrangerer annenhvert år Offshore Northern Seas, som er verdens nest
største utstilling og konferanse for energisektoren. Gladmatfestivalen
arrangeres også hvert år i Stavanger og regnes å være en av Skandinavias ledende
matfestivaler. Byen er også kjent for å være en av landets fremste kulinariske
klynger. Stavanger var i 2008 europeisk kulturhovedstad, og byen var også
vertskap for utdelingen av Spellemannprisen fra 2013 til 2015.

Kommunen dekkes av de nedre og midtre lag av skyvedekket til den kaledonske
fjellkjedefoldingen, med nederst glimmerskifer og fyllitt i øst, og øverst
granitt og øyegneis fra midtre og yngre proterozoikum helt sørvest i Stavanger
(og i Sola kommune).

Stavanger er en del av Låg-Jæren, et flatt landområde som hovedsakelig består av
myr, sand, aur og stein. Stavanger grenser til havet i vest og Boknafjorden i
nordøst. Låg-Jæren strekker seg fra Ogna-elven i sør til Tungenes i nord, der
den nordligste delen inkludert Stavanger kalles Nord-Jæren. Byen ligger i et
kystlandskap hvor størsteparten av kommunens areal ligger mellom 0 og 50 moh.
Landskapet har et karakteristisk utseende med knauser og hauger hvor det ikke er
bebyggelse eller landbruk. Byen er nært knyttet til sjø og vann, med fem
innlandsvann og tre fjorder (Hafrsfjord, Byfjorden og Gandsfjorden). Sjø og vann
danner landskapsrom og linjedrag og gir samtidig en rik strandsone med
vegetasjon og dyreliv.

Terrenget er lavtliggende. 49 % av arealet ligger under 20 moh., mens 7 % er
60 moh. Stavangers høyeste punkt er Ullandhaug (138,95 moh.), fulgt av
Jåttånuten (137,87 moh.).

Byen har vokst frem på begge sider av et søkk som går tvers gjennom terrenget
med brattheng og bakker opp fra bunnen. I forlengelsen av Boknafjorden og
Byfjorden skjærer Vågen seg inn i søkket fra nordvest, mens Hillevågsvatnet
trenger seg inn fra Gandsfjorden ved Strømmen i sørøst. Breiavatnet ligger
mellom de to fjordtarmene.

Sjøen er fortsatt en viktig transportvei mellom byen og nordfylket i Rogaland.
De bebodde delene av byen er på fastlandet og øyene Hundvåg, Buøy, Austre Åmøy,
Langøy, Bjørnøy, Roaldsøy, Ormøy, Steinsøy, Engøy, Sølyst, Grasholmen, Vassøy,
Lindøy, Hellesøy, Tunsøy og Kalvøy.

Kommunens areal er 54,19 km² og 67,67 km² inkludert øyene (13,48 km²).
Innlandsvannene utgjør samlet 3,5 km². De største er Store Stokkavatn
(2,19 km²), Hålandsvatnet (0,63 km², Stavangers del) og Mosvatnet (0,46 km²).
Midt i sentrum av byen ved Stavanger domkirke ligger Breiavatnet.

Stavanger har et typisk atlanterhavsklima. Det er mye nedbør, men under
gjennomsnittet for Vestlandet. Det sies at det ikke er regn, men «våt luft»,
også kalt «fløyelsregn». Stavanger er åpent og svært utsatt for stormene fra
Nordsjøen om høsten og i januar. Vinteren er mild og snøfattig, og
sommertemperaturen ligger over landsgjennomsnittet. Vintertemperaturen er
sjeldent under –4 °C, og om sommeren er den sjelden over 24 °C. Meteorologisk
institutts statistikk er fra en værstasjon på Stavanger lufthavn, Sola, og kan
avvike noe fra kommunens faktiske værforhold.

Kystklimaet ved Nord-Jæren er varmere enn geografiske forhold normalt skulle
tilsi på grunn av Golfstrømmen, og dette gir byen et varm klima tross at
Stavanger ligger litt under samme breddegrad som sørspissen av Grønland. På den
lengste dagen i året går solen ned noen minutter før 23.00, mens mørket faller
på ved ettiden og det lysner i tretiden. På vinterhalvåret er solen oppe fra
9.00 til 16.00 på den korteste dagen. Beliggenheten ved havet og så langt nord
gir Stavanger det jærske lyset som er Norges motsvar til lyset på Skagen.

Gjennomsnittstemperaturen på årlig basis for Stavanger er 7,4 °C, og den
gjennomsnittlige nedbørmengden er på 1 180 mm. Gjennomsnittstallene er fra
målinger gjort over en trettiårsperioden fra 1961 til 1990 på Sola.

Stavangers bydannelse startet med bebyggelsen langs Vågen og innerst med
Domkirken. Frem til 1800-tallet grodde byen sakte og uorganisert. Tradisjonelt
regnet man området innenfor Skolebekken, Breiavatnet og langs Løkkeveien ned til
Vågen og ut til Sandvigå som byen. Den første byutvidelsen ble besluttet ved lov
den 12. juli 1848. Med virkning fra 1. januar 1849 ble de såkalte «Forstedene»
overført fra Hetland kommune, det vil si Konventgrunnene, Pedersgjeret,
Blåsenborg, Verket, Rosenkildehagen, Bergeland, Kannik og en mindre del av
Bispeladegård (tilsvarer omtrent området fra Spilderhaug sørvestover til krysset
Kongsteinsgata-Kikebakken og videre sør-sørvestover til Lagård gravlund og
Kongsgata). Neste utvidelse kom ved lov av 25. januar 1866, da det ble bestemt
at «Samtlige Stavanger By tilliggende Egenæsløkker og Øer» fra 1. januar 1867
skulle sortere under byens myndighet. Dette tilsvarer Sølyst og Grasholmen og
området fra Kalhammerviken sørvest over til Byhaugen, deretter sørover til
Mosvatnet i nærheten av Hjaltlandsgata, langs Mosvatnet mot øst til omtrent på
midten på vannets østre bredde, deretter nordøst til Peder Klows gate/Erlands
gate, videre sørøst til Kong Carls gate, langs Kong Carls gate til Vålandsgata
og til slutt mot nord til Kongsgata.

Den 4. mai 1878 ble neste byutvidelse bestemt. Den 1. januar 1879 ble byen
utvidet med deler av Hetlands prestegård (Storhaug) med blant annet Lervig og
Kjelvene i øst, deler av gården Bispeladegård og deler av Våland i sør samt en
stripe av Tasta langs sjøen i nord. I tillegg ble Buøy og Engøy innlemmet i
Stavanger, mot byens protest. Det ble fra Stavangers side hevdet at disse øyene
«aldrig har været og neppe nogensinde vil blive, hvad man kaller By». Den første
byutvidelsen på 1900-tallet kom den 1. juli 1905. Fra 1. januar 1906 ble
ytterligere enkelte deler av Hetland prestegård (Storhaug) og Våland innlemmet i
byen. Ved lov av 29. juni 1923 ble deler av Tasta, Tjensvoll, Våland, Hillevåg
og resten av Hetlands prestegård innlemmet i byen.

I tilknytting til Schei-komiteen ble det i 1964 fastslått at Hetland
herredskommune, unntatt Riska sokn og Dale (som ble en del av Sandnes), fra 1.
januar 1965 i sin helhet skulle slås sammen med Stavanger bykommune. Samtidig
ble Madla kommune innlemmet i Stavanger. Sammenslåingen økte byens areal fra
11,31 km² til 70,04 km² og folketallet økte fra 52 164 til 78 435 innbyggere.

Befolkningstilveksten siden kommunesammenslåingen med tidligere Hetland og Madla
kommuner i 1965 er på 42 969, fra folketallet på 78 356 i 1965.

I nyere tid har det vært flere debatter om kommunesammenslåing på Nord-Jæren.
Flere har foreslått at Stavanger bør slås sammen med Sandnes, Sola og Randaberg,
som alle utgjør en del av tettstedet Stavanger/Sandnes. I november 2008 kom det
flere forslag om å starte en prosess for kommunesammenslåing, blant annet
foreslo AP politiker Odd Kristian Reme i Stavanger å bygge rådhus på Forus.
Forslaget skapte stor debatt og ble støttet av administrerende direktør Jostein
Soland i Næringsforeningen, men ordfører Leif Johan Sevland ville beholde et
eventuelt rådhus for en storkommune i Stavanger sentrum. Rennesøy-ordfører
Ommund Vareberg fremmet ideen om at Rennesøy skulle gå inn for
kommunesammenslåing med Stavanger.

Stavanger kommune hadde til sammen 8 499 ansatte per mars 2012.[trenger
referanse].

Stavanger er sete for Stavanger tingrett, Rogaland politidistrikt med hovedsete
i Stavanger politistasjon og Stavanger fengsel på Finnestad nordvest i kommunen.

Stavanger regnes som sentrum for oljeindustrien i Norge og kalles ofte for
«Oljehovedstaden». Dette på grunn av at flere statlige kontorer i tilknytning
til oljen ligger her, slik som Oljedirektoratet, Petroleumstilsynet og det
statlige aksjeselskapet Petoro har sine hovedkontorer i Stavanger. Sjøkartverket
holder også til i Stavanger.

Byens største helseinstitusjon er Stavanger universitetssjukehus som er Norges
fjerde største sykehus i antall opphold og eies av helseforetaket Helse
Stavanger. Gamle Stavanger Sykehus er en underavdeling av SUS, men brukes i
liten grad til medisinske formål og huser også administrasjonen til Rogaland
fylkeskommune.

Universitetet i Stavanger ble opprettet i 2005, ved en oppgradering av Høgskolen
i Stavanger . Universitetet har om lag 9 000 studenter og 1 000 ansatte og er
organisert i tre fakulteter: humanistisk, samfunnsvitenskapelig og
teknisk-naturvitenskapelig. Universitetet ligger på Ullandhaug. Høgskolen i
Stavanger (HiS), som var forløperen til universitet, ble etablert 1. august
1994, da seks statlige og en privat høyskole i Stavanger fusjonerte.

Misjonshøgskolen ble etablert i 1843, og har om lag 300 studenter fra ca. 20
land. Høgskolen ble i 2008 akkreditert som vitenskapelig høgskole. MHS er eid av
Det norske misjonsselskap. Senter for Interkulturell Kommunikasjon (SIK) er
tilknyttet misjonshøgskolen.

Kunstskolen i Rogaland ble etablert i 1978, med en forhistorie tilbake til 1957.
Scandinavian School of Management tilbyr høgskolestudier i markedsføring og
ledelse. Skolen er 92,5 % eid av John Bauer-konsernet. Solborg Folkehøgskole tar
årlig imot vel 140 elever og eies av Normisjon. Andre private skoler er
International School of Stavanger, The British International School of Stavanger
og Stavanger franske skole som er i samme lokaler som Kampen skole.

Andre skoler i byen er Bedriftsfagskolen Stavanger, Noroff Instituttet
Stavanger, Utdanningshuset Stavanger, Acta Bibelskole, BI Stavanger, Fjelltun
Bibelskole, Folkeuniversitetet Stavanger, Imente Fagskole Stavanger, Nor
Offshore Stavanger, Norges Kreative Fagskole Stavanger, Næringsakademiet
Stavanger Peteka – Stavanger, PNI Opplæringssenter og Stavanger Offshore
Tekniske Skole.

De videregående skolene sorterer inn under Rogaland fylkeskommune, men i
Stavanger kommune ligger skolene St. Olav, St. Svithun, Stavanger katedralskole,
Kongsgård, Hetland, Jåttå, Godalen og Bergeland.

Stavanger er delt inn i syv bydeler og har et bystyreutnevnt bydelsutvalg som
skal være et bindeledd mellom bydelene og kommunen sentralt. Bydelene har liten
beslutningsmyndighet direkte sett,[trenger referanse] men har uttalerett i de
fleste saker som angår sitt område.

Oppvekst- og levekårsstatistikk for kommunen er delt i fire områder uten
avgrensning for bydeler. Områdene er Eiganes og Tasta, Hinna og Hillevåg,
Storhaug og Hundvåg og Madla. Arbeids- og velferdsetaten (NAV) som åpnet 3. juli
2006 benytter også denne inndelingen.

Hundvåg bydel består av flere øyer som er forbundet med Storhaug og Stavanger
via Bybrua som ble åpnet i 1978. Hundvåg er 6,41 kvadratkilometer stor, og har
12 631 innbyggere (2007). Bydelssenteret er Hundvågkrossen som ligger på øya
Hundvåg. Av industri kan det tradisjonsrike Rosenberg Verft som ligger Buøy
nevnes.

Tasta bydel består av nordre del av tidligere Hetland herred. Bydelen utgjør
nordre del av kommunen og omfatter området nord for Stokkavatnet og Byhaugen.
Austre Åmøy, som har fastlandsforbindelse via Rennfast og Randaberg, inngår i
Tasta bydel. Tastaveden, ca. 3 km nord for Stavanger sentrum, er bydelens
største friområde og høyeste punkt (92 meter over havet), fulgt av Tastavarden
(79 moh.)

Eiganes og Våland er vest i kommunen og deler av Stavanger sentrum ligger i
denne bydelen. Bydelen har 20 126 innbyggere (2006). Eiganes og Våland bydel
består av vestre del av bysenteret og området vestover til Stokkavatnet.
Bydelens landareal er 7,01 km². Stavanger domkirke, Byparken, Breiavatnet og
Kongsgård videregående skole ligger innenfor bydelens grenser.

Madla utgjør vestre del av kommunen og omfatter området vest for Stokkavatnet og
Ullandhaug. Madlakrossen er bydelssenter for Madla bydel. Bydelens landareal er
13,87 km². ``Madla var egen kommune i perioden 1930–65. Kommunen ble opprettet i
1930, da Håland herred ble delt i to. Madla ble slått sammen med Stavanger
kommune den 1. januar 1965. Her ligger KNM Harald Haarfagre, også kjent som
Madlaleiren.

Storhaug ligger nordøst i kommunen. Storhaug bydel består av halvøya øst for
Vågen, Breiavatnet og Hillevågsvatnet samt øyene uten bro- eller
tunneltilknytning til fastlandet. En gravhaug fra bronsealder og jernalder, ca.
1500 f.Kr. – 800 e.Kr. har gitt bydelen sitt navn.

Hillevåg ligger midt i kommunen, med Mosvatnet i nord og Ullandhaug i vest,
Gandsfjorden i øst og Sørmarka i sør. Hillevåg var en del av tidligere Hetland
herred. Tjensvoll var egen bydel frem til 1987, da flere bydeler i kommunen ble
sammenslått. Hillevåg huser viktige institusjoner som Stavanger
universitetssjukehus og Universitetet i Stavanger.

Hinna er en av bydelene som har hatt størst vekst de senere årene. Bydelen
grenser til Gandsfjorden i øst, Sandnes i sør, Sola i vest og Hillevåg i nord.
Bydelens landareal er 15,00 km² og kommunens høyeste punktet er Jåttånuten, 139
moh. Det har tidligere vært mye offshore-industri i Jåttåvågen, men området er
under ombygging og blant annet ligger Viking Stadion her.

Stavanger er knyttet godt sammen til resten av fylket, tross Boknafjorden som
deler fylket i tre. E39 med motorvei forbinder Stavanger og Sandnes, og
fortsetter via Rennfastsambandet i undersjøiske tunnel og ferjesamband mot
Haugesund.

Veitrafikk på riksvei 44 går sørover gjennom bydelene Hillevåg og Hinna til
Sandnes. Madlaveien ned mot Kannik er en av de mest trafikkerte veistrekningene
i byen og hadde i 2001 en årsdøgntrafikk på 45 000 kjøretøyer, mens Motorveien
langs E39 har[når?] en årsdøgntrafikk på nesten 65 000 kjøretøyer.

Kollektivtrafikken i Stavanger og Nord-Jæren administreres av Rogaland
Kollektivtrafikk RKT under merkenavnet Kolumbus, og bussene kjøres av Boreal.
Kolumbus sine busser er lett gjenkjennelig med grønne farger. Byterminalen og
området rundt Breiavatnet er sentrums knutepunkt for bussene.

Jernbanen mellom Egersund og Stavanger åpnet 27. februar 1878. Jærbanen fikk
dobbeltspor mellom Stavanger og Sandnes i 2009.

Stavanger lufthavn, Sola ligger i Sola kommune ca. 14 km fra Stavanger sentrum.
Flyplassen Sola ble åpnet i 1937. Flyplassen har betydelig helikoptertrafikk til
og fra oljeplattformer i Nordsjøen. Flyplassen har direkte forbindelse med
Aberdeen, Alicante, Amsterdam, Bergen, Berlin/Schöenefeld, Billund, Esbjerg,
Frankfurt, Fuerteventura, Graz, Göteborg, Hannover, Innsbruck, Kraków,
Kristiansand, Kristiansund, København, Lanzarote, Las Palmas, London/Gatwick,
London/Heathrow, Málaga, Murcia, Newcastle, Oslo, Paris/Orly, Praha, Riga,
Rygge, Salzburg, Sandefjord, Skien, Tenerife, Trondheim, Warszawa og Ålesund.
Størsteparten av trafikken kommer likevel fra ruten til Oslo, som har cirka 25
daglige avganger.

Bilferge går fra Stavanger til Tau i Strand kommune og til befolkede øyer i
Boknafjorden. Det går også hurtigbåter fra Stavanger til Ryfylke, i rutene til
Finnøy, Strand, Suldal og Sauda. Flaggruten trafikkerer strekningen Stavanger -
Kopervik - Haugesund - Stord - Bergen. Internasjonale ferger gikk tidligere fra
utenriksterminalen ved Strandkaien i Vågen. Den siste ruten til DFDS Seaways
mellom Stavanger og Newcastle ble nedlagt 1. september 2008. Den nye
utenriksterminalen ved Risavika på Sola, som sto ferdig 1. oktober 2008, skal ta
over utenlandstrafikken

Rådhuskvartalet og svømmehallen varmes mest av 500 kW varmepumpe og biogass fra
kloakk.

Den norske kirke har 67,7 % av befolkningen i Stavanger som medlemmer (2014).
Den norske kirke er organisert i 17 menigheter, fra Vardeneset i nord til Gausel
i Sør, fordelt på to prostier i kommunen: Ytre Stavanger prosti og Stavanger
domprosti. Menighetene samarbeider i Stavanger kirkelige fellesråd.

Stavanger var bispesete fra 1120-tallet til 1682 da det ble overfør til
Christianssand stift, men 1. januar 1925 ble Stavanger bispedømme
gjeninnstiftet. Reinald var Stavangers første biskop og den første personen i
Stavanger vi kjenner navnet til. Kong Magnus – kanskje Magnus Erlingsson, skrev
et privilegiebrev til Stavangerbiskopen Eirik Ivarsson hvor han gav hele «bøen»
(ordet betyr bosted, og har vært tolket både som by og gård) til biskopen.

Relikviet av St. Svithuns arm var i et relikvieskrin på høyalteret i domkirken.
Helgenene forsvant brått fra det kirkelige liv ved reformasjonen, men minnet om
St. Svithun lever allikevel videre. St. Svithuns plass er etter hvert forsvunnet
fra bybildet, det samme gjelder Maskinhusets sykkelmerke Svithun. Men fortsatt
finnes St. Svithun skole og St. Svithun videregående skole, St. Svithuns gate,
Syftesokbakken og Syftesokveien. Syftesok er det norske folkelige navnet på
Svithuns festdag. Fra 13. mars 1898 har byen igjen hatt en kirke viet til St.
Svithun. Da ble den første katolske kirken i byen siden reformasjonen innviet.

Byen har vært kjent som «misjonsbyen» på grunn av sin misjonvirksomhet på
1800-tallet. Fra slutten av 1700-tallet hadde det vært økende interesse og
engasjement for religiøst arbeid i byen. Ikke minst vokste interessen for
misjon, og ønske om å omvende mennesker i fremmede land. Det at Det Norske
Misjonsselskap ble stiftet i Stavanger og at en fikk etablert Misjonsskolen
gjorde Stavanger til Norges fremste misjonsby fra sitt skole- og
administrasjonssenter på Misjonsmarken. Byen har også blitt kjent for sitt
sterke bedehusmiljø på 1800 og 1900-tallet. Den 11. november 1876 ble Stavanger
Indremisjon stiftet etter initiativ fra 40 kristne menn (vesentlig haugianere)
ledet av presten Lars Oftedal.Dette er i dag IMI Kirken som i dag holder til i
nabolaget til Stavanger forum på Tjensvoll. Dette var et av flere bedehusmiljøer
som etablerte seg i Stavanger, særlig i Bergelandsgata som etterhvert ble kjent
på folkmunne som Bedehusgatå. Enda den dag i dag lyser Norge eldste lysskilt
reklame med teksten: «Jesus verdens lys» opp Stavangers Skyline fra
Bergelandsgata. Ved Asbjørn Klosters arbeid ble byen også godt kjent som
totalavholdsbyen noe som preget byen frem til midten av 1900-tallet.

Siden 2003 har NATOs Joint Warfare Centre vært lokalisert på Jåttå i Stavanger.
Frem til 2009 var også Fellesoperativt hovedkvarter plassert her.

Også rekruttskolen KNM Harald Haarfagre holder til i byen. Leiren begynte som
Madlamoen ekserserplass og ble etablert i 1871. I dag blir den ofte omtalt som
Madlaleiren. Ved Madlaleiren er det også en skytebane.

Ulsnes er en nedlagt sjøforsvarsstasjon på Hundvåg. Heimevernets avdeling HV08
avfyrer salutter herifra blant annet på 17. mai. Selv om stasjonen ikke inngår i
den nasjonale basestrukturen brukes den blant annet av JWC. Et NATO FORACS
anlegg er også plassert her.

Agder og Rogaland Heimevernsdistrikt 08 har hovedkvarter i Vatneleiren i
Sandnes, og har det militære ansvaret for Stavanger.

Stavanger hadde en lav befolkningsvekst siden middelalderen og frem til slutten
av 1700-tallet. Siden 1800-tallet har det være en jevn befolkningsvekst. Siden
1950-tallet har befolkningen doblet seg. Særlig etter at det ble funnet olje på
slutten av 1960-tallet har det vært en formidabel befolkningsvekst i kommunen.
Dette er mye takket være en kraftig innflytting, blant annet fra utlandet.
Befolkningsutvikling i Stavanger siden 1769 per 1. januar:

Stavanger kommune rundet 125 000 innbyggere den 30. juni 2010 med svensken Bengt
Wikell. Dette ble feiret den 4. juli 2010 i en offisiell seremoni. Ordfører Leif
Johan Sevland sa blant annet «Dette er en gledelig milepæl for oss. Det
gjenspeiler den kraftige veksten vi har i antall innbyggere, og at Stavanger er
en sterk region både i nasjonal og i europeisk sammenheng.»

Etter at det ble funnet olje i Nordsjøen har innvandringen til Stavanger økt
kraftig. 1. januar 2000 var det 10 916 personer med innvandrerbakgrunn i
Stavanger. 1. januar 2008 var tallet 16 636. Siden 1972 har innflyttingen vært
på over 4 000 per år, og jevnt stigende. I 2008 var det 8 191 inflyttere til
kommunen. Den totale befolkningsveksten per år har siden 2006 vært over 2 000
nye siddiser. Andelen innvandrere med vestlig bakgrunn er 4,3 prosent og andel
personer med ikke-vestlig innvandrerbakgrunn er på 9,4 prosent. 13,7 prosent av
kommunens innbyggere er førstegenerasjonsinnvandrere og personer født i Norge av
to utenlandskfødte foreldre uten norsk bakgrunn.

Innvandrere i Stavanger, etter nasjonal bakgrunn (de 20 største gruppene), per
1. januar 2008:

Stavanger har vennskapssamarbeid med nordiske, afrikanske, asiatiske og
amerikanske byer eller kommuner.

På begynnelsen av 1900-tallet var Stavanger hovedsakelig knyttet opp mot fiskeri
og skipsfart, og ble i løpet av første halvdel av det århundret kjent for
hermetikk, og på 1950-tallet var det over 50 hermetikkfabrikker i byen. Byen ble
også kalt Norges «hermetikkhovedstad», med Christian Bjelland som grunnla Chr.
Bjelland & Co A/S. Den siste av disse fabrikkene ble lagt ned i 2002.

Rundt 1950 var over halvparten av de yrkesaktive i byen sysselsatt i industri.
Strukturendringene i industrien og den sterke utvikling av tjenesteytende
næringer har radikalt endret byens næringsgrunnlag, og nå utgjør industriens
andel av sysselsettingen vel 11 prosent, men byen har fortsatt 29 prosent av
fylkets industrisysselsetting.

Verkstedindustrien er viktigste bransje med 59 prosent av
industrisysselsettingen. Dette er stort sett i tilknytning til
offshore-industrien og produksjon av oljeplattformer alene utgjør 40 prosent.
Andre viktige industribransjer er grafisk-forlag og nærings- og
nytelsesmiddelindustri. Innen nærings- og nytelsesmiddelindustrien er foredling
av lokale landbruksprodukter fra Jæren, med blant annet Gilde Vest med et av
landets største slakterier. Av den grafiske industrien merkes særlig trykkerier
og de store dagsavisene i byen, Stavanger Aftenblad og Rogalands Avis.

Sysselsatte med arbeidssted i kommunen, fordelt på næring i 2007 i prosent er
0,6 i primær, 27,4 i sekundær og 71,7 tertiærnæringer. Sysselsatte med
arbeidssted i kommunen, fordelt på sektor i 2007 i prosent er 24,4 i offentlig
forvaltning og 75,6 i privat sektor og offentlige foretak

Industrien er de senere årene blitt sterkt desentralisert. De viktigste av de
nyere industriområdene er Forus-området ved grensen til Sandnes og Sola i sør og
Dusavik ved grensen til Randaberg i nord, vesentlig petroleumsrelatert
virksomhet. Betydelige eldre industriområder er Hillevåg, Buøy, de østre bydeler
og stedvis ellers langs kysten. På Hundvåg ligger Rosenberg Verft fra 1896.
Skipsbygging og skipsfarten har tradisjonelt vært av stor betydning for byens
økonomiske vekst. Også i dag er Stavanger blant landets viktigste sjøfartsbyer
og kommer som nummer fire etter registrert flåte av landets byer etter Oslo,
Bergen og Ålesund.

For fjerde år på rad ble Stavanger-regionen i 2007 kåret til Norges beste
næringslivsregion. Det er Telemarksforsking-Bø som har utarbeidet Nærings-NM
hvor de rangerer regionene i Norge med hensyn til lønnsomhet, vekst og
nyetableringer.

Stavanger-regionen omtales ofte som Norges svar på den franske matregionen Lyon.
Gastronomisk Institutt med hovedkontor på Ullandhaug var svært viktig for
satsningen på mat i Stavanger. Etter at Gastronomisk Institutt gikk konkurs,
blant annet på grunn av en feil satsning i Oslo den 4. juni 2008, ble Kulinarisk
institutt opprettet av stiftelsen Rogaland kunnskapspark og Rogaland
fylkeskommune. De skal videreføre deler av arbeidet til Gastronomisk Institutt
og fikk etterhvert kjøpt tilbake navnet, logoen og merkevaren Gastronomisk
Institutt fra konkursboet.

Sommeren 2007 ble mataktørene i regionen tildelt tittelen «Norwegian Centres of
Expertise in Culinoloy». Måltidets Hus som er under bygging på Ullandhaug skal
fungere som en plattform og innovativ arena, ikke bare for regionens FoU miljø,
men også mot andre kompetansemiljø, industri og det offentlige. I juli 2008
arrangerte Stavanger europamesterskapet som kvalifisering til Bocuse d’Or. I
2008 var Norge representert ved Geir Skeie som også vant gull. Hvert år
arrangeres Gladmatfestivalen i sentrum av byen. Festivalen oppsto i nettverket
Matfylket Rogaland da de ville formidle mattradisjoner fra regionen.
Stavanger-regionen har som mål at man skal innen 2020 være den regionen nordmenn
flest forbinder med matprodukter og matopplevelser.

I nyere tid er byen kalt «oljehovedstaden», og Norges største oljeselskap
Statoil har hovedkontor på Forus i Stavanger. Statens oljeselskap Statoil ble
opprettet ved et enstemmig stortingsvedtak 14. juni 1972 og hovedkontoret ble da
lagt til Stavanger. I dag har Petoro som er et norsk statlig aksjeselskap med
ansvar for å ivareta de forretningsmessige forhold knyttet til statens direkte
økonomiske engasjement i petroleumsvirksomheten på norsk kontinentalsokkel
hovedkontor i byen. Flere andre internasjonale oljeselskaper har sitt norske
hovedkontor i Stavanger.

Oljedirektoratet ble opprettet i 1972 ved Ullandhaug og Petroleumstilsynet ble
etablert 1. januar 2004 og samlokalisert med direktoratet, som et statlig
tilsynsorgan.

Jåttåvågen ved Gandsfjorden var fra 1970årene til 1990-årene et stort
industriområde, da særlig for offshore-industrien, med bygging av store
Condeep-plattform og oljeplattformer i betong. Blant annet ble
Condeep-understellet til de tre Gullfaks-plattformene og Troll-A støpt av
Norwegian Contractors her.

Offshore Northern Seas er verdens nest største utstilling i sitt slag, innen
olje og gass. ONS finner sted i Stavanger siste uke av august annenhvert år. I
2008 var det 38 000 besøkende, hvorav halvparten kom fra utlandet

Stavanger er en populær turistby, særlig om sommeren. Hotellene i byen har godt
belegg året rundt på grunn av mye pendlere som reiser til jobb og møter i
Stavanger. I de senere årene har Stavanger også blitt en av Norges mest populære
anløpssted for cruiseskip. Antall som kommer hit har økt jevnt de siste årene,
og Stavanger er en av Europas raskest økende anløpssted for cruiseskip nord for
Middelhavet. I 2009 var 99 skip og 146 000 passasjerer innom byen og i 2010 var
det totalt 111 cruiseskip med cirka 175 000 passasjerer som besøkt byen.

Navnet Stavanger kommer fra norrønt Stafangr. Det er sammensatt av stafr, som
betyr stav, og angr, som betyr fjord. Ifølge historikeren Knut Helle må det
dreie seg om det rette fjordløpet inn til Vågen, med stafr som skal vise til
Valbergets bratte skrent øst for Vågen. Vendt mot Nordsjøen har Stavanger alltid
vært avhengig av havet og sterkt preget av impulser utenfra. Stavangers historie
er i høyeste grad internasjonal. De første sporene etter bosetning i
Stavanger-regionen kommer fra tiden da isen trakk seg tilbake etter siste istid
for ca. 10 000 år siden. De foreløpig eldste sporene etter mennesker er funnet
på en boplass på Galta på Rennesøy, like ved ferjeterminalen Mortavika og på
Viste på Randaberg.

I bronsealderen (1800-500 f.Kr.) vokste det fram en rik høvdingklasse, som hadde
nære forbindelser med Europa. Denne overklassen tok i bruk hest og ard, skaffet
seg statussymboler av bronse, bodde i langhus og ble gravlagt i store
gravhauger. Det finnes mange gode funn fra denne perioden, blant annet
bronselurene fra Revheim og Norges rikeste gravfunn fra denne perioden,
Rægehaugene. Det rikeste funnet er på Austre Åmøy hvor det er 10 felt. Ellers er
det helleristninger på Vardeneset, Buøy, Aubeberget, Sunde, Hafrsfjord, Revheim
og Rudlå.

På Flat-Jæren er det registrert nærmere 200 ødegårder fra folkevandringstiden.
Regner vi med de sentrale gårdene der fornminnene er forsvunnet, får vi over 400
gårder fra denne perioden. Et større antall stolpehull vitner om bosetning på
Tastarustå. Husene antas å være fra jernalderen cirka 2–300 år før Kristus. De
eldste sporene av jordbruk dateres tilbake til 2200 før Kristus. På Ullandhaug
ligger Norges eneste gjenoppbygde folkevandringsgård, Jernaldergården.
Storgården på Gausel er også et godt funn av en folkevandringtidsgård.

Nord-Jæren har sannsynligvis vært et av de viktigste utgangspunkt for
vikingferder vestover til De britiske øyer. På Nord-Jæren er det funnet flere og
mer varierte, irske metallarbeid enn i noe annet sammenlignbart område i Europa.
Gauseldronningens grav på Gausel ved Storgården på Gausel viser oss hvilken
mengde med rike funn vi har fra Vikingtiden.

Stavanger er en av Norges eldste byer. De arkeologiske og historiske kildene om
den første bydannelsen er sparsommelige. Midt på 900-tallet opphører norrøn
gravskikk i Stavanger-området, i kong Håkon den godes styringsperiode. De eldste
kristne gravene under domkirken er trolig fra 900-tallet, og det kan også ha
vært en trekirke der domkirken står nå.

Hersen og lendmannene Erling Skjalgsson regjerte hele Vestlandet fra Lista til
Møre. Det er ulike oppfatninger om han bodde i Stavanger eller Sola – se
artikkelen om Erling Skjalgsson. Etter at han ble drept i 1028 ble det reist et
minnekors ved Kongsgata, som var hovedinnfartsveien til Stavanger.

Domkirken ble trolig påbegynt omkring år 1100 og ferdigstilt omkring 1150.
Stavanger bispedømme ble opprettet trolig en gang på 1120-tallet. Det har vært
antatt at bybyggelsen kan ha vært sentrert mellom de to parallelle gateløpene
Kirkegata og Skagen, men på grunn av få arkeologiske utgravninger, vet en
egentlig lite om hvordan bebyggelsen i Stavanger var på denne tiden. Kongsgård,
som var bispebolig i andre halvdel av 1200-tallet, Olavsklosteret med
Olavskirken, kanskje Persklosteret med kirke, flere kirker Martinskirken,
Mariakirken, Bispekapellet og kanskje Treenighetskirken, samt Korbrødregården
(som var korbrødrenes samlingssted) var de viktigste bygningene utenom
Domkirken. Vi hører i 1200-talls kilder om en kongsgård i Stavanger, men det er
ulike omfatninger om det var Kongsgård eller en annen bygning.

En av de viktigste hendelsene i Stavangers eldste byhistorie, er gavebrevet som
kong Magnus Erlingsson ga til Stavangerbiskop Eirik Ivarsson i andre halvdel av
1100-tallet. Kong Magnus ga "bæen" (det er ulike oppfatninger om ordet skal
tolkes som byen eller gården Stavanger) til St. Svithun. Biskopen i Stavanger
var helgenens representant på jorda. Dersom brevskriveren har ment byen
Stavanger, oppfattet kongen allerede på midten av 1100-tallet bebyggelsen rundt
domkirken som en by.

Bybrannen i 1271 eller 1272 la trolig store deler av byen og flere kirker
herunder Domkirken i ruiner. Det romanske skipet på Domkirken ble bevart, med
unntak av taket som brant opp. Vesttårnet og koret ble revet. En reiste et nytt,
høygotisk kor.

Ved byprivilegiene fra 1425 fikk byen fulle kjøpstadsrettigheter, men
innbyggertallet var fortsatt lavt. Det er utvilsomt rett å karakterisere
Stavanger som en kirkeby gjennom hele middelalderen og fram til reformasjonen.
Derfor ble reformasjonen et hardt slag for Stavanger. I 1537 ble Domkirkens gods
og eiendommer ekspropriert. Domkirken ble plyndret og St. Svithuns skrin
forsvant. Det er ulike kilde om biskop Hoskuld Hoskuldsson ble henrettet.
Stavanger ble i et par år lagt under superintendenten i Bergen.

Først på 1600-tallet begynte byen å vokse igjen. Det er blitt beregnet at
folkemengden steg fra 800 innbyggere i år 1600 til mer enn 1 460 før den store
brannen i 1684. Fra starten av 1600-tallet startet den såkalte
stavangerrenessansen som varte til midten av det århundret. Utenlandske
kunsthåndverkere kom flyttende til byen for å pusse opp de lokale,
katolsk-utsmykkede kirkene og gjorde Stavanger til et kunstnerisk sentrum på
1600-tallet. Den første representanten for stavangerrenessansen var den
innflyttede, nordtyske maleren Peter Reimers. Andre sentrale kunstnere i
stavangerrenessansen var maleren Gottfried Hendtzschel, Thomas Snekker og Andrew
Smith.

Det var utbrudd av pest både i 1618 og i 1629. I 1633 brant 2/3 av byen ned til
grunnen, inkludert hele den gamle middelalderbyen. Også i 1684 brøt det ut en
stor brann der rundt 150 av byens 350 hus går tapt, og i 1686 gikk også
kjøpstadsprivilegiene tapt, men de ble imidlertid gitt tilbake i 1690, etter at
folket var i god gang med å bygge opp byen igjen etter storbrannen. Fra 1700 til
1701 ble det gjennomført en fullstendig folketelling, og det viste seg at det da
bodde 1 385 mennesker i byen.

Først utpå 1800-tallet kom et økonomisk oppsving som skulle sørge for varig
vekst av byen. En oppblomstring kom som en følge av sildefiske, senere skipsfart
og en betydelig hermetikkindustri. Stavanger var fram til begynnelsen av
1950-tallet en typisk industriby, i motsetning til dagens situasjon hvor byen
først og fremst fungerer som administrativt senter for næringsvirksomhet i inn-
og utland. 5. juli 1825 dro sluppen «Restauration» fra Stavanger med emigranter
til Amerika. Dette var opptakten til en massiv norsk utvandring til USA.

Stavanger fikk igjen virkelige oppgangstider utpå 1800-tallet, først som følge
av nytt oppsving i sildefisket, senere også på grunn av skipsfarten. Jæderbanen
til Egersund åpnes i 1878 og stasjonsbygningen bygges på Kannikåkeren ved
Breiavatnet. Den 15. april 1883 gikk sceneteppet for første gang opp i
Stavangers nybygde teater på Kannikplatået, som etter hvert blir kjent som
Stavangers Akropolis[trenger referanse]. Her ble det i løpet av årene 1888 til
1897 bygget flere store institusjonsbyggninger slik som Rogaland Teater,
Stavanger Turnhall, Stavanger Museum og de eldre delene av Stavanger sykehus.
1885 i ble Stavanger kommunebibliotek åpnet og i 1887 Stavanger Turistforening
blir stiftet. Byens fotballklubb ble stiftet som Idrettslaget Viking i 1899. I
1921 er Rosenberg Mek.Verksted blant Skandinavias største
skipsbyggingsverksteder. I 1925 blir Stavanger på ny bispeby, 800 år etter
opprettelsen av bispedømmet og byggingen av domkirken.

9. april 1940 ble Sola Flyplass angrepet av 6 tyske Messerschmitt Bf 110
jagerfly litt før kl. 08.00. Etterhvert kom også bombefly. Bombardementet varte
i omtrent en time, før ti saktegående Junkers Ju 52 transportfly kom inn over
flyplassen med fallskjermsoldater, mellom ti og tolv fra hvert av flyene.
Løytnant Thor Tangvold, som ledet det norske forsvaret av flyplassen,
kapitulerte kl. 10.00. Umiddelbart etterpå startet innflygingen av nye tropper,
drivstoff og andre forsyninger. Mellom 200 og 300 transportfly landet og tok av
i løpet av invasjonsdagen. Kort etter kl 10.00, innledet de første kompaniene
med tyske soldater marsjen fra Sola mot Stavanger.

Tidlig 9. april innså oberst Gunnar Spørck, som var øverstkommanderende for
Jegerbataljonen, at Stavanger-halvøya var en felle. Mobiliseringen av
Rogalandsbataljonen ble raskt flyttet fra Sviland til Dirdal og Gilja, mens
Jegerbataljonen samme dag flyttet til Oltedal.

Den 8. april ankret den tyske lastebåten «Roda» (6780 brt.) opp ved Ulsnes,
angivelig lastet med koks. Tollere og politimyndighet fattet mistanke om annen
last, da skipet lå dypt i vannet. Skipet ble tatt i arrest/prise og fikk ordre
om å flytte seg til Riska. «Roda» flyttet seg ikke, og kapteinen på «Æger», Nils
Bruun, besluttet å senke skipet. Etter å ha sendt mannskapet i livbåtene, skjøt
«Æger» 25 skudd med 10 cm Boforskanoner uten at skipet sank. Tidlig om morgenen
9. april ble flere Ju 88 bombefly, som var satt inn fra angrepet på Sola,
dirigert videre mot «Æger». Etter massivt angrep, som også ga tap av tyske fly,
ble «Æger» satt ut av spill etter en fulltreffer midtskips og drev senere i land
på Hundvåg hvor overlevende tidligere hadde tatt seg i land. Totalt 8 mannskap
og offiserer omkom, 7 under fulltrefferen. «Roda» sank noe senere, og viste seg
å være lastet med luftvernkanoner, mitraljøser og mye ammunisjon.

Byens havnekontor var et av tyskernes viktigste mål. Flere lasteskip var på vei
mot Stavanger med forsyninger, våpen og flere soldater. De første 3 innledet
lossingen ved kaiene ved syv – åtte tiden om kvelden. Noen dager før 9. april
hadde en tysk sivilist blitt innkvartert hos byens tyske konsulat. På
invasjonsdagen overtok han rollen som byens nye «Hafenkaptein». Kl. 14.00 hadde
tyskerne full kontroll over Stavanger. Kl. 15.00 hadde tyskerne under kommando
av oberst Karl von Beeren møte med ordfører Lauritz Wilhelm Hansen og byens
politiske og administrative ledelse.

Den 29. april 1944 ble Sørlandsbanen sluttført ved at Flekkefjordbanen ble
tilknyttet den opprinnelige Sørlandsbanen. Dette hadde hatt en høy prioritet for
tyskerne som i 1940 hadde sett for seg at den skulle være ferdig senest 1.
november 1941.

Ved krigens slutt i 1945 fikk general Franz Böhme oppgaven å gjennomføre
kapitulasjonen av Festung Norwegen. I Rogaland var det sjefen for 274.
infanteridivisjon, general Weckman, som gav den formelle tyske overgivelsen. Da
var det rundt 15 000 tyske soldater i Rogaland i 1945. [4]

Før hjemsending av tyskerne gjenstod opprydning etter fem års okkupasjon. Det
var 180 tyske minefelt i Rogaland, med til sammen 480 000 miner. Det tyske
Wehrmacht måtte selv rydde bort minefeltene på land. 62 tyskere ble drept og 94
ble såret under mineryddingen i Rogaland [5].

I rettsoppgjøret etter 2. verdenskrig ble tre Stavanger-menn dømt til døden og
henrettet: Holger Tou jr. fra Byhaugen, Statspolitiets sjef Hans Jakob Skaar
Pedersen og butikkeier Reidar Haaland fra Våland [6]. Torturist Hans Jacob
Skaar-Pedersen satt i varetekt i fengselet på Torget i Stavanger fra han ble
tatt like etter krigen til han ble dødsdømt. Den 30. april 1946 ble han
henrettet ved skyting ved Sverresborg festning i Bergen.

Etter annen verdenskrig opplevde industrien i byen på ny vekst. Dette av de
gunstige etterkrigskonjunkturene i norsk og internasjonal økonomi. På 1950- og
1960-tallet var skipsbyggingen, skipsfart og hermetikkindustrien fortsatt de
viktigste drivkreftene i byens økonomi, og i løpet av den perioden ble mange av
verdens største tankskip sjøsatt ved Rosenberg Mekaniske Verksted[trenger
referanse]. Flere Stavanger-rederier var blant verdens fremste transportører av
råolje, oljeprodukter og gass[trenger referanse]. 1960-årene ble hardere enn
tiden rett etter krigen. Byen opplevde stagnasjon og tilbakegang, først og
fremst fordi etterspørselen etter hermetikkprodukter sviktet. Den ensidige
næringsutviklingen hadde igjen blitt et problem, og mangel på nyskaping i
næringslivet generelt[trenger referanse]. Det ble ikke skapt nye arbeidsplasser
og folketallet i byen stagnerte[trenger referanse]. Midt i 1960-årene ble
Stavanger karakterisert som en av landets fattigste byer målt i gjennomsnittlig
inntekt pr. innbygger[trenger referanse].

Høsten 1962 ønsket det amerikansk oljeselskapet Phillips Petroleum Co. å lete
etter olje og gass utenfor kysten av Norge. Samme høst meldte også store og
kjente utenlandske oljeselskaper som Esso og Shell sin interesse[trenger
referanse]. De fleste internajsonale oljeselskapene valgte å slå seg ned i
Stavanger[trenger referanse]. Dette førte til økt innvandring og flere sårt
trengte arbeidsplasser. Esso var det første oljeselskapet som begynte å bore
etter olje utenfor kysten av Norge[trenger referanse]. Det halvt nedsenkbare
borefartøyet Ocean Traveler ble slept fra New Orleans til Norge. Fartøyet
begynte å bore den 19. juli 1966. Boringen skjedde på blokk 8/3, rundt 180 km
sørvest for Stavanger. Riggen Ocean Viking fant olje i brønnen på Ekofiskfeltet
den lille julaften i 1969[trenger referanse].

Stavanger ble for alvor «oljehovedstaden» da statens oljeselskap Statoil ble
opprettet ved et enstemmig stortingsvedtak 14. juni 1972 og hovedkontoret ble
lagt til Stavanger[trenger referanse]. Fra 1960-tallet frem til i dag har flere
internasjonale oljeselskaper har sitt norske hovedkontor i Stavanger
Oljedirektoratet ble opprettet i 1972[trenger referanse] ved Ullandhaug og
Petroleumstilsynet ble etablert 1. januar 2004 og samlokalisert med
direktoratet, som et statlig tilsynsorgan[trenger referanse].

I Jåttåvågen ved Gandsfjorden opplevde man også fra 1970årene til 1990-årene
olje-eventyret da det ble anlagt et stort industriområde for
offshore-industrien, med bygging av store Condeep-plattform og oljeplattformer i
betong[trenger referanse]. Blant annet ble Condeep-understellet til de tre
Gullfaks-plattformene og Troll-A støpt av Norwegian Contractors her[trenger
referanse]. I løpet av et par tiår opplevde byen og distriktet en
bemerkelsesverdig ekspansjon[trenger referanse]. I 1970 hadde Stavanger en
befolkning på vel 80 000 mennesker[trenger referanse] og i dag er
innbyggertallet over 121 000[trenger referanse]. Folk strømmet til fra inn- og
utland, og fra utlandet kom de aller fleste fra USA og Vest-Europa[trenger
referanse].

I 1969 startet undervisningen ved den statlige Distriktshøgskolen i
Stavanger[trenger referanse]. Høgskolen i Stavanger ble en av landets største i
sitt slag med ca. 7 000 studenter[trenger referanse] før den 1. januar 2005 fikk
status som landets femte universitet[trenger referanse], Universitetet i
Stavanger. I mai 2004 besluttet EU-landenes kulturministre at Stavangerregionen
og Liverpool skulle være europeiske kulturbyer 2008[trenger referanse].

Gamle Stavanger består av 173 vernede og restaurerte trehus som ble oppført på
slutten av 1700- og begynnelsen på 1800-tallet. Området, som også er kjent som
Straen, er Nord-Europas best bevarte trehusbebyggelse.[trenger referanse] De
fleste husene er små og hvitmalte. Stavanger har mottatt flere priser for
bevaringen av Gamle Stavanger. Husene er delvis i privat og delvis i kommunal
eie.

Villa Blidensol i Øvre Strandgate er trolig Stavangers eldste hus, etter
Domkirken og Bispekapellet. Det antas å være bygget tidlig på 1700-tallet, men
kan også være bygd på slutten av 1600-tallet.[trenger referanse]

Da Alexander Kielland var borgermester, fant han en gammel signet. Motivet
stemte overens med eldre dokumenter, det eldste fra 1591. Signeten er laget av
Hans Johanson Rise. Den samme signeten brukes i dag av ordføreren i Stavanger.

Hvilke blader og type grein som er avbildet på byvåpenet har vært heftig
diskutert, der noen mente det var en eikegrein og noen en vingrein. Botanikere
er imidlertid enige om at motivet er en vintrestubbe. Noen har ment at det ville
vært mer naturlig å velge en eikestubbe – ettersom Stavanger skal ha hatt store
eikeskoger, reflektert i navnet Eiganes. Andre mente det var usømmelig å bruke
vintre i avholdsbyen Stavanger.

Dette førte til at man i en periode fra midten av 1800-tallet frem til
begynnelsen av 1900-tallet brukte eikestubbe med spirende blad inne som byvåpen.
Denne tolkningen av byvåpenet kan man finne igjen i blant annet logoen til
Viking Fotballklubb og på et skilt over inngangsdøren til Valbergtårnet.

Hallvard Trætteberg fikk i oppdrag å utforme det offisielle byvåpenet for
Stavanger, et arbeid som pågikk fra slutten av 1920-årene og frem til
godkjenning i 1939. Av de som i bystyret særlig kjempet for det gamle merket var
Anders Bærheim. Trætteberg fikk til slutt et bundet mandat, da det ble bestemt
at motivet skulle være vinstokken i Stavangers gamle segl fra 1591. Seglet
tegnet han i strek og uten farger, slik at det kunne egne seg som modell for
stempel. Våpenet fikk farger, gull og blått, fordi det etter gamle heraldiske
regler helst bare skulle være ett metall, enten gull eller sølv, og én farge i
våpenet. Ved Kongelig resolusjon 11. august 1939 ble byvåpenet fast som: «På blå
bunn en liggende avkvistet gull vinranke med blad og slyngtråder». Dette brukes
også som byens våpen, flagg og segl.

Stavanger var sammen med Rogaland, Sandnes og Liverpool Europas kulturhovedstad
i år 2008.

I løpet av året arrangeres en rekke arrangementer på Stavanger konserthus og
Rogaland Teater og det er i dag planer om et nytt konserthus for å dekke det
økende behovet i området.

Broken Column er 23 statuer som er plassert på ulike steder i Stavanger.
Statuene er plassert slik at de danner en søyle ved at de er plassert etter
hverandre i høyde over havet. Alle statuene er vendt i samme retning, ut mot
havet. Disse statuene er i mørk bronsefarge, og er formet som menn med glatte
kurver. Kunstneren Antony Gormley har laget utstillingen og skulpturene er en
avstøpning av Gormley sin kropp. En utstilling med tilsvarende statuer stod en
periode som kunstverket «another place» på Solastranden.

Folken er studenthus og konsertlokale i Stavanger. Det opprinnelige navnet på
huset er Folketeateret. Folken ble åpnet som studenthus i 1988 og drives av
Stiftelsen Studentersamfunnet Folken. Som på de andre studentersamfunnene i
Norge pågår det forskjellige aktiviteter på Folken, blant annet konserter, revy,
filmklubb, kunstutstillinger og debatter. Hovedvekten av arbeidet blir utført av
frivillige.

Byen har flere muséer og samlinger, som er både lokale og nasjonale. Byens mest
besøkte museum er Norsk Oljemuseum, som har hatt ti år med besøkelses rekorder
fra 1998 til 2008, da nesten 95.000 personer besøkte museet og som er det eneste
petroleumsmuseet i Europa.

Byens eldste museum er Misjonsmusèet som ble etablert i 1864. Museet er
lokalisert i underetasjen av fakultetsbygget på Misjonshøgskolen. Musèet har
omtrent 5000 gjenstander som består av flere gjenstander av etnografisk og
misjonshistorisk interesse fra de forskjellige misjonsfeltene

Stavanger Museum ble grunnlagt i 1877 og er dermed et av landets eldste museer.
Stavanger Museum er en institusjon som omfatter flere historiske bygg og
samlinger. Stavanger Museum består av tilsammen åtte anlegg: Stavanger Museum
Muségata 16, Stavanger Sjøfartsmuseum, Norsk Hermetikkmuseum, Ledaal,
Breidablikk museum, Den kombinerede Indretning, Norsk Grafisk Museum og Norsk
Barnemuseum. I hovedmuséet finnes nå en kulturhistorisk avdeling, en zoologisk
samling, og et bibliotek.

Arkeologisk museum ved Universitetet i Stavanger er det største museet i
Stavanger, målt etter antall ansatte. AmS er et statlig museum med ansvar for
fornminner i Rogaland som er en del av UiS. Museet driver også omfattende
formidlingsvirksomhet, og har lokaler ganske nær Stavanger Museum.

Rogaland Kunstmuseum ligger ved Mosvannet og har blant annet landets største
samling av Lars Hertervigs arbeider. Museet har malerier av norske kunstnere som
Edvard Munch, Christian Krohg, Eilif Peterssen og Harriet Backer.
Rogalandskunstnere er også representert ved blant annet Kitty Kielland, Nicolai
Ulfsten, Carl Sundt-Hansen, Olaf Lange og Åge Storstein.

Vestlandske Skolemuseum er et museeum i Stavanger. Skolemuseet holder i dag til
på Kvaleberg skole det gamle 1920-bygget. Vestlandske Skolemuseum ble etablert i
1925 og er et spesialmuseum for skolehistorie i Rogaland.

Ved vågen ligger Det norske utvandrersenteret på den vestre siden og på den
østre siden av vågen ligger Valbergtårnet med sitt vektermuseeum. Norsk
Telemuseum har en avdeling i Stavanger ved Løkkeveien

Stavanger har vært scenen i mange litterære verker og flere kjente forfattere
kommer fra byen. Den største og mest kjente av dem alle er Alexander Kielland.
Sammen med Ibsen, Bjørnson og Lie markedsføres han av sitt forlag Gyldendal som
en av de fire store innen norsk litteratur. Hoveddelen av Kiellands produksjon
ble utgitt sent på 1800-tallet. Handlingen i romanene er stort sett lagt til
Stavanger, blant annet Gift, Garman & Worse, Skipper Worse og Jacob. Kieland kom
med kraftig kritikk av småbyens hykleri, borgerskapets utnyttelse av arbeiderne,
det puggdominerte skolesystemet og kirken. Kielland skrev med skarp penn, og var
ofte svært sarkastisk. Hans sønn Jens Zetlitz Kielland skrev også om
barndomsårene ved Breiavannet.

Sigbjørn Obstfelder er en av de fremste nyromantiske dikterne i Norge. En del av
diktene i samlingen, blant annet «Jeg ser», er preget av ensomhet, undring,
angst og fremmedfølelse, mens andre er preget av mystikk og erotisk/religiøs
lengsel. Mange av diktene er melodiøse, pga Obstfelders lidenskapelige forhold
til musikk. Henrik Steffens var født i Stavanger, men han regnes som en tysk
filosof, vitenskapsmann og dikter.

Hvis Stavanger skulle hatt en byforfatter burde det kanskje ha vært Andreas
Jacobsen, også kjent som «Ajax». Han skrev flere fortellinger om Stavanger blant
annet «Johanna, Broremann og frk. Sørensen», «Far og mor te an Marton», og
«Gudlabadnet te na mor». Han skrev også flere sanger slik som «Sjynt å kjøra
buss». Bøkene hans bruker tykk «Siddisdialekt,» slike som «Fru Grødaland e me å
Vinne Krigen,» «Ongane i Gadå,» osv.

Gottfred Borghammer skrev i alt 17 bøker med utgangspunkt i lokalhistorie fra
Stavanger. Flere av bøkene er selvbiografiske. Han ga de fleste av dem ut på
eget forlag. Martin Nag er en forfatter og oversetter som har skrevt en del om
Norden og Øst-Europa og litteratur, kulturhistorie og sosialhistorie fra
Rogaland. Gunnar Bull Gundersen var en norsk forfatter, dramatiker og lyriker
som skrev en rekke bøker fra 1950-tallet til midetn av 1980-tallet.

Av samtidsforfattere kan nevnes Arild Rein som debuterte i 1998 med romanen
Hundedagane og utkom med fortsettelsen Grisekoret i 2001. Siste bok i
Stavangertrilogien, Kaninbyen, kom i 2004 og ble valgt som boken «alle» skulle
lese i Stavanger i kulturhovedstads året 2008 som en del av Stavanger2008
prosjektet «Gjestfrihetens kunster».

Tore Renberg er en annen forfatter i samtidens Stavanger. Med sine bøker om
Jarle Klepp, en ung mann som vokser opp i Stavanger. I bøkene Mannen som elsket
Yngve, Kompani Orheim og Charlotte Isabel Hansen er handlingen lagt til
Stavanger og skildrer miljøet i byen.

I 2005 ble den lille boken Pur morgen av stavangerforfatteren Rune Salvesen
nominert blant ti andre til tittelen årets beste bok i Dagbladet.[trenger
referanse] Salvesen har siden gitt ut to bøker, hvor den siste, Vinden ved
verdens ende har handling lagt til hjembyen.

Byen har vært vert for fribyforfattere siden 1995. I Stavanger kulturhus
Sølvberget arrangeres den årlige internasjonale litteratur- og
ytringsfrihetsfestivalen Kapittel. Hit kommer fremtredende lokale, nasjonale og
utenlandske forfattere og artister. Hvert år har festivalen et internasjonalt
fokus og gjester fra flere verdensdeler. Den årlige litteraturuken på Café Sting
er populær[trenger referanse] og her leser norske forfattere høyt fra sine
verker.

Filmmiljøet i Stavanger har de siste årene markert seg nasjonalt, og begreper
som «Stavanger-bølgen» og «Filmbyen Stavanger» har oppstått.[trenger referanse]
Filmforum Sørvest ble etablert i 1992 og er en interesseorganisasjon for
filmarbeidere i Rogaland. Målsetting er å øke kompetansen blant filmarbeidere i
regionen og stimulere til økt filmproduksjon. Filmforum Sørvest har mottatt
driftstøtte fra Stavanger kommune siden 1995 og fra fylket siden 1997. I tillegg
har de mottatt tilskudd til filmworkshop fra fylket og tilskudd til andre
bransjeutviklende tiltak fra Stavanger kommune.

Stavanger kommune har siden 1997 hatt en tilskuddsordning med støtte til lokal
filmproduksjon. Målsettingen har vært å stimulere det lokale filmmiljøet til
vekst og utvikling, og bidra til at lokale filmskapere kan få initiert sine
filmprosjekter slik at de kan søke om produksjonsstøtte fra andre offentlige
instanser . I tillegg ønsker man å gi støtte til allerede ferdigstilte
prosjekter – primært for å bidra til kinovisning av lokalprodusert film.

Spillefilmen Mongoland ble produsert utenom den tradisjonelle infrastrukturen
for norsk spillefilm. Etablering av produksjonsselskapet Sydvest Film og
Filmkraft Rogaland skal sikre langsiktige fondsavsetninger til filmproduksjoner.
Arild Østin Ommundsen debuterte som regissør med spillefilmen Mongoland i 2000
og har i ettertid regissert og skrevet manuset til Hjemsøkt (2003) og
Monstertorsdag (2005). Ommundsen var med på å starte den nye Stavangerbølgen som
kom etter Mongoland hadde premiere. I 1999 vant også Ommundsen Gullstolen på
Kortfilmfestivalen i Grimstad med filmen Før solen står opp.

Fem spillefilmer kan definere som «stavangerfilmer»: Mongoland» fra 2000, Alt
for Egil (2004), Monstertorsdag (2004), Mannen som elsket Yngve (2008) og
Jernanger (2009). Høsten 2009 hadde spillefilmen Rottenetter debut på kino.

Tore Renbergs bok Mannen som elsket Yngve ble spilt inn som film og hadde
kinopremiere 15. februar 2008.Filmen ble sett av over 30 000 mennesker i løpet
av premierehelgen. I juni 2008 var den sett av 171 435 personer på norske
kinoer. Filmskaperen Stian Kristiansen fikk i 2008 Stavanger kommunes
manusstipend

Den 30. september 2010 hadde filmen Nokas permiere i Stavanger. Filmen handler
om om NOKAS-ranet i Stavanger 5. april 2004 og handlingen er lagt til Stavanger
og særlig tellesentralen til NOKAS i Norgesbank-bygget i Kongsgata og på
Domkirkeplassen ved Mariakirkeruinen. Nokas ble regissert av Erik Skjoldbjærg.
Familien til politimannen som døde under ranet har ikke autorisert filmen.

Det arrangeres årlig flere festivaler i Stavanger. Blant de mer kjente
festivalene er Gladmatfestivalen, Den store Norske Humorfestivalen,
Kammermusikkfestivalen, litteraturfestivalen Kapittelfestivalen, MaiJazz, World
Tour Sand-volleyball, Stavanger på skeivå (Stavanger Pride) og Xplosif
Hiphop-festival.

Kommunens tusenårssted er Torget, Blå Promenade og Byparken. Kommunen har som
mål at området skal fungere som et fellesskapsområde og identifisere byens
egenart og identitet.

Tusenårsprosjektene laget i samarbeid med Norsk institutt for
kulturminneforskning (NIKU) og Arkeologisk museum i Stavanger (AmS), en
utstilling om Middelalderbyen Stavanger. Denne er et fredet kulturminne som
ligger under dagens bysentrum som man foreløpig har begrenset viten om.

Stavanger er fylkets mediesentrum. Byen er dominert av fire medievirksomheter,
det største er det børsnoterte mediekonsernet Stavanger Aftenblad som gir ut
avisa Aftenbladet. I tillegg har man Rogalands Avis, TV Vest og NRK Rogaland som
sender radio og TV fra Ullandhaug.

Byens største dagsavis, Stavanger Aftenblad, kom ut med sin første utgave i
1893. Konkurrenten Rogalands Avis kom ut første gang i 1899 under navnet 1ste
Mai, og fra 1906 utkom avisa som dagsavis. I 1987 ble det forsøkt å etablere en
ny dagsavis, Vestkysten, men den ble bare gitt ut i to måneder og endte et
samlet tap på 27 millioner kroner.

Den første avisa som kom ut i Stavanger var Stavangerske Adressecontoirs
Efterretninger, en håndskrevet ukeavis som trolig kom ut i 1769 og 1770. Denne
avisa var ikke en vanlig nyhetsavis, men en såkalt adresseavis med privilegium
til å bringe bekjentgjørelser, små artikler og annonser. Den første trykte avis
i Stavanger var Stavanger Adresseavis, som kom ut med første utgave fredag 4.
oktober 1833.

Stavanger Avis utkom fra 1888 og frem til 1911. Forfatteren og siddisen
Alexander L. Kielland var redaktør i 1889. Stavanger Avis var også navnet på
avisa som kom ut fra 1942 til 1945, der Stavanger Aftenblad og Stavangeren ble
slått sammen av Pressedirektoratet.

Stavanger har én TV-stasjon, TV Vest som sender lokale nyheter og reportasjer.
Viking TV er TV-kanalen til fotballaget Viking FK. Viking TV startet 2. mars
2008. Kanalen distribueres via Lyses bredbåndsnett, og når ut til 120 000 seere
i 45 000 husstander. I tillegg sender NRK1 Rogaland lokale nyhetssendinger på
radio og TV samt andre lokalradiostasjoner og studentradio.

Stavanger har i dag nasjonale toppklubber innen flere idrettsgrener, blant annet
fotball (Viking FK), ishockey (Stavanger Oilers) og håndball (Viking Håndball).
Stavanger Basketballklubb spiller i 1. divisjon både for herrer og damer, og SIF
spiller i 2. divisjon fotball for herrer i 2010 etter at de rykket ned fra
Adeccoligaen i 2009.

I 2009 ble VM i Sandvolleyball arrangert i Stavanger, etter fler år med World
Tour Sandvolleyball.

I tillegg har kommunen en rekke breddeidrettslag som Idrettslaget Brodd, Madla
Idrettslag og Stavanger Turnforening, som er kommunens største idrettslag.

Viking Fotballklubb ble stiftet i 1899 som byens første fotballklubb. Klubben
har fra 1950-tallet vært en av de dominerende klubbene innen norsk fotball.
Viking innehar førsteplass på maratontabellen regnet fra 1948, og andreplass på
maratontabellen regnet fra 1963. Klubben har tatt 8 seriemesterskap og 5
cupmesterskap. Det siste seriemesterskapet kom i 1991 og det siste
cupmesterskapet kom i 2001.

Stavanger Idrettsforening ble stiftet i 1905, og SIFs fotballag var det
dominerende fotballaget både i Stavanger og på Vestlandet frem til 1945. Laget
hadde sin storhetstid i 1920-årene. I 2007 rykket de igjen opp til 2.divisjon,
og i 2008 til 1. divisjon.

Det finnes også en rekke andre fotballklubber i byen, blant annet Brodd, Buøy,
Hinna Fotball, Madla, Sportsklubben Jarl, Vaulen, Vardeneset Ballklubb, Storhaug
Fotballklubb og FK Vidar.

Da Siddishallen sto ferdig i 1968 fikk man et innendørs helårsalternativ for
ishockey i Stavanger-regionen og Viking Ishockeyklubb ble stiftet samme år.
Viking kjempet mot den lokale klubben Siddis i 70-årene, og med Terry Fyck og
Ron Pulak på laget rykket det opp til øverste divisjon i 1977. Med trener Bernie
Lynch tok Viking bronse mot Bjørn «Botta» Skaares Furuset i 1982. Richard David
gjenskapte noe av den samme stemningen med bronse i 1993, før Viking
Ishockeyklubb endte i teknisk konkurs og ble lagt ned i 1996.

I 2000 startet den finske finansmannen Hartti Kristola klubben Stavanger Oilers,
som spilte sin første kamp i 2001. I begynnelsen ble klubben utelukkende drevet
av penger fra hans lomme. Kristola eide og stod for finansieringen av klubben
frem til han trakk seg i 2004. Per 2013 er Tore Christiansen Oilers-eier.
Klubben ble serie og norgesmester i 2011-12 sesongen. Klubben spilte sine
hjemmekamper i siddishallen frem til 1. oktober 2012 da nye DNB Arena ble åpnet.

Det finnes flere parker og grønntområder i Stavanger kommune, både i sentrum og
utenfor. Sentralt i byen ligger Breiavatnet som er omgitt av Byparken, som ble
anlagt som byens første bypark i 1866–1868. Mellom Breiavatnet og vågen i
byparken ligger Kiellandshagen som fikk sitt navn fordi dikteren Alexander
Kiellands hus i sin tid lå her. Kiellandsparken gikk gjennom en solid oppussing
i 2007 som del av tusenårsstedet i Stavanger kommune. I motsatt ende av
Breiavatnet ligger det en liten park ved Byterminalen. Der ligger
Utvandrermonumentet, en gave fra de norske-emigrantene i USA til menn og kvinner
av norsk ætt som bygget Amerika.

Bjergstedparken nord for Gamle Stavanger er et parkanlegg og her ligger
Bjergsted Musikksenter med blant annet Stavanger Konserthus, og uteområdene
brukes ofte til festivaler og utendørskonserter. Lendeparken ble anlagt til ære
for byoriginalen Lars Lende, og ligger oppe i bakken på vestsiden av Vågen, som
danner inngangen fra sør mot Gamle Stavanger. Kannikparken danner grensen mellom
Stavanger sentrum og utfarten fra byen på E39. Nordover går Løkkeveien mot
Bjergsted, vestover går Madlaveien mot teateret og Bergelandstunnelen, østover
mot E39. Parken ligger ved siden av Gamle Stavanger sykehus, som også har et
større parkområde rundt hovedbygget. Gjennom parken renner Kannikbekken, som
kommer opp til overflaten ved Statuen av den lille havfruen i Parken og som
renner ut i Breiavannet. Kannikkbekken renner stort sett i rør før den kommer
frem til Kannikparken.

Utenfor sentrum ligger det parkanlegg sørlig i tilknytning til de store
innlandsvannene slik som Mosvatnet, Store- og Lille Stokkavatnet og Vannassen.
Mosvatnet er 0,46 km² stort og er dermed det tredje største i Stavanger etter
Hålandsvatnet og Store Stokkavatn. Vannet som var byens drikkevann fra 1863 til
1931, er det suverent mest brukte friluftsområdet i Stavanger. Utvalgstellingene
som ble foretatt i 1995 viste at anslagsvis 560 000 personer brukte turstien
rundt Mosvatnet. Syklister og joggere bruker den fine stien rundt vatnet som er
3,2 km lang. Ved sørenden ligger Mosvangen Camping, Stavanger Svømmestadion
Gamlingen og Vålandsskogen og på vestsiden finner vi Rogaland Kunstmuseum.Store
Stokkavatnet er 2,19 km² stort – det største i Stavanger. Rett ved Stora
Stokkavatnet ligger Litla Stokkavatnet (0,15 km² stort).Turenstien rundt vannet
er 8,2 km lang. I vannet ligger en holme, Storeholmen. Store Stokkavatnet var
Stavangers drikkevannskilde fra 1931 til 1959, og ble senere degradert til
reserve-drikkevann. I 2009 ble det degradert enda engang, og det er nå lovlig å
bade i vannet.

Vannassen er en liten innsjø med friområde og parkområde rundt, plassert ved
Åsen mellom Hetland og Hillevåg. Vannassen var vannverk for Hetland kommune på
begynnelsen av 1900-tallet. Løypen rundt vannet er belyst, og det er offentlig
tursti fra Vannasen og ned mot Mariero. Det er skog rund hele vannet.Vassåsveien
avgrenser parkområdet mot en stor åpen grusplass, hvor omreisende sirkus ofte
slåropp telt. Det feirers Sankthansaften her med bål. Hvert år pleier også
russen på Nord-Jæren å ha flere feiringer her.

Sørmarka er et stort grøntområde med et areal på ca. 1 500 dekar som ligger ca.
4 km sør for Stavanger sentrum. Det høyeste punktet er Ullandhaug (136 m over
havet) som sørmarka liggere rundt. Det aller meste av trærne man ser er plantet.
Allerede i 1910 ble det igangsatt treplanting i denne delen av Stavanger, og fra
ca. 1930 til 1970 ble det meste av skogen plantet av Stavanger Skoglag og
skoleelever fra byen. Det er også noe eng og beitemark. Det er et godt utbygd
turveinett på tilsammen ca. 8 km, herav lysløype ca. 3,7 km. Her er også
ridestier og sykkelløyper. I nærheten finnes UiS, Ullandhaugtårnet,
Jernaldergården og Stavanger Botaniske Hage. Botaniske Hage ligger i
vestskråningen under Ullandhaugtårnet og den eldste delen er urtehagen som ble
anlagt våren 1977. Fra skråningen ved Ullandhaug har den botaniske hagen en
vakker utsikt utover Jæren, Hafrsfjord og Nordsjøen. Hagens ene bredside vender
mot universitetet, den andre mot Sørmarka med et nettverk av stier.
Rekreasjonsområde har flere benker der en kan nyte utsikten og store
gressarealer.

Stavangerdialekten kjennetegnes ved blant annet bruken av bløte konsonanter (p,
t, k → b, d, g i inn- og utlyd) og bruken av Skarre-ren. Æ-lyden blir vanligvis
byttet ut med en e-lyd (Eksempler: sær → ser, hæl → hel, bær → ber).
Spørsmålsformuleringer begynner ofte med ordet «om» (Om du vett ka klåkkå e? Om
eg kan få is?). Et annet kjennetegn, som dog ikke er like utbredt overalt, er
segmentering, det vil si at doble konsonanter blir gjort ulike, som f. eks.
«fjell» som blir til «fjedl» og «alle» som blir til «adle».

Det har tradisjonelt eksistert to bymål i Stavanger, såkalt «gadespråg» og «pent
stavangersk». På pent stavangersk blir språket lagt om i retning av dansk språk.
Denne sosiolekten har historisk sett vært knyttet til bydelen Eiganes (eller
Egenes), men dette er ikke lenger like tydelig. Eksempler på pent stavangersk er
«ikke» i stedet for «ikkje», «je» i stedet for «eg», «frem» i stedet for «fram»,
«sne» i stedet for «snø», «gottene» i stedet for «guttane» og «hytten» i stedet
for «hyttå». Det mest kjente verket om Stavanger-dialekten er Stavanger bymål
skrevet av rektor Mandius Berentsen og språkforsker Amund Larsen og utgitt i
1925. I 2009 ble boken "Ska sei!" av Erling Jensen utgitt på Commentum Forlag
AS. Boken inneholder 850 ord og uttrykk fra Stavanger.

Personer fra Stavanger by kalles ofte for siddiser, dette ordet stammer
antakeligvis fra det engelske ordet «citizen», eller borger.



https://no.wikipedia.org/wiki/Finland

Finland (finsk: Suomi, svensk: Finland), offisielt Republikken Finland (finsk:
Suomen tasavalta, svensk: Republiken Finland) er et nordisk land, nordøst i
Europa og grenser til Norge i nord, Sverige i nordvest og Russland i øst. Landet
har også en lang kystlinje mot Østersjøen i vest og til Finskebukta (del av
Østersjøen) i sør.

Finland er forholdsvis flatt i sør, og inneholder lite høytliggende områder. I
sør, der mesteparten av befolkningen også er bosatt, innbefatter landskapet
flere tusen innsjøer. I hovedstaden Helsingfors (finsk: Helsinki) og området
rundt bor det over 1,4 millioner mennesker av en populasjon på nærmere 5,5
millioner. Andre store byer i Finland er Tammerfors, Åbo, Uleåborg, Jyväskylä,
Lahtis og Kuopio. Finland ble medlem av FN (FN) i 1955, og ble medlem av Den
europeiske union (EU) i 1995, og ble dermed også en del av eurosonen i 1999.
Landet er formelt nøytralt.[bør utdypes]

Finland grenser i vest til Bottenvika/Ålands hav og i sør til Finskebukta.
Landet grenser i nord til Sverige, Russland og Norge. I sør over Finskebukta
ligger nabolandet Estland. Finland har en 1 250  kilometer lang kyst mot
Østersjøen som strekker seg fra Finskebukta i sør til Bottenvika i nord.

Finland blir kalt «de tusen sjøers land», noe som stemmer godt, siden det er mer
enn 60 000 innsjøer og vann i landet. Det meste av Finland ligger under 200 moh.
og det høyeste fjellet er Halti på 1 324 moh.

Med alle sine innsjøer har Finland nesten et maritimt klima; men de store
luftmassene fra nabolandet Russland i øst er aldri langt borte. Både de høye
breddegradene og Atlanterhavet gjør at det aldri blir særlig varmt om sommeren,
og temperaturen går sjelden over 26°C. Temperaturforskjellene mellom nord og sør
er forholdsvis små, og varmerekorden i Lappland er like høy som i Helsingfors.
Det går gjerne to-tre dager mellom hver regnbyge i snitt, og i sommermånedene er
ikke tordenvær uvanlig, men det er også mye sol. Om høsten tar nedbøren seg litt
opp, men høsten varer ikke spesielt lenge, og regnet går raskt over til snø,
spesielt i nord.

Fra januar av klarer som regel den kalde sibirluften å holde atlanterhavsluften
borte, og Bottenvika og sjøene i Finland fryser til. Selv de sørvestlige
kystområdene av Finland, som midtvinters ligger nærmest åpent hav, har omtrent
de samme temperaturforholdene som Moskva om vinteren. Det snør ofte gjennom
vintermånedene, men snøen er som regel lett, mens temperaturene sjelden kommer
over frysepunktet. Kaldest er det i nord, og det snør lettere her. Snødekket er
likevel dypere på grunn av mindre tining og lengre snøsesong. Lappland er det
kaldeste området, selv om de fleste steder i Finland har vært under -30°C.

Våren er den tørreste tiden på året, med en god del sol. Snøen smelter fra nord
til sør i løpet av april og mai, og temperaturen begynner å bli såpass høy at
man ikke trenger tykke klær for å nyte sola utendørs. Finland har større sjanse
for tåke enn nabolandene, særlig langs kysten, og i enkelte byer er det tåke opp
til åtte dager i måneden. Om våren er det derimot færre tåkedager. Helsingfors
har en årlig nedbørsnormal på 855 mm.

Finland har to offisielle språk: Finsk, som 91,50 % av innbyggerne har som
morsmål; og svensk, 5,5 %. I tillegg har rundt 1700 (0,03 %) samisk som morsmål,
mens omkring 3 % av befolkningen har andre språk som morsmål. Herunder er
russisk det hyppigste, og denne gruppen utgjør rundt 0,8 % av befolkningen. I
landskapet Åland (16 kommuner, 27 000 innbyggere) er svensk det eneste
offisielle språket.

Det finske språket tilhører den finsk-ugriske språkfamiliens østersjøfinske
gren, og er dermed i nær slekt med estisk og en del minoritetsspråk i russisk
Karelen. En fjernere slektning er samisk, som ikke tilhører de østersjøfinske
språkene. Også en rekke språk i Russland tilhører denne språkfamilien. De
ugriske språkene, først og fremst ungarsk, er meget fjerne slektninger. Finsk
språk er også utbredt i Sverige, hvor det både finnes en innfødt finskspråklig
minoritet i Tornedalen i nord, og innvandrere som har kommet i det 20. århundre.
Også i Norge finnes det finskspråklige lokalsamfunn. Det finske språket spilte
lenge en underordnet rolle innen utdanning og kultur, og litteratur på finsk
språk var stort sett religiøse skrifter og bibeloversettelser. Fra 1860-årene av
sprang det imidlertid fram en språklig bevissthet som skulle komme til å gjøre
finsk til det dominerende kulturspråket.

I tillegg er det mindre svenskspråklige grupper i storbyene Åbo (Turku) og
Tammerfors (Tampere), som begge ligger i finskdominerte områder. Andelen
svenskspråklige lå i den svenske tida på ca. 20 %, men har gått jevnt ned i
løpet av det 19. og 20. århundre.

De fleste finner (76,4 %) er medlemmer av den evangelisk-lutherske kirken i
Finland. 1,1 % er medlemmer av den finske ortodokse kirke. De øvrige inkluderer
andre protestantiske kirkesamfunn, katolikker, muslimer og jøder foruten
(1,4 %). 21,0 % som ikke har tilhørighet til noe trossamfunn.

I 1808 ble de delene av kongeriket Sverige som lå øst for Bottenviken erobret av
Aleksander I av Russland i det som senere ble kjent som finskekrigen, og ble
deretter det autonome Storfyrstedømmet Finland, innenfor det russiske riket frem
til revolusjonen i 1917. Under den nasjonalromantiske bølgen i begynnelsen av
1800-tallet oppsto den finsknasjonale bevegelsen, delvis for å unnvike at
russisk ble innført som landets offisielle språk istedenfor svensk. Bevegelsen
ble støttet av den russiske sentralmakten av pragmatiske grunner. Russland var
jo interessert å svekke de kulturelle og følelsesmessige forbindelsene med
Sverige og så i det finske språket en motvekt mot svensk.

Den finsknasjonale bevegelsen begynte i universitetsmiljøet og en betydelig del
av det akademisk utdannede sjiktet, særlig de fleste humanistene og teologene,
sluttet seg til den. Det finsknasjonale partiet ble grunnlagt som en allianse
mellom finsksinnede medlemmer av det akademiske sjiktet og finskspråklige
storbønder og fikk tidlig flertall i både preste- og bondestanden på landdagen.
Den finske nasjonalepos Kalevala ble nedskrevet i 1835 og en finskspråklig
skjønnlitteratur begynte fort å vokse frem. På 1850-tallet begynte man å
grunnlegge finskspråklige middelskoler og gymnaser, noe som ledet til at de
fleste studentene fra og med 1880-tallet kom fra finskspråklige skoler. Det
finske språket fikk endegyldig samme juridiske status som svensk under en
overgangsperiode som varte fra 1863 til 1892.

I 1918 utbrøt en kort, men meget bitter borgerkrig som farvet landets politikk i
mange år. Borgerkrigen ble utkjempet mellom den borgerlige siden som bestod av
den utdannede overklassen, middelklassen og bøndene, de hvite, som ble støttet
av Tyskland på den ene siden, og den sosialistiske siden som for det meste
bestod av radikale jordløse landarbeidere, husmenn og industriarbeidere, de
røde, på den andre. Språkspørsmålet ble nå mindre viktig, fordi finsk- og
svenskspråklige fantes på begge sidene. Både den hvite og den røde regjeringen
bestod for det meste av finskspråklige med svenskspråklig
mindretallsrepresentasjon på begge sidene.

Under annen verdenskrig kjempet Finland mot Sovjetunionen to ganger: I
vinterkrigen fra 1939 til 1940 og igjen i fortsettelseskrigen 1941–1944. Under
vinterkrigen ble Finland invadert av Sovjet og forsvarte seg heroisk mot en
mektig fiende og med verdenssamfunnets mentale støtte i ryggen, blant annet
deltok noen hundre norske og svenske frivillige i den finske hæren. På tross av
den innbitte motstanden måtte Finland avgi landområder til Sovjet.

Fortsettelseskrigen var Finlands deltakelse i den tyskledede Operasjon
Barbarossa. Dette var et finsk forsøk på å gjenerobre landområdene som hadde
gått tapt under vinterkrigen. I 1944 angrep Sovjetunionen Finland med 600 000
mann, og bare tysk militær støtte forhindret at landet ble okkupert av Stalin.
Da den tyske østfronten klappet sammen samme år, sluttet Finland fred med
Sovjetunionen.

Etter krigen ble Finland et nøytralt land beliggende i den såkalte gråsonen
mellom vest- og østmaktene, og ble tvunget til å avstå områder til Sovjetunionen
og betale krigsskadeerstatninger. Etter Sovjetunionens sammenbrudd følte Finland
seg fri til å føre en mer utadvendt og offensiv utenrikspolitikk. Landet ble
medlem av EU i 1995.

Statens regionale forvaltning utøves av seks regionforvaltningsverk med ansvar
for utførende oppgaver og tilsyn i forbindelse med lovverket. For spesielle
oppgaver av faglig karakter finnes det 15 nærings-, trafikk- og miljøsentraler.
Åland har indre selvstyre, og statens oppgaver skjøttes der av Statens
embetsverk på Åland.

Det kommunale selvstyret utøves av 317 kommuner. Kommunene er sluttet sammen i
70 økonomiske regioner hvor kommunene samarbeider i ulik grad om næringspolitikk
og kommunale tjenester.

Finland er videre delt inn i 19 landskap. Ett av landskapene er Åland som har
indre selvstyre og styres av en landskapsregjering. Hvert av de 18 landskapene i
Fastlandsfinland ledes av et landskapsforbund som fungerer som en samkommune for
kommunene i landskapet. Landskapsforbundene har ansvar for regional utvikling og
kommunenes internasjonale kontakter, særlig mot Den europeiske union.

Det finske forsvaret (Puolustusvoimat) er underlagt Forsvarsministeriet og
består av en armé, en marine og et flyvåpen.

Finland kan per 29. august 2008 i alt mobilisere 420 000 kvinner og menn. Den
skal reduseres til 350 000 i alt. Hæren utgjør 345 000 soldater.

Finland har per 29. august 2008 63 kampfly, 230 stridsvogner samt femten
marinefartøyer.

Finland er et svært industrialisert land med blandingsøkonomi med en per capita
produksjon lik andre europeiske økonomier som Frankrike, Tyskland, Belgia eller
Storbritannia. Den største delen av økonomien er tjenester (66 %), etterfulgt av
produksjon og raffinering (31 %). Primærproduksjon er 2,9 %. Med hensyn til
utenrikshandel er industri den viktigste økonomiske sektoren. De største
næringene er elektronikk (22 %), maskiner, biler og andre bearbeidede
metallprodukter (21,1 %), skogindustri (13 %) og kjemikalier (11 %).



https://no.wikipedia.org/wiki/Tour_de_France_2011

Tour de France 2011 var den 98. utgaven av Tour de France og ble arrangert fra
2. til 24 juli 2011. Som i 2008 startet rittet med en vanlig fellesstart, ikke
med en prolog. Første etappe var 180 km og gikk fra Passage du Gois til Mont des
Alouettes. Det var femte gang Touren startet i Vendée-regionen. Rittet ble
avsluttet på Champs-Elysées i Paris 24. juli.

Australieren Cadel Evans vant løpet, etter å ha overtatt ledelsen under
tempoetappen på den nest siste dagen. Han ble den første australske vinner av
løpet, og i en alder av 34, er han den eldste vinneren etter 2. verdenskrig.
Andy Schleck fra Luxembourg ble nummer to, tredje år på rad, mens hans bror
Frank Schleck ble tredjemann. Mark Cavendish ble den første britiske vinner av
den grønne poengtrøya og Samuel Sánchez fra Spania vant klatretrøya.

I tillegg til de 18 ProTeam var fire franske profesjonelle kontinentallag
invitert: Cofidis, Europcar, FDJ og Saur-Sojasun. Norge var representert ved
Thor Hushovd (Garmin-Cervélo) og Edvald Boasson Hagen (Team Sky) som tok to
etappeseire hver.

* = Kom utenfor tidslimiten under den 18. og den 19. etappen, og ble trukket
totalt 40 poeng for overtredelsene. ** = Kom utenfor tidslimiten under den 19.
etappen, og ble trukket 20 poeng for overtredelsen. *** = Kom utenfor
tidslimiten under den 18. etappen, og ble trukket 20 poeng for overtredelsen.



https://no.wikipedia.org/wiki/Vinmonopolet

Aktieselskapet Vinmonopolet er et norsk aksjeselskap eid av staten ved Helse- og
omsorgsdepartementet. Selskapet har nasjonalt monopol på butikksalg av vin,
brennevin og sterkøl. Det vil si drikkevarer med høyere alkoholinnhold enn 4,75
volumprosent.

Det er aldersgrense på 18 år for kjøp av varer med lavere alkoholinnhold enn 22
volumprosent. For varer med 22 volumprosent eller høyere alkoholinnhold er
aldersgrensen 20 år.

Vinmonopolet ble etablert som et privat aksjeselskap under statlig kontroll 30.
november 1922. Etableringen skjedde som en konsekvens av reglene under den
norske forbudstiden (brennevinsforbudet), og navnet har sin opprinnelse i at det
på etableringstidspunktet bare var tillatt å selge vin i Norge.

Etter hvert kjøpte staten ut de private eierne, og siden 1939 har Vinmonopolet
vært et fullt ut statlig foretak.

I 1938 overtok Vinmonopolet all aktiva og passiva i de norske samlagene, og har
siden hatt enerett på salg av vin og brennevin over disk.

Under andre verdenskrig ble Vinmonopolets varer rasjonert. Importen av alkohol
var sterkt begrenset, og myndighetene forsøkte å dele ut det som var. Det ble
stor konkurranse om varene og mange konflikter, til tider rent kaos. Det ble
etterhvert bestemt at importerte originalvarer bare skulle selges på torsdager,
og køene begynte allerede i tretiden om morgenene. Den tyske okkupasjonsmakten
hadde derimot sine egne kvoter og egne skjenkesteder unntatt norske lover og
regler.

I 1960 var det 59 vinmonopolutsalg (hvorav 3 var rene vinutsalg) i 33 byer og i
1993 var det 110 butikker i 76 kommuner. Og mens det i 1960 var 1 785 steder
hvor det enten ble skjenket brennevin, vin eller øl, var tallet i 1993 steget
til 4 793. I 1993 var det 26 kommuner uten noe salg av øl, vin eller brennevin,
og i disse 26 kommunene bodde bare 3,1 prosent av befolkningen. Det samme året
var det bare 18 kommuner hvor det ikke ble skjenket alkohol, og i disse
kommunene bodde 1,5 prosent av det norske folk. I 1991 fikk det siste polløse
fylket, Sogn og Fjordane, 3 polutsalg. Etter det har alle fylker i Norge hatt
egne polutsalg.

Etter at EØS-avtalen tok til å gjelde 1. januar 1994, ble det klart at den
norske monopolordningen var i strid med EFTAs regler. EFTAs overvåkingsorgan ESA
slo fast at import- og engrosmonopolet til Vinmonopolet var i strid med
EØS-avtalen. Resultatet var at disse delene av monopolordningen ble opphevet 1.
januar 1996. Fra denne dato ble det åpnet for private importører og grossister.
Samtidig ble Vinmonopolet delt og det statlige aksjeselskapet Arcus stiftet.
Arcus AS overtok all import- og grossistvirksomhet som Vinmonopolet hadde hatt,
i tillegg til eneretten til brennevinsproduksjon og tapping på flasker.
Produksjonsvirksomheten som Vinmonopolet hadde på det tidspunkt ble overdradd
til Arcus produksjonsanlegg i Oslo, Bergen, Trondheim og på Hamar. Vinmonopolet
ble etter dette et rendyrket detaljsalgsmonopol.

I 1997 ble det slått fast at vinmonopolordningen slik den er i dag, ikke strider
mot EØS-avtalen.

Vinmonopolet hadde pr. 7 juni 2012 270 butikker. Butikkene deles inn i syv ulike
kategorier, fra 1-7, med vareutvalg basert på foregående års salgstall. Kategori
7-butikkene er de største og fører om lag 1 800 produkter. Bedriften hadde ved
utgangen av 2015 2606 fast ansatte.

I 1999 startet en ordning med selvbetjente utsalg. Vinmonopolet på Grünerløkka i
Oslo var det siste som gikk over fra salg over disk til selvbetjening i 2011.

Vinmonopolet har et svært godt og variert vareutvalg, sammenlignet med andre
innkjøpskjeder for alkoholholdige varer, som Systembolaget samt større
europeiske vinhus.[trenger referanse] Vareutvalget (inkludert bestillingsutvalg
– 2013):

Dysthesaken i 1930 avslørte store mangler ved innkjøpsrutinene til Vinmonopolet,
og ordningen ble gjennomgått. Ledelsen i Vinmonopolet fikk en dom mot seg for å
blande private og selskapets interesser sammen. Innkjøpsprosedyrene ble
forandret, slik at enkeltpersoner fikk mindre makt og innvirkning. Selskapet ble
underlagt en egen lov av 19. juni 1931 (vinmonopolloven).

Ekjordsaken som ble avdekket i 2005 brakte igjen alvorlige påstander om smøring
mot ansatte og butikksjefer i Vinmonopolet. Dette resulterte i en gransking
ledet av Erling Grimstad. Granskingen avdekket at bl.a. leverandøren Ekjord A/S
gjennom en årrekke hadde sponset noen av Vinmonopolets butikksjefer ved å
arrangere utenlandsturer og tilstelninger for å prøve å påvirke innkjøp og
vareplassering i butikkene. Mange av butikksjefene innrømmet også å ha mottatt
viner og andre fordeler fra firmaet. Seks av Vinmonopolets butikksjefer fikk
oppsigelse fra sine stillinger og det etiske regelverket ble endret.

Saken startet med at en ansatt hos Ekjord A/S fikk oppsigelse. Han reiste
arbeidsrettssak for å få tilbake stillingen. I rettssaken som fulgte ble det
klart at det hadde vært en omfattende «smørekultur» i firmaet Ekjord A/S. Den
ansatte vant arbeidsrettssaken og ble tilkjent en større erstatning fra Ekjord.

Etter denne saken ble firmaets relasjon med Vinmonopolet satt under
ISO-sertifisering styrt av Det Norske Veritas. Firmaets omsetning falt fra
(2007) 283 mill. til 23,6 mill. (2014). Formannen i Vin- og
Brennevinleverandørenes Forening (VBF) Pål Atle Skjervengen sa i Oslo tingrett
(2005) at saken mot Ekjord har kostet bransjen flerfoldige millioner kroner, og
at det er alle andre som har tapt i denne saken, ikke Ekjord selv. Ekjord har
etter affæren mistet alle sine agenturer, Torres, Black Tower, Jabuolet og fra
2012 J.P Chenet.

Vinmonopolets handleposer ble innført på 1970-tallet og kjennetegnes ved en
distinkt formgivning. Det var under sosialminister Bergfrid Fjose (KrF) at posen
ble innført for å gi kundene som hadde handlet alkohol en anonym pose, derav
fikk posen de første årene det folkelige tilnavnet «Fjosepose». Fjoseposen var
ensfarget grå, uten logo eller markeringer av noe slag. Hensikten ved valget av
utformingen var at den skulle være minst mulig iøynefallende (grå regnes som en
nøytral farge). Imidlertid tok man ikke i betraktning at gråfargen var en svært
uvanlig farge på handleposer, og den ble derfor godt synlig i gatebildet.

I 2006 endret Vinmonopolet grafisk profil, og dermed også pose. Den nye posen er
brun med svarte smale streker, og skiller seg ganske mye fra de tidligere
ensfargede. Posen har Vinmonopolets logo og internettadresse
http://www.vinmonopolet.no preget på.

Våren 2006 meldte Dagens Næringsliv at det var mulig å få den tidligere blå
polposen i innvandrerbutikker i London.

Vinmonopolet hadde pr. 16. januar 2010 avtale med 250 grossister. De seks
største (etter totalt salg i 2008):

Den mest solgte vinen i 2010 var Doppio Passo Salento Primitivo fra Italia,
fulgt av «J.P. Chenet Cabernet-Syrah» fra Frankrike med 1,3 mill. liter.
Sistnevnte har hatt nedgang siden toppåret 2006 (1,89 mill liter.). Trender
viser at toppselgere har kortere og kortere levetid på Vinmonopolet i Norge.
Eksempelvis var merket Gato Negro på topp i 2001, 2002 og siden vært på
3.-4.-plass. 1 halvår 2010 erobret rødvinen Doppio Passo Salento Primitivo
førsteplassen som den mest solgte svakvinen i Norge.

Den norske avgiftspolitikken baserer seg på teorien om at høye avgifter fører
til redusert forbruk. Avgiftene fører til at Norge (sammen med Island) har de
høyeste prisene på alkoholholdige drikkevarer i Europa. Vinmonopolets avanser er
regulert til å ligge mellom fire og 90 kroner per enhet, mens snittet gikk opp
med åtti øre til 7,80 fra 1.mai 2010. Forrige gang avansen ble oppjustert var i
1996, med nedjusteringer både i 1999 og 2008.



https://no.wikipedia.org/wiki/Mark_Cavendish

Mark Cavendish (født 21. mai 1985 i Douglas, Man) er en bane- og
landeveissyklist. Han er av mange betegnet som verdens raskeste spurter. Han ble
verdensmester i landeveisritt i 2011, og i løpet av syv utgaver av Tour de
France har han vunnet 30 etappeseire. Han har også 15 etappeseire fra Giro
d'Italia og tre fra Vuelta a España. I tillegg har han vunnet Milano–Sanremo og
har tre verdensmesterskap i banesykling. I mai 2013 var han oppe i 100
profesjonelle seire i sin karrière.

Cavendish ble i dronningens fødselsdagsliste for 2011 utnevnt til medlem av Den
britiske imperieordenen for sin innsats for sykkelsporten.

Cavendish ble profesjonell i 2007, og var den nest yngste i T-Mobile Teams stall
dette året, og blant de aller yngste i hele Pro Touren. Gjennombruddet kom i da
han vant det første rittet han klarte å fullføre, Scheldeprijs. Deretter tok han
to etapper i Catalonia rundt og Firedagers i Dunkerque, og ble tatt ut til å
delta i sin første Tour de France. Der veltet han på de to første etappene, og
brøt under den 8. etappen da rittet gikk inn i Alpene. Senere i sesongen tok han
en etappeseier i Eneco Tour, og tok sesongens 11. seier under Circuit
Franco-Belge.

I slutten av mars ble Cavendish verdensmester i Madison sammen med Bradley
Wiggins under VM i Manchester. Noen dager senere vant han to etapper i Tredagers
i De Panne, før han slo Tom Boonen på målstreken i Scheldeprijs. I mai fikk han
sin første etappeseier i en Grand Tour da han vant to etapper i Giro d'Italia. I
sin andre Tour de France fortsatte han suksessen og vant fire etapper, før han
gav seg etter 14. etappe for å forberede seg til OL i Beijing der han skulle
delta i madison sammen med Bradley Wiggins. OL ble ingen suksess for Cavendish,
og han ble den eneste britiske syklisten som ikke tok medalje. På landeveien
gikk det bedre, og Cavendish tok totalt 17 seire i løpet av sesongen.

Cavendish startet sesongen med to etappeseire i Tour of Qatar og to i Tour of
California der han også vant poengkonkurransen. Han tok også en etappeseier i
Tirreno–Adriatico. Sesongen første høydepunkt kom da han slo Heinrich Haussler
på målstreken i kampen om klassikermonumentet Milano–Sanremo. Under Giro
d'Italia vant Columbia-Highroad den innledende lagtempoen, og Cavendish fikk
æren av å sykle med den rosa ledertrøyen. Han tok også tre etappeseire før han
gav seg for å forberede seg til Tour de France. Under Tour de France tok han
seks etappeseire, men det var ikke nok til å vinne den grønne trøya. I alt tok
han 23 seire i 2009-sesongen.

2010-sesongen startet trådt, og i etappeseieren hans i Tour of California i mai
var bare den tredje seieren for året. Cavendish stilte til start i Tour de
France med mål om å ta poengtrøya. Han fikk en dårlig start med krasj på første
etappe og bare en 12.-plass på den fjerde etappen, men klarte likevel å vinne
fem etapper. To av etappeseirene kom etter at hans faste opptrekker Mark Renshaw
var sendt hjem. Cavendish måtte tross sine seire se seg slått i kampen om
poengtrøya nok en gang.



https://no.wikipedia.org/wiki/F%C3%A6r%C3%B8yene

Færøyene (færøysk: Føroyar [ˈfœɹjaɹ], dansk: Færøerne [ˈfɛːʀøʔəʀnə], betyr
«fåreøyene») er en øygruppe som ligger nord for Skottland og omtrent 600 km vest
for Bergen. Øyene var tidligere en del av Norgesveldet, men har siden 1814 vært
en del av Kongeriket Danmark. Færøyene ble likevel allerede i 1709
administrativt lagt til Sjælland stift. Siden 1948 har øyene hatt indre
selvstyre med et folkevalgt Lagting, en egen regjering og to representanter i
det danske Folketinget. Administrativt er Færøyene inndelt i 30 kommuner.
Færøyene er ikke medlem av Den europeiske union, til tross for at Danmark er
det.

Færøyene består av 18 øyer av vulkansk opprinnelse. Klimaet preges av
beliggenheten i Golfstrømmen, som medvirker til å gi milde vintre og kjølige
somre. Skydannelser omkring de høye fjellene og tåke forekommer hyppig. Øyene er
hovedsakelig gresskledde med en utbredt forekomst av villblomster. Det finnes
ikke naturlig trevekst. De fleste av fuglene er sjøfugler, og tidligere har
fuglefangst vært en viktig binæring. Fiskeriet er den fremste næringsveien på
Færøyene. Sauehold har liten kommersiell betydning etter industrialiseringen av
fiskeriet, men har stadig stor kulturell og sosial betydning. Den
ikke-kommersielle hvalfangsten i øyenes indre farvann har lange historiske og
matkulturelle tradisjoner.

Øygruppen ble først bosatt av irske munker omkring år 625. Nordmenn koloniserte
øyene i tiden etter år 850. Dagens befolkning på rundt 50 000 innbyggere har
norsk og keltisk avstamning. Færøyingene snakker det vestnordiske språket
færøysk, som er det minste germanske språket og stammer fra norrønt. Foruten
færøysk er dansk offisielt språk, men snakkes ikke til daglig av færøyinger.
20 000 personer bor i og rundt hovedstaden Tórshavn, oppkalt etter den norrøne
guden Tor. Byen er Færøyenes politisk-administrative, økonomiske og kulturelle
sentrum.

Færøyene ligger på 62 grader nordlig bredde og 7 grader vestlig lengde i det
nordlige Atlanterhavet. Øyene ligger nord for Hebridene, nordvest for Shetland,
vest for Norge og sørøst for Island. Øygruppen består av 18 øyer, 11 holmer og
750 skjær, og danner en triangelform. Færøyene har et samlet areal på
1 395,74 km². Fra Enniberg på Viðoy i nord til Sumbiarsteinur sør for Suðuroy
måler øygruppen 118 km. Fra Gáadrangur vest for Mykines til Stapi øst for Fugloy
er det 75 km. Den samlede kystlinjen er på 1 289 km. Det geografiske midtpunktet
i øygruppen ligger ved Kaldbaksbotnur på Streymoy. Lengste avstand til kysten er
5 km. Færøyene hevder et territorialfarvann på 275 000 km².

Særlig vestkysten er markant med sine høye, loddrette fuglefjell. Den
gjennomsnittlige fjellhøyde er 300 m over havet. Slættaratindur (880 moh.) ved
Funningur på Eysturoy er det høyeste fjellet. Etter Slættaratindur kommer
Gráfelli (856 moh.), Villingadalsfjall (841 moh.), Kúvingafjall (830 moh.) og
Teigafjall (825 moh.). Med unntak av Villingadalsfjall, som ligger ved Viðareiði
på Viðoy, ligger de ti høyeste fjellene på Kunoy og Eysturoy. Enniberg på Viðoy
(754 moh.) er Europas nest høyeste sjøklippe, etter Hornelen i Norge.

Færøyene har ingen store vassdrag, men mange bekkefar og små fosser. Den klart
største innsjøen er Sørvágsvatn (3,57 km²) på Vágar. Sørvágsvatn drenerer i
havet gjennom den 30 m høye Bøsdalafossur, som er fossen med størst vannføring i
øyriket. Ellers finnes noen mindre innsjøer på de fleste store øyene. Nest
største innsjø er Fjallavatn (1,03 km²), dernest følger Sandsvatn (0,82 km²) og
Toftavatn (0,51 km²). Vann utgjør til sammen 0,5 % av øyenes areal. Den lengste
fjorden er Skálafjørður (14 km) på Eysturoy, etterfulgt av Gøtuvík (11 km) og
Funningsfjørður (9,7 km).

Øyene oppstod for om lag 60–70 millioner år siden under tertiærperioden i
geologisk historie. Øygruppen ble skapt av vulkansk aktivitet som en del av en
opptil 4 000 m høy rygg som strakte seg fra Grønland til Irland og Skottland. Av
den avkjølte lavaen dannet den typiske færøyske basalten seg, og har gjentatte
ganger blitt krysset av tynne tufflag fra askeregn. I en vulkansk pause fantes
det tropisk vegetasjon, herunder store trær, på Færøyene, noe kullagene viser.
Foruten kull har ikke øygruppen noen mineralforekomster av betydning.

Gjennom erosjon forsvant det meste at høysletten. Det som ble igjen av ryggen
var øyene, i hovedsak Hebridene, Færøyene og Island. Istiden formet restene av
høysletten, Færøyene, i dagens karakteristiske daler i sydøstlig-nordvestlig
retning. Mange av dalene ble fylt med vann og dannet dagens færøyske fjorder.
Det myke tufflaget lå eksponert for bølgeslag og det tøffe klimaet og ble med
tiden vasket bort og etterlot den sterkere basalten. Slik oppsto de typiske
trappestrukturene i innlandet og de voldsomme klippene og kystlandskapet vest og
nord på øygruppen, slik som for eksempel Beinisvørð og Enniberg.

Arktiske planter kan ha overlevd på topper som stakk gjennom den 400 m tykke
isbreen over Færøyene i istiden. Da breene trakk seg tilbake kom nye planter fra
det norske fastlandet og De britiske øyer, blant annet tatt med av sjøfugler.

Øyriket har en forholdsvis rik flora, det er registrert over 400 arter
karplanter, over 400 arter moser og om lag 250 lavarter. Vegetasjonen domineres
av gresshei som i høyden går over i fjellvegetasjon. Lynghei med røsslyng og
blåbær er vanlig, det er også noe krattvegetasjon med vier og einer. Færøyenes
nasjonalblomst er bekkeblom (soleiehov). Store arealer er myrlendte.

Den færøyske naturen er karakteristisk i sin mangel på trær, som har dårlige
vekstforhold på grunn et ekstremt kystklima med vinder som blander store mengder
havsalt i luften. Slik sett minner naturen om Connemara og Dinglehalvøya i
Irland og de skotske øyene. Funn av stammer fra dunbjørk og grener i jorden,
datert til ca. 2 300 år f.Kr., og funn av pollen fra hassel, indikerer at det i
det minste var noen områder med bjørk og hassel på Færøyene før mennesker
bosatte seg på øyene. På flere av øyene er det plantet bartrær, hvorav de aller
fleste artene er av ikke-europeisk opprinnelse.

Etter siste istid kom også insekter og seler til øygruppen, i tillegg til
fuglene, men dyrelivet var begrenset. De første menneskene møtte et land uten
landpattedyr, krypdyr eller høye trær. Alle landpattedyr, i all hovedsak rotter,
mus og harer, har derfor blitt introdusert av mennesker.

Færøyenes avsideliggenhet og barske klima gjør at få arter lever på land, og
noen underarter er endog endemiske, slik som færøyponnien. Insekter som fluer,
møll, edderkopper, biller, snegler og makk er opprinnelige arter i den færøyske
faunaen, mens iberiasnegler og vepser har blitt introdusert i senere tid og
blitt deler av den naturlige faunaen. Frosker finnes på Nólsoy, mens kaniner
flere ganger har etablert seg for å så dø ut igjen. Ville landpattedyr er
rotter, mus og harer, der harer finnes på alle øyene, unntatt de seks minste.
Rotter finnes på syv øyer og mus på seks øyer.

Gråselen er svært utbredt, og det finnes flere hvalarter i farvannene, deriblant
kortfinnet grindhval, grindhval og spekkhogger som de meste vanlige. Havet er
dessuten rikt på en lang rekke fiskearter, og de massive fuglebergene langs
kysten huser derfor store mengder sjøfugl. I alt er det snakk om 110
forskjellige fuglearter på øyene, og i løpet av de siste 150 årene har over 260
arter blitt observert. Det er om lag 40 vanlige hekkefugler, herunder havhest
(600 000 par), lundefugl (550 000 par), stormsvale (250 000 par), krykkje
(230 000 par), lomvi (175 000 par) og havlire (25 000 par). Nólsoy huser verdens
største koloni av havsvaler. Havsule forekommer bare på Mykines. Symbolsk viktig
er også nasjonalfuglen tjelden, hvis årlige tilbakekomst rundt 12. mars feires
av færøyingene som begynnelsen på våren.

Færøyene hadde 48 704 innbyggere den 1. januar 2015, fordelt på rundt 120 byer
og bygder. De fleste bebyggelser ligger beskyttet på østkysten ved en bukt eller
fjord, unntatt Fámjin og Sumba, som beskyttes av vestlige skjær, og
innlandsbygden Vatnsoyrar ved Sørvágsvatn.

Om lag halvparten av befolkningen bor på Streymoy. I 2015 bodde 12 640 personer
i Tórshavn by, mens hele hovedstadskommunen hadde 19 827 innbyggere. Hoyvík
(3 800 innbyggere) og Argir (1 984) danner en sammenhengende bebyggelse med
Tórshavn by. Den nest største byen er Klaksvík med 4 607 innbyggere. Langs
østsiden av Skálafjørður på Eysturoy danner en rekke bygder, deriblant Toftir,
Runavík og Saltangará, en sammenhengende bebyggelse med rundt 4 000 innbyggere.
Andre store bebyggelser er Fuglafjørður (1 507), Vágur (1 332), Vestmanna
(1 214) og Miðvágur (1 059). Norðragøta med nabobygder hadde 1 077 innbyggere.

97,5 % av innbyggerne er danske statsborgere, det vil si fra enten Færøyene,
Grønland eller Danmark. Lovgivningen betegner alle fastboende statsborgere på
Færøyene som færøyinger. I kulturell forstand er færøyinger en etnisk gruppe med
færøysk som morsmål. Færøyingenes genetikk er blandet skandinavisk og
skotsk-irsk (keltisk).

Den 1. januar 2013 bodde det 1 276 utenlandske statsborgere fra mer enn 80
stater på Færøyene. Den største gruppen er 183 islendinger, noe som svarer til
0,4 % av den samlede befolkningen. Det bodde 93 norske statsborgere på Færøyene.
103 thailendere og 97 filippinere er i noen grad knyttet til ekteskap med
innfødte færøyinger.

I aldersgruppen 15–64 år har øyene et signifikant underskudd på kvinner. I
2011/2012 hadde nyfødte på Færøyene en forventet levealder på 79,6 år for menn
og 84,6 år for kvinner, noe som er blant de høyeste i verden. Det samlede
fruktbarhetstallet på 2,4 barn per kvinne er blant de høyeste i Europa.
Gjennomsnittlig alder for førstegangsfødende kvinner i 2012 var 25,9 år.
Spedbarnsdødeligheten er høyere enn i resten av Norden, unntatt Grønland.
Færøyene har de laveste aborttallene i Norden, og tillater bare abort ved
medisinske eller sosiale årsaker. Forekomsten av skilsmisser er den laveste i
Norden. Forekomsten av selvmord er lav sammenlignet med Europa for øvrig.
Epidemiologisk har færøyingene mye til felles med andre skandinaver.

Færøysk er språket som blir mest brukt i dagligtale på Færøyene. Færøysk snakkes
av 80 000 mennesker, i første rekke på Færøyene. Det har vært offisielt språk i
forvaltningen, skoleverket og kirken på Færøyene siden 1938, etter en langvarig
språkstrid. Kampen for anerkjennelsen av færøysk språk tok til etter V. U.
Hammershaimbs rettskrivning av 1846, og må sees i sammenheng med
nasjonalbevegelsen på øyene.

Færøysk er en del av den vestnordiske språkgrenen, som omfatter færøysk,
islandsk, norsk og det utdødde språket norn. Den nordiske språkgrenen tilhører
den germanske gruppen av den indoeuropeiske språkfamilien. I likhet med islandsk
har færøysk utviklet seg fra de gammelnorske dialektene som nybyggerne i
vikingtiden hadde med seg fra det vestlige Norge. Færøysk er, sammen med
islandsk og noen norske målfører, det eneste nordiske målet som ennå har de fire
germanske kasusene, altså nominativ, akkusativ, dativ og genitiv. Genitiv blir
for det meste kun brukt i faste uttrykk.

Bruken av dansk i dagligtale er for det meste forbeholdt den etnisk danske
minoriteten på øyene. Alle færøyinger blir undervist i dansk fra 3. klasse i
folkeskolen. Den karakteristiske aksenten kalles gøtudansk. Denne allmenne
språkkunnskapen bidrar også til å bringe mange danske lånord inn i færøysk.

Fra rundt år 625 antar man at keltiske munker var de første fastboende mennesker
på Færøyene. Sannsynligvis flyttet munkene videre til Island omkring år 800, i
tiden rundt de norske vikingenes ankomst. På kongebud fra Olav Tryggvason
forkynte Sigmundur Brestisson den kristne læren på Tinganes rundt år 1000. Siden
1000-tallet har tinget blitt satt under Ólavsøka. Kirkjubøur bispedømme ble
opprettet i 1111, og var underlagt Nidaros erkebispedømme fra 1152 til
reformasjonen i 1537.

Nesten alle færøyinger er kristne. I 2014 tilhørte 82 % av befolkningen den
evangelisk-lutherske Fólkakirkjan. Som egen statskirke siden 2007 er den verdens
minste sådan. Ca. 10 % går i bedehus tilknyttet den vekkelseskristne
Brøðrasamkoman, inspirert av skotske Plymouth Brethren. Ca. 5 % tilhører andre
kristne trossamfunn, som Pinsemenigheten, Frelsesarmeen og
Syvendedagsadventistene. I 2004 tilhørte 120 personer den katolske Mariukirkjan
i Tórshavn.

Færøysk ble ikke kirkespråk på bekostning av dansk før 1939. Bibelen ble i 1948
oversatt til færøysk av Victor Danielsen fra Brøðrasamkoman og i 1961 av Jákup
Dahl og Kristian Osvald Viderø fra Fólkakirkjan.

Den eldste bevarte kirken på Færøyene er Ólavskirkjan i Kirkjubøur fra
1200-tallet. Magnuskatedralen er en ruin i gotisk stil, men det er ikke kjent om
den noen gang ble fullført. Domkirken i Tórshavn ble oppført på Tinganes i 1788.
De færøyske bygdekirkene fra 1800-tallet, som i Porkeri, Funningur og på Sandur,
er karakteristiske med tjæremalt treverk, gresstak og enkel utsmykning.
Vesturkirkjan i Tórshavn, Christianskirkjan i Klaksvík, Fríðrikskirkjan på
Toftir og Gøtu kirkja er oppført i nyere stilarter.

Da Færøyene for første gang ble besøkt av vikingene i 795 traff de munker fra
Irland, som levde en eneboertilværelse på øyene. Disse munkene fant ingen
urbefolkning som de kunne omvende. De tilbragte tiden med å drive sauehold og
plantedyrkning (blant annet dyrket de havre). Man antar at de irske munkene kom
omkring år 625. Sannsynligvis flyttet munkene videre til Island i tiden rundt
nordmennenes ankomst til øyene.

Øyene ble kolonisert av nordmenn på 800-tallet, og det antas at de første
bosetterne kom i tiden etter år 825. Disse var hovedsakelig vikinger fra Norge,
samt skotter og irer. Det er rimelig å regne med at det ensidige
næringsgrunnlaget på øyene, i all vesentlighet sauehold, kystfiske og
fuglefangst, allerede fra vikingtiden gjorde dem avhengige av tilførsler fra
Norge, hvilket bidro til å styrke de politiske og kirkelige båndene landene
imellom.

For å opprettholde lov og orden ble Alltinget etablert i år 900 etter mønster
fra de norske tingene på denne tiden, som Frostatinget. Alltinget er med sitt
nåværende navn Lagtinget verdens eldste lovgivende forsamling, også eldre enn
det islandske Alltinget. Alltinget ble samlet om sommeren på halvøya Tinganes
ved Tórshavn. Stedets sentrale beliggenhet og øya Nólsoy som beskytter stedet
mot de verste stormene fra øst, var avgjørende for tingets plassering.
Alltingets forhandlinger ble ledet av en lagmann. På Alltingets møter tok man
seg av landets anliggender, vedtok lover og meglet ved stridigheter og forente
dermed både den utøvende, den lovgivende og den dømmende makt. At alle frie menn
var like for loven, var et sentralt begrep.

Det antas at det fantes lokale ting i hver av de seks regionene: Suðuroy,
Sandoy, Vágar, Streymoy, Eysturoy og Norðoyar.

I 999 kom vikinghøvdingen Sigmundur Brestisson på kongebud for å forkynne læren
om Hvíta Krist, og med våpenmakt tvinge færøyingene til å gå over til
kristendommen. Med 30 menn møtte høvdingen Tróndur i Gøta på Lagtinget på
Tinganes, men Tróndur og de øvrige færøyinger i forsamlingen avviste den nye
læren. De så på kristendommen som Sigmundurs unnskyldning for å ta makten over
øyene. Sigmundur valgte da en annen metode i sitt misjonsarbeid. I nattens mulm
og mørke seilte han med sitt mannskap til Gøta og inn på Tróndurs gård, hvor han
hev Tróndur ut av sengen og ga ham valget mellom å bekjenne seg til den kristne
tro eller å bli halshugget.

Tróndur var pragmatisk og valgte det første, men ifølge Færøyingesagaen svor
Tróndur hevn. I 1005 samlet han sine menn i en nattlig aksjon for å angripe
Sigmundur på Skúvoy, hvor de tok Sigmundur på sengen. Sigmundur og hans tro
følgesvenn og fetter Tóri Beinirsson sprang i havet sammen med karlen Einar fra
Suðuroy. Deres legendariske svømmetur er blant annet gjengitt i kvadet
Sigmundarkvæði yngra (det yngre kvad om Sigmundur), som alle skolebarn på
Færøyene stifter bekjentskap med i undervisningen. Mens Tóri og Einar døde på
svømmeturen, lyktes det Sigmundur å nå Sandvík på Suðuroy, men der ble han drept
av bonden Torgrímur Illi, som var en av Tróndurs menn.

Olav den hellige oppfordret noen viktige menn fra Færøyene, lagmann Gilli,
Tórolvur Sigmundsson og Leivur Øssursson, om å komme til Norge for å bli hans
hirdmenn i 1024. Men så lenge Tróndur i Gøta levde, klarte ikke Olav den hellige
å få full kontroll over Færøyene. Etter Tróndur i Gøtas død i 1035 tok Leivur
Øssurson Færøyene i len av den norske kongen Magnus den gode samme år. Dette
markerer slutten på både vikingtiden på Færøyene og på Færøyenes selvstendighet.

Kirkjubøur bispedømme ble grunnlagt i 1111 med sete i Kirkjubøur, og var fra
1152 underlagt Nidaros erkebispedømme. I Kirjubøur skrev Biskop Erlendur i 1298
Færøyenes eldste kjente dokument, Fårebrevet. Han påbegynte også
Magnuskatedralen, som i dag er en kirkeruin.

Kong Sverre kom til fostring i Kirkjubøur på Færøyene fem år gammel i 1156. Han
må ha vært spesielt evnerik, for biskop Roe på Færøyene satte ham i prestelære.
Som voksen skal Sverre ha fått høre av sin mor at han var sønn av kong Sigurd
Munn. Om dette stemte eller ikke er uvisst, men det gav i hvert fall legitimitet
til et mer storstilt prosjekt enn en karriere innen kirken. Sverre tok kontakt
med den ledende opprørsflokken i landet, Birkebeinerne, som stod uten høvding
etter at Øystein Møyla hadde falt i slaget på Re. De tok Sverre til høvding, og
han viste seg raskt som en taktisk dyktig hærfører. I løpet av kort tid greide
han å få seg selv hyllet som konge på Øyratinget, men det tok flere år før
kongsmakten var endelig sikret.

I 1274 trådte den Yngre Gulatingslov i kraft. Lagmannen, som hittil hadde vært
folkevalgt, ble fra nå av kongelig embedsmann. Alltinget ble omdannet til et
Lagting, som kun hadde rett til å dømme og ikke utforme lover.

Da Håkon V Magnusson ble konge i 1299, valgte han Oslo og Akershus festning som
kongesete. I 1314 gjorde han Oslo til rikets hovedstad. De utenrikspolitiske
linjene ble rettet østover, noe som gikk imot den tidligere utenrikspolitiske
retningen som kongemakten hadde fulgt, med sterk satsing på de nordatlantiske
områdene i vest for å holde på og sikre Norgesveldet. Norge mistet kontakten med
Shetland og Orknøyene og, enda viktigere, med Færøyene og Island.

Etter de første 500 årene med norsk bosetning hadde folketallet kommet opp i
rundt 4 000, men dette ble halvert som følge av svartedauden på midten av
1300-tallet. Senere innvandring fra Shetland, Orknøyene og Norge gjorde at
folketallet stabiliserte seg på ca. 5 000 innbyggere.

I 1380 går Norge sammen med sine kolonier, Færøyene, Orknøyene, Hjatland, Island
og Grønland, inn i en union med Danmark. 17 år senere, i 1397, dannes
Kalmarunionen hvor også Sverige inngår. Kalmarunionen er en personalunion hvor
landene har felles konge. Imidlertid var det et norsk riksråd som ved
kongevalgene fra 1380 til reformasjonen i 1536 i prinsippet kunne ha valgt en
annen konge enn den man hadde i Danmark. Etter reformasjonen ble det norske
riksrådet nedlagt og Norge og dets kolonier underlagt Danmark.

Reformasjonen nådde Færøyene i 1538, to år etter Danmark. Øyene ble et prosti
under Bergens biskop. Kongen overtok 2/3 av jorden. Bispesetet og prestestolen i
Kirkjubøur ble nedlagt, og i 1547 ble latinskolen grunnlagt. Begynnelsen av
reformasjonen markerer starten på det danske språks periode, da dansk ble
innført som kirke- og amtsspråk. Perioden varte til midten av 1800-tallet.

I 1579 fikk den færøyske sjøhelten Magnus Heinason handelsmonopol på all handel
til og fra Færøyene og han oppførte festingen Skansin i Tórshavn som et vern mot
sjørøvere. Magnus Heinason mistet handelsmonopolet etter fire år, etter
beskyldninger om svindel og dårlige varer. Heinason ble dømt til døden for
sjørøveri i nederlandsk tjeneste, og ble henrettet den 18. januar 1589 i
København. Etter sin død ble han frifunnet for anklagene.

København overtok handelsmonopolet fra Bergen i 1619, og i 1620 kom den færøyske
kirken under Sjællands biskop.

Gabeltiden omtales som den mørkeste perioden i Færøyenes historie. Den varte fra
1655, da Christoffer Gabel ble lensherre på Færøyene, til 1709 da hans sønn
Frederik Gabel døde. I 1662 fikk Gabel også handelsmonopolet og Færøyene ble
nærmest styrt som en privat koloni.

Presten Lucas Debes var en av Gabels største motstandere og han reiste med en
færøysk delegasjon til København i 1673, hvor han fortalte kongen om Gabels
vilkår. Da en kongelig kommisjon kom frem til Færøyene samme år, ble Tinganes
rammet av en brann hvor de fleste handelsbygninger og dokumenter gikk med. Noen
hevdet på den tiden at Gabels menn stod bak brannen.

Nólsoyar Páll var motstander av handelsmonopolet og kjempet for frihandel og
selvstendighet for Færøyene. Hans Fuglakvæði er en vise hvor tjelden
symboliserer ham selv, og dermed også den frie færøying. I 1804 bygde han sammen
med Royndin Fríða Færøyenes første selveide skip siden Magnus Heinasons tid.
Hans skip kom godt med da Færøyene i 1807 var truet av hungersnød under krigen
mellom Danmark og England. Nólsoyar Páll satte inn sitt skip for å skaffe korn
til øyfolket. Han omkom i et forlis vinteren 1808/1809 og er nå Færøyenes
nasjonalhelt.

Ved Kielfreden i 1814 måtte Danmark avstå Norge til Sverige, mens Færøyene,
Island og Grønland ble igjen i det danske riket.

Folketallet ble, fra 1700- til 1900-tallet, ti ganger høyere. Dette tilskrives
den store industrialiseringen av fiskeriet, som i tillegg ble mer orientert mot
havfiske enn mot kystfiske. Så sent som i 1845 var 68 % av de yrkesaktive
beskjeftiget i landbruket. Den økte levestandarden gav lengre forventet
levealder, mindre barnekull og større motstandsdyktighet mot sykdommer.

I 1816 nedlegges det færøyske Lagtinget etter ordre fra den danske kongen
Frederik VI etter å ha eksistert i 900 år. Færøyene blir et dansk amt styrt av
fire danske embetsmenn, og enhver færøysk innflytelse på landets styring
fjernes. Den dømmende funksjonen ivaretas av sorenskriveren, som eneste dommer i
alle rettssaker.

Færøyingene ønsker å få gjenopprettet Lagtinget, men dette blir avslått av
Stænderforsamlingen i Roskilde i 1844 og 1846.

26. mars 1852 underskriver Frederik VII loven om Lagtingets gjenopprettelse.
Lagtinget skal fungere som et amtsråd og fikk kun rådgivende myndighet i
færøyske anliggender. Den eneste Lagtinget fikk råderett over, var kirkens
midler. Loven om Lagtingets gjenopprettelse trådte i kraft to år senere, i 1854,
men det første Lagting ble samlet allerede i 1852 etter lagtingsvalget den 30.
juni.

Fra midten av 1800-tallet økte den nasjonale bevisstheten gradvis på Færøyene.
Venceslaus Ulricus Hammershaimb startet arbeidet med å skape det færøyske
skriftspråket og utga en rettskrivningsstandard i 1854. Selv om dette kunne ha
vært en mulighet til å skape en lydnær rettskrivning, som i walisisk, valgte han
å legge frem en rettskrivning sammenfallende med en ubrutt skriftlig tradisjon
fra det gamle norrøne målet.

Hammershaimbs grammatikk ble møtt med litt motstand, fordi den var så innfløkt,
og en rivaliserende rettskrivning ble konstruert av Jakob Jakobsen. Jakobsens
versjon lå nærmere det talte språket, men ble aldri tatt i bruk av folk flest.

Etter en nasjonal vekkelse på Julemøtet i 1888 ble den færøyske forening
Føroyingafelag stiftet få uker senere. Det færøyske selvstendighetspartiet
Sjálvstýrisflokkurin ble stiftet i 1906. Partiet ble stiftet som en motvekt til
det liberale danskvennlige partiet Sambandsflokkurin, som ville opprettholde den
nuværende statsretslige stilling. Til å begynne var hovedstriden mellom de to
partiene den færøyske språkstriden. Striden ble tilspisset da den danske
regjeringen, etter samråd med Sambandspartiet, i 1912 bestemte at
undervisningsspråket i den færøyske grunnskolen skulle være dansk. Denne
bestemmelsen ble opphevet i 1938.

For å markere ønsket om færøysk selvstendighet ble Dannebrog firt under en
høytidelig åpning av Lagtinget under Ólavsøkan i 1930, og det uoffisielle
færøyske flagget heist. Den høyeste danske embetsmann på Færøyene, amtmann
Hjalmar Ringberg, forlot stedet i protest. Episoden omtales i dag som
«Flaggskandalen».

Færøyenes strategiske plassering i Nord-Atlanterhavet gjorde at Storbritannias
statsminister Winston Churchill 11. april 1940 i en radiotale på BBC kunngjorde
at de ville sende to destroyere til Tórshavn for å okkupere Færøyene 12. april
1940, tre dager etter Tysklands okkupasjon av Danmark. Churchill hadde fått
forsikringer fra færøysk hold at britiske soldater var velkomne.

Øyene som tidligere var avhengig av økonomiske overføringer fra Danmark, var nå
helt avhengig av Storbritannia. Britene befestet stillinger på strategisk
viktige steder. Sund og fjorder ble minelagt, og på Vágar bygde britiske
ingeniørsoldater en militær flybase.

Etter andre verdenskrig ville ikke Færøyene tilbake til sin gamle status som et
dansk amt. Den danske regjeringen inviterer den færøyske lagtingsdelegasjonen
ned til København i 1946 for å forhandle om Færøyenes fremtidige styreform.
Lagtingsdelegasjonen og den danske regjering ble ikke enige og man besluttet i
fellesskap å avholde en folkeavstemning 14. september 1946. Valget stod mellom
den danske delegasjonens betingelser eller løsrivelse. Det ble flertall for
uavhengighet (5 656 for og 5 490 imot). Fire dager senere, 18. september utroper
lagmann Thorstein Petersen Færøyene som en selvstendig nasjon. Opposisjonen
hevder at beslutningen er grunnlovsstridig og får støtte fra den danske
regjering. Den danske kongen, Christian X av Danmark, oppløser det færøyske
lagtinget 23. september med støtte fra samtlige partier i Folketinget og
presiserer at Danmark kun kan akseptere færøysk selvstendighet ved gjensidig
forhandling. Det skrives ut nyvalg og de partier som ønsker fortsatt å være en
del av det danske rike får et flertall på fire mandater. Den nye
lagtingsformannen Jákup Frederik Øregaard utbringer en hyllest Leve kongen, for
Færøyene, for Danmark, noe som aldri før har skjedd i lagtinget.

Etter nye forhandlinger ble det i 1948 vedtatt en lov om indre selvstyre.
Færøysk ble godkjent som offisielt språk, Færøyene fikk egne pengesedler,
færøysk krone og embedet som lagmann (løgmaður, Færøyenes statsminister) ble
igjen innført.

Siden 1950-årene har industrialisering og sentralisering gjort at mange har
flyttet fra små bygder og til større tettsteder, mens útoyggjar blir truet av
fraflytting. Den færøyske finanskrisen i perioden 1989–1995 gav høy
arbeidsløshet, og nærmere 10 % av befolkningen utvandret, hvorav halvparten til
Danmark. Mange av utvandrerne har siden flyttet tilbake til Færøyene.

I 1955 gjorde innbyggerne i Klaksvík opprør, etter at overlegen på byens
sykehus, Olaf Halvorsen, en tidligere aktiv nazist, ble avskjediget mot
innbyggernes vilje. For å dempe uroen ble 100–200 politifolk sendt til byen, med
det resultat at innbyggerne minela innseilingen til havnen. Før det kom til
konfrontasjon, ble det inngått et politisk forlik.

Hjemmestyreloven av 1948 gjør Færøyene til «et selvstyrende Folkesamfund i det
danske Rige.» Dronning Margrethe II av Danmark er således statsoverhode i det
konstitusjonelle monarkiet. Færøyenes statsrettslige stilling har vært gjenstand
for vitenskapelig og politisk debatt. I 2005 ble de færøyske myndighetenes
kompetanse utvidet til alle områder, unntatt statsforfatningen, statsborgerskap,
Høyesterett, utenriks-, sikkerhets- og forsvarspolitikk samt valuta- og
pengepolitikk. Fámjinserklæringen stadfestet Færøyenes innflytelse og
medvirkning i utenriks- og sikkerhetspolitikken.

Færøyene er et representativt demokrati med allmenn stemmerett for fastboende
statsborgere over 18 år. Nasjonalforsamlingen er Lagtinget, som består av 33
medlemmer valgt ved forholdstallsvalg og kumulasjon. Valg utskrives senest hvert
fjerde år. Lagtinget praktiserer parlamentarisme og et flerpartisystem.
Lagtinget har fire oftest jevnstore partier, Fólkaflokkurin, Sambandsflokkurin,
Tjóðveldi og Javnaðarflokkurin. De mindre partiene Framsókn, Miðflokkurin og
Sjálvstýrisflokkurin er også representert. Fra Lagtinget utgår regjeringen
(landsstýri, «landsstyre»), som ledes av en statsminister (løgmaður, «lagmann»).
Færøyene har høy oppslutning rundt tradisjonelle former for politisk deltagelse,
men kvinner er underrepresenterte. De viktigste skillelinjene i færøysk politikk
er høyre–venstre, union–selvstyre og sentrum–periferi.

Færøyene er ikke medlem av Den europeiske union. En egen tilleggsartikkel i
Roma-traktaten slår fast at danske statsborgere bosatt på Færøyene ikke skal
anses som danske statsborgere i traktatøyemed. Det vil si at danske statsborgere
bosatt på Færøyene er ikke EU-borgere, mens andre EU-lands statsborgere som bor
på øyene, ansees som EU-borgere. Færøyene har vært en del av Den nordiske
passunionen siden 1966 og Schengen-området siden 2001. Det er også inngått
tollpolitiske samarbeid med EU, EFTA og Russland. Formelt har ikke Færøyene et
eget ambassadevesen, men har representasjonskontorer i København, Brussel,
London og Reykjavík.

Færøyene er fra 1. januar 2009 inndelt i 30 kommuner med omkring 120 byer og
bygder. Kommunene har ansvar for en offentlige tjenester som barnehager,
primærhelsetjeneste, arealplanlegging og tekniske tjenester. Interkommunalt
samarbeid er utbredt på de fleste tjenesteområder, ettersom den gjennomsnittlige
kommunestørrelsen er liten. Sentralisering, stigende forventninger til
offentlige tjenester og en aldrende befolkning i periferien har aktualisert
spørsmålet om kommunesammenslåinger. De folkevalgte kommunestyrene har få
medlemmer sammenlignet med kommuner i Norge og Sverige.

Tradisjonelt er også Færøyene inndelt i syv regioner eller sysler (sýslar),
Norðoyar (KG), Eysturoy (FD), Norðurstreyoy (VN), Suðurstreymoy (TN), Vágar
(VA), Sandoy (SA) og Suðuroy (TG). Disse brukes fremdeles i kjennetegn i
skipsfart. Syslene var egne rettskretser med lokale ting fra vikingtiden. Frem
til 2008 var syslene også valgkretser til Lagtinget. Frem til 2010 fungerte
syslene som politidistrikter, med hver sin sysselmann. Fra 2010 er det fem
sysselmenn fordelt på tre politidistrikter. Retten på Færøyene er felles
førsteinstansdomstol for øyene, og har Østre Landsrett i Danmark som
appellinstans.

Nasjonaldagen er den 29. juli, som sammenfaller med tusenårige nasjonalhøytiden
Ólavsøka.

Færøyenes flagg (Merkið, «merket») er et nordisk korsflagg, først presentert i
1919 og i offisiell bruk siden 1940. Flagget ble laget av tre færøyske studenter
i København våren 1919. Det ble først heist i bygden Famjin i juni. Til Ólavsøka
i 1930 ble flagget tatt i bruk i en offisiell anledning, og fra 1931 kom flagget
i vanlig bruk. Bruken var en kilde til uenighet mellom danske og færøyske
myndigheter gjennom 1930-årene. Da Danmark ble okkupert av tyske styrker i april
1940, tok britiske styrker kontroll over Færøyene. Det ble da nødvendig å
etablere en flaggskikk som skilte skip fra britisk-kontrollerte områder fra
dansk/tysk-kontrollerte skip. Den 25. april 1940 anerkjente Storbritannia Merkið
som Færøyenes flagg. Siden 1947 har 25. april vært nasjonal høytidsdag til minne
om flagget. Hjemmestyreloven av 1948 stadfestet Merkið som øyenes offisielle
flagg.

Frem til tidlig på 1900-tallet var Færøyene et bondesamfunn, basert på fåreavl,
kystfiske og fangst av fugler. Med industrialiseringen av fiskeriet og
investering i havgående fiskefartøyer har Færøyene blitt en fiskersamfunn. Med
endringer i fiskerigrensene i 1970-årene utviklet Færøyene en særegen økonomisk
modell av korporatistisk og planøkonomisk tilsnitt. Finanskrisen i 1990-årene
førte til et oppgjør med denne, og subsidiene og regjeringsgarantiene ble
avviklet, fiskeriet regulert, og fiskerettighetene kapitalisert. Færøyene har en
moderne trålerflåte, foredlingsindustri og havbruksnæring.

Eksport av fiskeprodukter utgjør ca. 98 % av Færøyenes samlede eksportverdi.
Øyenes avhengighet av fiskeriet er ikke uproblematisk, fordi økonomien er sårbar
for svingninger i fangst og priser. Overfiske og innskrenkninger i kvoter er en
vedvarende trussel for samfunnet. Endringene i fiskerigrenser i 1970-årene
virket som en katalysator for havbruket, som har blitt Færøyenes nest største
eksportnæring, etter havfisket. Den største aktøren er det børsnoterte selskapet
Bakkafrost. Knyttet til fiskeriet finnes også viktige bransjer som skipsrederi,
skipsmegling, skipsverft, grossister, spedisjon og redskapsproduksjon.

Et annet trekk ved den færøyske økonomien er den store sysselsettingen i
offentlig sektor, og det årlige tilskuddet fra Danmark gjør at Færøyene kan
opprettholde en stor ikke-tjenesteytende sektor og en stor offentlig
administrasjon. Det finnes også et betydelig offentlig eierskap, for eksempel i
selskaper som Posta, Føroya Tele, Rúsdrekkasøla Landsins og Atlantic Airways.
Tilskuddet fra Danmark tilsvarer 4–5 % av Færøyenes BNP. Av hensyn til
levekostnadene, som er høyere enn i Danmark, har Færøyene valgt å begrense
økningen i tilskuddet til lønns- og prisveksten. Færøyene har en arbeidsledighet
på 3–4 % per våren 2014.

I 2012 hadde Færøyene en samlet energiproduksjon på 291 556 MWh, hvorav 62,1 %
kom fra termisk energi, 34,2 % fra vannkraft og 3,7 % fra vindkraft. Øyene har
en betydelig import av olje, som for det meste brukes til drivstoff og elektrisk
kraft.

Siden 1990-årene har en rekke selskaper, deriblant Statoil, blitt tildelt
letelisenser for olje- og gassforekomster på færøysk sokkel. Den færøyske
sokkelen er teknisk krevende, fordi store deler er dekket av et tykt, hardt lag
med lava. Det er gjort flere funn, men så langt har ingen felt vist seg å være
drivverdige. De færøyske, børsnoterte selskapene Atlantic Petroleum og Faroe
Petroleum har virksomhet på færøysk, irsk, britisk, norsk og nederlandsk sokkel.
Flere havner på Færøyene fungerer som servicehavner for olje- og
gassvirksomheten i Nordsjøen.

Den tradisjonelle grindhvalfangsten, grindadráp, foregår i øyenes indre farvann.
Den har lange, historiske og matkulturelle tradisjoner, og kan dateres tilbake
til 1584. Fangsten er strengt lovregulert, og overvåkes alltid av sysselmannen.
Rundt 950 grindhvaler blir fanget årlig, i all hovedsak om sommeren. Fangsten er
ikke-kommersiell og organisert av de enkelte bygdene. Fangstmennene omringer
grindhvalene med en stor halvsirkel av båter, og driver så hvalene inn i en bukt
eller en fjord. Når de kommer nært nok land, blir hvalene fanget og slaktet av
fangstmenn på land. Fangsten antas å utgjøre 25–30 % av kjøttforbruket på øyene.
Fangsten blir fordelt likt etter middelalderske regler mellom alle i bygdens
manntall.

Utdannelsessystemet på Færøyene er i det vesentlige bygd opp etter modell av det
danske. De færøyske myndighetene har hatt ansvar for utdannelsessystemet siden
1979. Elevene begynner på den 9-årige, obligatoriske folkeskolen det året de
fyller 7 år. De fleste kommuner kan også tilby en 1-årig førskoleklasse fra det
året elevene fyller 6 år. Etter den obligatoriske skolegangen tilbys likeledes
et 10. skoleår. Undervisning på de første alderstrinnene i folkeskolen er
forsøkt opprettholdt selv i de minste bygdene, mens de tre siste alderstrinnene
vanligvis blir undervist på større skoler. Ved siden de offentlige folkeskolene
finnes noen få friskoler, som er private, men for det meste offentlig
finansiert.

Færøysk har vært undervisningsspråk på alle alderstrinn i folkeskolen siden
1938. Elevene får opplæring i dansk fra 3. klasse og engelsk fra 4. klasse. Fra
8. klasse kan elevene få opplæring i et andre fremmedspråk, som tysk, fransk
eller spansk.

Med vitnemål fra det 9. eller 10. året i folkeskolen kan elevene gå gymnas eller
fagopplæring. Føroya Studentaskúli og HF-skeið ble opprettet som et kurs i 1937
og utvidet til et reelt gymnas i 1964. Det finnes også gymnas i Klaksvík,
Fuglafjørður og Hov/Porkeri. Føroya Handilsskúli er et handelsgymnas med
avdelinger i Tórshavn og Fuglafjørður. Opplæringen på gymnaset fører frem til
studentereksamen eller høyere forberedelseseksamen (HF), som gir adgang til å
søke høyere utdannelse. Fagopplæring består som regel av 1-årig skole og 2-årig
læretid i virksomhet, og fører frem til fagbrev. Det finnes tekniske skoler i
Tórshavn og Klaksvík, en fiskerifagskole i Vestmanna, en helse- og
sosialfagskole i Hov/Porkeri samt en navigasjons- og maskinmesterskole,
Vinnuháskúlin, i Tórshavn. Mange steder finnes også tilbud om voksenopplæring i
form av aftenskoler.

Den første høyere utdannelsesinstitusjonen på Færøyene var Føroya Læraraskúli,
som ble opprettet som et lærerseminar i 1870. Fróðskaparsetur Føroya ble
opprettet i 1965 og tildelt universitetsstatus i 1990. Lærerskolen og
sykepleierutdannelsen ble i 2008 avdelinger under universitet, som har rundt 600
studenter i alt. Universitetet tilbyr studier på bachelor-, master- og
ph.d.-nivå innen både samfunns- og naturvitenskap. I tillegg til de rundt 900
studentene på Færøyene, studerer rundt 1 300 færøyinger i Danmark, og 250 i
andre land. En overvekt av de færøyske studentene er kvinner, mens kvinner
utgjør en desto større andel av de færøyske studentene i utlandet.

Føroya Fólkaháskúli ble etablert i 1899, og er fremdeles Færøyenes eneste
folkehøyskole.

Universitetet, Fróðskaparsetur Føroya, er det fremste stedet for forskning på
Færøyene, særlig med hensyn til maritime fag, men også færøysk språk og
litteratur, samt færøysk og global historie. Forskerne ved universitetet
samarbeider internasjonalt, samt med Hagstova Føroya. Hagstova Føroya er den
sentrale færøyske institusjonen for innsamling, bearbeiding og formidling av
offisiell statistikk. Viktige statistikkområder er befolkning (herunder også
navn), kriminalitet, valg, miljø, utdanning, innvandring, arbeidsmarked, helse
og lønn. Hagstova Føroya har dessuten værstatistikk tilbake til 1961 fra
Akraberg, Mykines og Tórshavn.

Færøyene ble det siste landet i Europa som fikk en nasjonal
fjernsynskringkaster, nemlig Sjónvarp Føroya (SvF) i 1984. Før dette hadde
radiokanalen Útvarp Føroya (ÚF) kringkastet sine sendinger siden 1957. Andre
radiokanaler er Rás 2 og Lindin, hvor sistnevnte er en kristen radiostasjon,
mens førstnevnte ble opprettet som et alternativ til Útvarp Føroya da Atlantic
Radio ble nedlagt. Sjónvarp Føroya og Útvarp Føroya er siden 2005 samlet i det
offentlige mediekonsernet Kringvarp Føroya (KvF).

De eldste mediene på øyene er allikevel avisene. Dimmalætting, opprinnelig et
organ for Sambandsflokkurin, ble første gang trykt i 1878, og blir i dag utgitt
fem ganger i uken. Hovedkonkurrenten er Sosialurin, som ble etablert som organ
for Javnaðarflokkurin i 1927 og i dag blir utgitt fem ganger i uken.
Partipressen omfattet også 14. september, Dagblaðið og Tingakrossur, som var
organ for henholdsvis Tjóðveldisflokkurin, Fólkaflokkurin og
Sjálvstýrisflokkurin, men disse kom alle i økonomisk uføre under krisen i
1990-årene. Dimmalætting og Sosialurin ble deretter erklært partipolitisk
uavhengige og solgt til private, skjønt arven fra partipressens dager somme
tider kommer til syne.

Norðlýsið er en regionavis for Norðoyar med base i Klaksvík. Av andre
publikasjoner finnes blant andre todagersavisen Oyggjatíðindi, kvinnemagasinet
Kvinna, det populærvitenskapelige tidsskriftet Frøði og litteraturtidsskriftet
Varðin.

Diskriminering av homofile på Færøyene har blitt viet oppmerksomhet. Homofili
ble avkriminalisert i 1933, mens diskriminering av homofile ble eksplisitt
forbudt ved lov i 2006. Færøyene anerkjenner ikke homofile partnerskap. Motstand
mot lovfesting av rettigheter på LHBT-området har i stor grad vært religiøst
begrunnet.

Den færøysk kulturen har sine røtter fra den norrøne kulturen. Færøyene var
lenge isolert fra store kulturelle omveltninger og bevegelser som feide over
Europa. Dette betyr at færøyingene har ivaretatt en stor del av sin
tradisjonelle kultur. Det færøyske språket har sin opprinnelse i det vestnorrøne
språket som ble snakket i Norge i tidlig middelalder. Det er i nær slekt med
islandsk og det utdødde norn på Shetland og Orknøyene. Norn var gjensidig
forståelig med færøysk, slik moderne islandsk til en viss grad er det i dag.
Inntil 1400-tallet hadde færøysk en ortografi som lå nært opp til islandsk og
norsk, men etter reformasjonen i 1538, ble bruk av færøysk i skoleverket, kirken
og offentlig administrasjon forbudt av danskene. Selv om en rik muntlig
tradisjon overlevde, ble ikke språket skrevet i mer enn 300 år. Formidling av
dikt og fortellinger ble gjort muntlig. Disse verkene ble delt inn i sagnir
(sagn), ævintýr (eventyr) og kvæði (kvad). Sistnevnte ble ofte satt sammen med
musikk og middelaldersk kjededans. Disse ble etter hvert nedskrevet på
1800-tallet.



https://no.wikipedia.org/wiki/Tour_de_France_2014

Tour de France 2014 var den 101. utgaven av Tour de France og ble arrangert fra
5. til 27. juli 2014. Rittet startet i Leeds og de tre første etappene foregikk
i Storbritannia. Det var fjerde gang rittet startet i Storbritannia. Den femte
etappen, som gikk over mange av brosteinspartiene fra Paris–Roubaix, startet i
Belgia.

Vincenzo Nibali tok ledelsen allerede på andre etappe, og beholdt den ut rittet,
med unntak av én etappe. Han vant også fire etapper - det samme gjorde Marcel
Kittel, mens Alexander Kristoff, Rafał Majka og Tony Martin vant to hver.

Alexander Kristoff var Norges eneste deltaker. Adam Hansen stilte til start og
fullførte sin niende Grand Tour på rad. Rittets yngste deltaker, Danny van
Poppel (20 år og 344 dager) stilte til start i sin andre Tour, mens eldstemann,
hans lagkamerat Jens Voigt (42 år og 291 dager), startet sin 17. og siste Tour
de France. Cheng Ji var første kineser til å stille til start.

De to største favorittene var Alberto Contador og Chris Froome, men begge
krasjet ut av rittet tidlig.



https://no.wikipedia.org/wiki/Schengen-avtalen

Schengen-regelverket er et regelverk som har som formål å erstatte grensepostene
og grensekontrollene mellom landene i traktaten med eksterne grensekontroller.
Regelverket bygger på Schengen-avtalen, som ble inngått av Tyskland, Frankrike,
Nederland, Belgia og Luxembourg i juni 1985 på skipet «Princess Marie-Astrid» på
Mosel-elven nær landsbyen Schengen i Luxembourg, ved den franske og tyske
grensen. Den 19. juni 1990 undertegnet de 5 landene Schengen-konvensjonen, som
førte til at Schengen-samarbeidet trådte i kraft 26. mars 1995. Samarbeidet er i
dag utvidet til å omfatte 26 land i Europa.

Samarbeidet innebærer blant annet at det ikke er noen ordinær passkontroll
mellom medlemslandene.

Schengen-avtalen omfatter idag 26 europeiske land: Belgia, Danmark, Estland,
Finland, Frankrike, Hellas, Island, Italia, Latvia, Liechtenstein, Litauen,
Luxembourg, Malta, Nederland, Norge, Polen, Portugal, Slovakia, Slovenia,
Spania, Sveits, Sverige, Tsjekkia, Tyskland, Ungarn, Østerrike.

Generelt sett omfattes områder utenfor Europa ikke av Schengen-avtalen (men
Kanariøyene omfattes)

1 Traktaten trådte i kraft til lands og til havs i disse ni landene på denne
datoen. Ved flyplassene opphørte passkontrollen 30. mars 2008.

2 Traktaten trådte i kraft til lands i Sveits på denne datoen. Ved flyplassene
opphørte passkontrollen 29. mars 2009.

Før første verdenskrig kunne man reise fra Paris til Moskva uten pass. Denne
friheten opphørte med krigen, selv om flere lokale frisoner ble etablert. Etter
Irlands uavhengighet fra Storbritannia i 1922 kunne man reise fritt mellom
landene, uten pass (identitetskort eller pass trengs for flyreiser siden 1997).
Mellom Norge, Sverige, Danmark og Finland har det likeledes vært passfrihet
siden 1952, lovfestet ved den nordiske passunionen i 1954.

Etter traktatens iverksettelse, ble grenseposter mellom deltagerland stengt, og
ofte revet. Biltrafikken blir ikke lenger forsinket; passasjerer som reiser med
bil, båt, jernbane og fly trenger ikke å identifisere seg med pass eller visum
når de krysser grensene. Borgere i land utenfor EU og EØS som reiser i
Schengen-området som turister og forretningsmenn, behøver et Schengen-visum som
utstedes av ambassaden eller konsulatet i det Schengen-landet de ønsker å besøke
først. Etterpå kan de uhindret besøke et hvilket som helst Schengen-land.

Borgere i "tredje-land", utenfor EU, som har oppholdstillatelse i en
Schengen-stat, kan fritt oppholde seg i og reise til en annen Schengen-stat i en
periode på opptil 3 måneder. For lengre opphold, kreves spesiell tillatelse fra
det respektive landet. Personer utenfor Schengen-området, som har en langvarig
oppholdstillatelse i et medlemsland, kan, under visse omstendigheter, tildeles
retten til å bosette seg i andre medlemsland.

Schengen-landene samarbeider om å kontrollere og overvåke områdets ytre grenser,
gjennom en avtale som kalles Schengen-grensens kodeks. Artikkel 7 krever en
minimum-sjekk av personer som krysser de ytre grensene, deriblant
identifikasjonspapirer og reisedokumenter. Borgere fra "tredje-land", utenfor
EU, som krysser grensene, må gjennomgå en omfattende undersøkelse, som også
omfatter alle adgangskrav (dokumentasjon, visum, yrkesmessig status, hvordan de
tjener til livets opphold, og mulig utestengelse av sikkerhetshensyn).



https://no.wikipedia.org/wiki/Russland

Russland (russisk Росси́я, Rossíja uttale (hjelp·info)), offisielt Den russiske
føderasjon (russisk Росси́йская Федера́ция, Rossíjskaja Federátsija uttale
(hjelp·info)), er et land i det nordlige Eurasia. Russland er med sine drøye
17 000 000 km² verdens største land og dekker en åttendedel av verdens
landmasse, mens landets 142 millioner innbyggere gjør det til verdens niende
mest befolkede. Russland grenser mot Norge, Finland, Estland, Latvia,
Hviterussland, Ukraina, Georgia, Aserbajdsjan, Kasakhstan, Folkerepublikken
Kina, Mongolia og Nord-Korea samt Litauen og Polen via Kaliningrad-eksklaven.

Russlands hovedstad er Moskva, som ligger i den europeiske delen av landet. De
vestlige delene av Russland dominerer både befolkningsmessig og økonomisk, mens
områdene øst for Uralfjellene er langt tynnere befolket og preget av stepper og
skogsområder. Fra øst til vest strekker landet seg over 11 250 km og har dermed,
etter en endring i 2011, 11 tidssoner.

Russland har et semipresidentialistisk politisk system, der Vladimir Putin og
Dmitrij Medvedev siden 1999 har vekslet på å sitte som president og
statsminister. Russland er en føderasjon med mange delrepublikker med egne
politiske ledere og forsamlinger. Delrepublikkene er typisk knyttet opp imot de
mange ikke-russiske etniske gruppene i landet og har utstrakt selvstyre.

Etter Sovjetunionens oppløsning i 1991 har Russland i stor grad overtatt den
tidligere supermaktens rolle i internasjonal politikk. Russland er fast medlem i
FNs sikkerhetsråd og har også en ledende rolle i Samveldet av uavhengige stater
(SUS). Landet er en av verdens sterkeste militærmakter og har verdens største
arsenal av kjernefysiske våpen.

Det russiske språket har to navn for «Russland». Navnet Rossija (Россия) ble
konstruert i det sekstende århundre, og ble gradvis tatt i bruk i løpet av det
syttende og attende århundre. Begrepet ble brukt til å beskrive det nye imperiet
til Peter den store, og hadde som funksjon å minne folk om de nye politiske
realitetene. Begrepet Rossija var ment å erstatte det eldre navnet Rus` (Русь),
et navn som har vært i bruk siden midten av det niende århundre og som ble brukt
om folkegruppene som bodde i Russland, Hviterussland og Ukraina på den tiden.
Likevel lever Rus`-navnet videre, side om side med Rossija. Mens Rossija
betegner statsdannelsen, har Rus` en mer emosjonell betydning. Sistnevnte begrep
er ofte brukt i litteraturens verden, der det signaliserer det «egentlige»
Russland – folket, mentaliteten, kulturen.

På norsk er det vanlig å kalle en innbygger i Russland for «russer». På russisk
finnes det i likhet med Rossija og Rus` flere betegnelse på russere: demonymet
rossijanin (россиянин) betyr en innbygger i Den russiske føderasjon, mens
etnonymet russkij (русский) betyr en etnisk russer.

Russland dekker det meste av de nordlige områdene av superkontinentet Eurasia.
Siden Russland dekker så store områder, er det både ensformig og mangfoldig, og
både topografien, klimaet, vegetasjonen og jordsmonnet er svært variert. Fra
nord til sør er Den østeuropeiske slette dekket av tundra lengst nord, så kledd
med barskog (taiga), så blandings- og lauvskog, sletter (steppe) og halvørken
(ved Kaspihavet) ettersom vegetasjonen endrer seg med klimaet. Sibir viser en
lignende inndeling. Landet inneholder 40 biosfærereservater definert av UNESCO.

Russland ligger på nordlige og midlere breddegrader på den nordlige halvkule og
er mye nærmere Nordpolen enn ekvator. Landet er enormt stort, til sammenligning
nesten to ganger så stort som USA og omtrent 50 ganger så stort som Norge, og
dekker et areal på 17,1 millioner kvadratkilometer. Fra vest til øst strekker
landet seg fra Kaliningrad (eksklaven som siden 1991 har vært skilt fra resten
av landet av Litauen) til øya Ratmanov (en av Diomedesøyene) i Beringstredet.
Dette er omtrent samme avstand som fra Norge og vestover til Alaska. Fra nord
til sør strekker landet seg fra de nordligste arktiske øyene i Frans Josefs land
til sørenden av republikken Dagestan ved Kaspihavet, en avstand på 4 500 km med
særdeles variert, og ofte ugjestmildt, terreng.

Geografer har tradisjonelt delt inn de enorme områdene i Russland i fem
naturlige soner: tundrasonen, taiga- eller skogssonen, steppe- eller
slettesonen, den halvtørre sonen og fjellsonen. Det meste av Russland består av
to sletter (Den østeuropeiske slette og Den vestsibirske slette), to lavland
(det nordsibirske lavlandet og Kolymalavlandet lengst nordøst i Sibir), to platå
(Det sentralsibirske platå og Lenaplatået i øst) og en rekke fjellområder som
hovedsakelig ligger lengst nordøst eller langs grensen i sør.

Geologisk sett definerer to store deler av den prekambriske kontinentalplaten
Russlands form: Den østeuropeiske kraton i vest og den sibirske kraton i øst.
Disse skilles av det orogone beltet Ural-Okhotsk, som oppstod i sen prekambrisk
tid og utviklet seg videre i paleozoikum. I øst stopper den sibirske kraton i
stillehavsbeltet, der det fortsatt er stor geologisk aktivitet. Nord for det
russiske fastlandet (i Arktis) ligger det eurasiske bassenget, som også lenge
var preget av fjellkjedefoldinger.

Kjente elver i den europeiske delen av Russland omfatter Volga, Don, Kama, Oka
og Nordre Dvina. I tillegg kommer elver som Dnepr og Daugava, som har sin
opprinnelse i Russland men renner gjennom andre land på veien ut til havet. I
Asia er Ob, Irtysj, Jenisej, Angara, Lena, Indigirka og Kolyma viktige russiske
elver. I den europeiske delen av Russland blir elvene drenert ut i Nordishavet,
Østersjøen, Svartehavet og Kaspihavet, mens den asiatiske delen blir drenert ut
i Nordishavet og Stillehavet. Mange av de elvene har opp igjennom historien
tjent som sentrale kommunikasjonsårer for russisk handel og samferdsel, dette
gjelder spesielt Volga i den europeiske delen av landet, men også elvene i Sibir
i den grad de er isfrie. Størst utbygd vannkraft har elven Jenisej med sideelv
Angara, etterfulgt av Volga-vassdraget, og i betydelig mindre grad Amur.

Russland har flere av verdens største innsjøer. Spesiell er Bajkalsjøen, som er
verdens største ferskvannssjø i volum. Denne er med en dybde på 1680 meter også
verdens dypeste innsjø. Russland grenser også til Kaspihavet, som er verdens
største innlandshav.

Russland har flere fjellrike områder. Sør i den europeiske delen av landet
ligger fjellkjeden Kaukasus. Her ligger Elbrus, som Russlands høyeste fjell med
5 642 meter over havet. Andre høye fjell i russisk Kaukasus er Dykh-Tau (5 205
moh.), Sjkhara (5 200 moh., delvis i Georgia) og Kosjtan-Tau (5 144 moh.).

Uralfjellene regnes (sammen med Uralelven) som grensen mellom Europa og Asia.
Uralfjellene strekker seg 2 498 kilometer fra steppene i Kasakhstan til
Nordishavet, med øyene Vajgatsj og Novaja Semlja som en fortsettelse av
fjellkjeden. Narodnaja (1 894 moh.) er den høyeste fjelltoppen i Ural.

Det sørlige Sibir er også et fjellrikt område. De sørsibirske fjellene strekker
seg fra Sentral-Asia i vest til Okhotskhavet i øst, og deles igjen inn i flere
spesifikke fjellkjeder. Blant disse er Kuznetsk Alatau, Abakanfjellene, Altaj og
den platålignende Salairryggen. Kamtsjatkahalvøya helt øst i landet er også
svært fjellrik, og har mange aktive vulkaner. Her ligger vulkanen Kljutsjevskaja
Sopka (4 750 moh.), som også er det høyeste fjellet i Russlands fjerne østen.
Øya Sakhalin (som er Russlands største med et areal på 78 000 km²) i Stillehavet
er også fjellrik, med Lopatina (1 609 moh.) som høyeste punkt.

Siden størstedelen av landet ligger mer enn 400 kilometer (og enkelte deler hele
2 400 km) fra havet domineres Russland av områder med innlandsklima. De store
fjellformasjonene i sør og i øst hindrer at Indiahavet og Stillehavet påvirker
klimaet i spesielt stor grad, og det er dermed Atlanterhavet og Nordishavet som
har størst innvirkning på Russlands klima. I praksis har landet bare to
årstider, sommer og vinter. Våren og høsten i Russland er kun korte perioder med
raske endringer i været.

Store deler av Russland har en gjennomsnittlig dagtemperatur på over 20 °C om
sommeren, og det kan også inntreffe enkelte hetebølger. Tordenbygene blir
sjelden kraftige bortsett fra i fjellområdene og på de sørlige steppene. Det kan
være perioder med lett regn eller snø over store deler av landet, og selv om
periodene kan vare ganske lenge kommer det sjelden store mengder. De eneste
stedene som har en normal årsnedbør over 1000 mm er kysten av Stillehavet og
enkelte stasjoner i fjellet.

Fra nord til sør er Den østeuropeiske slette, også kjent som Den russiske
slette, kledd med henholdsvis arktisk tundra, barskog (taiga), temperert
lauvskog, gressmark (steppe) og halvørken som kommer etter hverandre, samtidig
som endringer i vegetasjon reflekterer endringer i klima. Halvørkenene finnes
først og fremst rundt Kaspihavet. I Sibir er det en lignende rekkefølge på
vegetasjonstyper, men taiga dominerer. Russland har verdens største skogreserver
og disse er kjent som «Europas lunger». Det er kun regnskogen i Amazonas som
absorberer en større mengde karbondioksid.

Dyrelivet i Russland er meget rikt, med 266 pattedyrarter og 780 fuglearter. I
alt 415 dyrearter har blitt oppført i Russlands rødlistebok per 1997 og er nå
vernet.

Russland har en befolkning på 142,9 millioner (Folketellingen i 2010).
Folketallet er imidlertid på vei nedover, da landet har 12,1 fødsler og 14,7
dødsfall pr. 1000 innbyggere (2008). I sekstenårsperioden 1992–2008 falt
folketallet i Russland totalt 12,3 millioner (ikke justert for migrasjon), og
hovedårsaken til dette er lav fruktbarhet blant russiske kvinner. En annen
viktig faktor i nedgangen i folketallet er den høye mortaliteten, spesielt for
menn. I 2006 var forventet levealder for menn 60,4 år, mot 76,5 år i
Vest-Europa. Kun halvparten av russiske 16 år gamle gutter kan nå forvente å bli
60, og om trenden fortsetter kan folketallet i 2050 komme ned i 100 millioner.

Hoveddelen av befolkningen holder til i den europeiske delen av Russland,
spesielt tett befolket er Moskva-området. Samtidig er store områder i blant
annet Sibir mer eller mindre folketomme. Mens landet som helhet har en
befolkningstetthet på åtte personer pr. kvadratkilometer har store deler av det
rurale europeiske Russland en gjennomsnittlig befolkningstetthet på ca. 25
personer pr. kvadratkilometer. Mer enn 1⁄3 av landet har imidlertid en
befolkningstetthet på under én innbygger pr. kvadratkilometer.

Russland befolkes av et hundretall etniske grupper, og et titall nasjoner, men
domineres av etniske russere. Dernest kommer nasjonaliteter fra de mange
nabolandene, men også mange urbefolkningsgrupper fra blant annet Ural og Sibir.

I folketellingen i 2002 var 79,83 % av befolkningen registrert som etniske
russere. De største minoritetsgruppene var tatarer (3,83 %), ukrainere (2,03 %),
basjkirer (1,15 %) og tsjuvasjer (1,13 %).

Av spesiell interesse for nordmenn er gruppen kjent som kolanordmenn. Disse
utvandret fra Norge til det nordvestlige Russland på slutten av 1800-tallet, og
kom i medias søkelys på slutten av 1900-tallet, da det ble reist krav om at de
skulle få norsk statsborgerskap.

Russland har et stort antall etniske grupper, og det snakkes rundt 100 språk i
landet. Det eneste offisielle statsspråket er russisk, et slavisk språk som
snakkes av rundt 116 millioner mennesker innenfor landets grenser (2002), noe
som utgjør omtrent 83 prosent av befolkningen. Mange delrepublikker har også
gjort sine lokale språk medoffisielle. I før-revolusjonær tid var russisk først
og fremst bøndenes og provinsbefolkningens språk i det kjernerussiske området.
Borgerskapet i de vestlige byene snakket gjerne tysk, og den russiske
(høy)adelen, herunder tsarfamilien, snakket vanligvis fransk eller tysk.

Landets nest største språk er tatarisk, med 5,4 millioner brukere hovedsakelig i
Tatarstan, etterfulgt av ukrainsk, med 2,9 millioner brukere, tsjuvasjisk (1,8
millioner), basjkirsk (1,4 millioner) og hviterussisk (800 000). Russlands
minoritetsspråk representerer i hovedsak den indoeuropeiske, den uralske, den
altaiske, den kartvelske, den pontiske og den dagestanske språkfamilien, i
tillegg til at det fins enkelte paleosibirske og andre språk.

Russisk skrives med kyrilliske bokstaver, og det russiske alfabetet fikk sin
nåværende form i 1918. Andre språk i Russland skrives også med det kyrilliske
alfabetet, mens enkelte av dem bruker andre alfabeter.

Russlands klart dominerende religion er ortodoks kristendom. Omtrent 100
millioner russere anser seg som russisk-ortodokse kristne, selv om majoriteten
av disse ikke er regulære kirkegjengere. Den største minoritetsreligionen er
islam, med omtrent 23 millioner tilhengere. Det finnes også flere mindre kristne
trossamfunn i landet, slik som protestanter, armensk-ortodokse og
romersk-katolske. Russland har også såkalte «gammeltroende», som betegner
tilhørerne til flere konservative kirkesamfunn som brøt med Den
russisk-ortodokse kirke på 1600-tallet.

Kristendommen kom til Russland på slutten av 900-tallet, da Vladimir I
Svjatoslavitsj kristnet Kievriket. Russland har full religionsfrihet gjennom
grunnloven og loven om religionsfrihet fra 1997, men loven nevner også den
ortodokse kristendommens «spesielle bidrag» til landets historie og kultur. Den
russisk-ortodokse kirkes overhode har siden 2009 vært patriark Kirill.

Steppene i dagens Russland ble tidlig befolket av folkegrupper som blant annet
skytere. Senere slo greske kolonister seg ned rundt Svartehavet og brakte med
seg impulser fra den klassiske verden. I folkevandringstiden ble også det senere
Russland invadert av nomader som avarene og hunerne. Noe senere dannet khazarene
et rike i det nordlige Kaukasus.

Fra 500-tallet kom slavere fra Sentral-Europa, og i løpet av de neste par hundre
årene ble de gradvis den dominerende folkegruppen i det vestlige Russland. Fra
midten av åttehundretallet dominerte skandinaviske vikinger vannveiene i det
vestlige Russland og Ukraina. Datidens krøniker forteller at en Rurik skal ha
blitt konge i Novgorod rundt 860, og etterkommerne hans ekspanderte sørover til
Kiev og flyttet maktsenteret dit. I løpet av de neste par hundre årene var
Kievriket dominerende i Øst-Europa.

I det ellevte og tolvte århundre ble slaverne invadert av tyrkiske folkegrupper
som kiptsjakene og petsjenegene. Senere ble de tyrkiske rikene invadert av
mongolene. Mongolene dannet staten Den gylne horde, som kontrollere mesteparten
av Russland i tre hundre år.

Storfyrstedømmet Moskva var det mektigste av arvtagerne til Kievriket. Moskvas
dominans økte gradvis, og rivaler som Tver og Novgorod ble etter hvert
annektert. Mongolene (eller tatarene som de etter hvert ble kjent som) ble også
gradvis drevet tilbake, og Ivan III («den store») firedoblet Moskvas territorium
på andre halvdel av 1400-tallet. Ivan tok tittelen «storfyrste over alle
russere», og bygde Moskvas Kreml.

I 1547 ble Ivan IV («den grusomme») kronet til Tsar. Ivan innførte en rekke
reformer – med Opritsjnina som den mest radikale – og Storfyrstedømmet Moskva
ble omdannet til det multietniske imperiet Russland. På 1600-tallet ekspanderte
Russland østover og dannet kolonier i Sibir og ved Stillehavet.

Fra 1613 til 1917 ble Russland styrt av Romanov-dynastiet. Samfunnet var
patriarkalsk og sterkt rangdelt, med liten grad av økonomisk frihet.
Størstedelen av befolkningen var rettsløse landarbeidere som levde under
godseierne. Hvis et gods ble solgt, fulgte gårdsarbeiderne automatisk med som
eiendom. Loven om at gårdsarbeiderne lå under godseierne (livegenskapet) ble
avskaffet i 1861, men selv om folk ble frie, levde de fortsatt et svært
kummerlig liv. De fleste var analfabeter, og det var ofte problemer med å skaffe
nok mat.

Russland fremsto på 1800-tallet som en av de ledende maktene i Europa og verden.
Seieren over Napoleon og den påfølgende russiske okkupasjon av Paris var et
høydepunkt for russisk stormakt. Russland ekspanderte på denne tiden også
transkontinentalt med Det russisk-amerikanske kompani, men Russlands feste på
det amerikanske kontinent endte da Alaska ble solgt til USA i 1867.

Det vokste også fram betydelig indre opposisjon, ikke minst av agrar-populistisk
karakter (narodnikene) og tidlige sosialistiske opposisjonsgrupper omkring de
nye fabrikkbyene. Mye av motstanden mot tsar-styret var derimot religiøs og
tilbakeskuende, og rettet seg imot vestliggjøringen som startet med Peter den
store (1682–1725).

Russlands svakhet ble stadig tydeligere på 1900-tallet. Nederlagene i den
russisk-japanske krig i 1904 utløste et revolusjonsforsøk som ble slått ned i
St. Petersburg i januar 1905. Deltakelsen på Ententens side mot Tyskland og
sentralmaktene i den første verdenskrig viste hvor svakt samfunnet var. I
februar 1917 gjorde militærstyrker, arbeidere og bønder opprør, og Tsar Nikolaj
II ble tvunget til å abdisere. Dette forsterket motsetningene og oppløsningen av
samfunnsmaskineriet. En midlertidig regjering ble innsatt i Petrograd (St.
Petersburg), men denne maktet ikke å avslutte krigsdeltagelsen. Dette la
grunnlaget for oktoberrevolusjonen samme år, der bolsjevikene tok makten tross
liten oppslutning i befolkningen. Tsaren og hans familie ble holdt fanget av
bolsjevikene, før de ble likvidert natt til 17. juli 1918 i Jekaterinburg.

Gjennom andre trinn i Den russiske revolusjonen kom kommunistene under ledelse
av Vladimir Lenin til makten 7. november 1917 (oktober etter datidens ortodokse
kalender). De sluttet øyeblikkelig fred med Tyskland i Brest-Litovsk, en fred
som innebar at store deler av det vestlige Russland midlertidig kom under tysk
kontroll. Etter at kommunistene seiret i den russiske borgerkrigen fra 1918 til
1922, ble Sovjetunionen etablert. Etter revolusjonen erklærte Finland seg
uavhengig og kontrollen over landet gikk tapt, sammen med randstatene Estland,
Latvia og Litauen, som i 1918 også erklærte selvstendighet. En krig med Polen i
årene 1919 til 1921 ble avsluttet med Riga-freden, og fastsatte landets nye
grenser i vest. De delene av det gamle tsarriket som var dominert av andre
folkegrupper enn russere, fikk nå status som egne sovjetrepublikker, formelt
likestilt med Den russiske sovjetiske føderative sosialistrepublikk (RSFSR), men
reelt avhengige av og fullt underlagt den russisk-dominerte Sovjetunionen fra
1923. RSFSR utgjorde 2⁄3 av folketallet og over 70 prosent av landarealet i
Sovjetunionen, og russere hadde de fleste lederposisjoner i partiet.

I årene omkring 1930 klarte kommunistpartiets generalsekretær Josef Stalin i den
interne maktkampen etter Lenins død å utmanøvrere mulige konkurrenter blant
partifellene. Et system av tvangsarbeids- og fangeleirer ble i 1930 formalisert
i Gulag, som inntil Stalins død i 1953 hadde 14 millioner fanger i leire og 4-5
millioner i kolonier. Under Moskvaprosessene i 1937–39 ble all opposisjon ryddet
av veien, og Stalin etablerte et personlig diktatur.

I august 1939 undertegnet Sovjetunionen og Tyskland Molotov–Ribbentrop-pakten,
en ikke-angrepspakt som også delte Sentral- og Øst-Europa i innflytelsessfærer.
I september-oktober 1939 okkuperte de to landene Polen og delte det mellom seg.
Sovjetunionen angrep i slutten av november 1939 Finland, som etter vinterkrigen
måtte avstå territorium. I juni 1940 ble Estland, Latvia og Litauen okkupert og
innlemmet i Sovjetunionen. Tyskland brøt i juni 1941 ikke-angrepspakten og gikk
til angrep på Sovjetunionen. Kampene mot Tyskland under andre verdenskrig ble en
veldig påkjenning på Sovjetunionen, med et samlet tap på nesten 27 millioner
mennesker,[n 1] men seieren over aksemaktene gjorde landet til en av verdens to
supermakter.

I etterkrigstiden var store deler av verden delt mellom amerikansk og sovjetisk
innflytelse, i det som ble kjent som den kalde krigen. Sovjetunionen var det
førende land i østblokken, militært gjennom Warszawapakten, økonomisk gjennom
COMECON. Forsøk på å bryte den sovjetiske dominans, som ved oppstandene i DDR i
1953 og i Ungarn i 1956, og under Prahavåren i Tsjekkoslovakia i 1968, ble slått
ned.

Det sovjetiske samfunnet var basert på planøkonomi og kommunisme. På 1980-tallet
begynte sprekkene i sovjetsystemet å vise seg, og vanlige borgere kunne føle
problemene på kroppen. På slutten av 1980-tallet innførte Sovjetunionens leder
Mikhail Gorbatsjov store økonomiske og politiske reformer i landet, kjent som
perestrojka og glasnost. Han fikk brakt den kalde krigen til en fredelig
avslutning gjennom forhandlinger med USA om drastiske reduksjoner i de
kjernefysiske våpenlagrene og ved å trekke de sovjetiske troppene tilbake fra
satellittstatene i Øst-Europa. Da landene i øst ett for ett vendte seg bort fra
kommunismen og åpnet seg for demokrati og markedsøkonomi, unnlot Gorbatsjov å
gripe inn, men han ønsket ikke at det samme skulle skje med Sovjetunionen.

I 1991 ble det tydelig at Gorbatsjovs økonomiske reformer ikke fungerte etter
hensikten. Prisene på varer steg, og levestandarden sank. De politiske reformene
var også mislykkete, sett fra kommunistpartiets synspunkt. I løpet av 1991 gikk
Sovjetunionen i oppløsning.

Tiden etter unionsoppløsningen ble preget av brutal privatisering og økonomisk
kaos. Bruttonasjonalproduktet ble halvert i første halvdel av 1990-årene, mens
korrupsjon og organisert kriminalitet ble åpenlys. I 1993 var Russland på randen
av borgerkrig mellom tilhengere av president Boris Jeltsin på den ene sida og de
mer autoritære grupperingene i parlamentet på den andre. Jeltsin vant
maktkampen, men fikk en turbulent tid som president med blant annet en blodig
krig mot opprørere i den autonome republikken Tsjetsjenia. Jeltsin gikk av
nyttårsaften 1999 og ble etterfulgt av Vladimir Putin. Putin ble våren 2000
valgt på et program for nedsettelse av skatter og avgifter og administrative
forenklinger, og landet fikk et mer stabilt styre som sammenfalt med sterk
økonomisk vekst. I takt med den økonomiske veksten økte kritikken fra USA og
dets allierte, basert på påstander om bruk av udemokratiske midler. Putin ble i
2008 etterfulgt som president av Dmitrij Medvedev, men overtok stillingen som
statsminister og beholdt den reelle politiske ledelsen. Etter presidentvalget i
2012 ble rollene reversert. Regjeringen har fortsatt politikken med styrking av
sentralmakten i Moskva. Samtidig styrker den landets militære slagkraft og
driver en mer offensiv utenrikspolitikk, som blant annet ga seg utslag i krigen
mot Georgia i 2008. Og okkupasjonen av Krimhalvøya i 2014 etter demonstranter
tok kontrollen i Kiev og president Viktor Janukovitsj ble styrtet.

Russland er en republikk med en sterk presidentmakt. Presidenten velges for
fireårsperioder, og velges direkte av folket. Presidenten er statsoverhode, og
kan stille til valg for to perioder på rad. Russlands nåværende (2012) president
er Vladimir Putin.

Statsministeren utpekes av presidenten og godkjennes av parlamentet.
Statsministeren er nummer to i rang i landet, og tar over for presidenten om han
skulle dø. Siden 2012 har tidligere president Dmitrij Medvedev vært
statsminister.

Det russiske parlamentet har to kamre. Underhuset heter Statsdumaen, mens
overhuset heter Føderasjonsrådet. Hvert føderasjonssubjekt sender to
representanter til Føderasjonsrådet, mens representantene til Statsdumaen velges
i forholdstallsvalg. Boris Gryzlov har vært president for Statsdumaen siden
2003.

Russlands største og dominerende politiske parti er Forent Russland.
Statsminister Dmitrij Medvedev er partileder, og president Vladimir Putin er
også medlem av partiet. Partiet fikk i dumavalget 2007 rent flertall med 64,30 %
av de avgitte stemmene. Partiet, som regnes for å tilhøre sentrum eller
sentrum-høyre i det russiske politiske landskapet, regner seg som konservativt,
men er hovedsakelig pragmatisk og retter seg mest mot ikke-ideologiske velgere.
Det største opposisjonspartiet er Den russiske føderasjons kommunistparti, ledet
av Gennadij Ziuganov. Dette partiet regnes som etterfølgeren til Sovjetunionens
kommunistiske parti, og har et positivt syn på Sovjetunionen.

Det høyrepopulistiske Russlands liberaldemokratiske parti, ledet av Vladimir
Zjirinovskij, er landets tredje største. Russlands fjerde største parti er
Rettferdig Russland, et sosialdemokratisk parti som dannet i 2007, som regnes
som et Putin-vennlig, venstreorientert parti, men som har tatt en mer
opposisjonell posisjon etter hvert.

Med en relativt høy sperregrense på 7 prosent er det kun de fire nevnte partiene
som er representert i Dumaen. Av de mindre politiske partiene er det liberale
Jabloko det mest kjente. Det ble også meldt om valgfusk til fordel for Forent
Russland ved valgene i 2011 og 2012.

Russland har i alt 83 føderasjonssubjekter som hver har to delegater i
forbundsrådet i Det russiske føderasjonsrådet, som er overhuset i den russiske
nasjonalforsamlingen. De 83 områdene deles inn i seks forskjellige kategorier,
med forskjellige grader av selvstyre:

Det er opp til de enkelte føderasjonssubjekter å bestemme hvordan de deles inn
administrativt på lavere nivåer. Den vanligste administrative enheten på lavere
nivå er rajon, som omtrent tilsvarer kommuner i Norge. Under dette igjen finnes
det mange steder såkalte selsovjeter, spesielt i rurale områder.

Det russiske forsvaret har de tre hovedgrenene Hæren, Marinen og Luftforsvaret.
I tillegg kommer de strategiske rakettstyrkene, de militære romstyrkene og de
luftbårne styrkene, som har en uavhengig stilling og ikke er underlagt noen av
de tre forsvarsgrenene. Forsvaret er organisert under Forsvarsdepartementet, med
Russlands president som øverstkommanderende. Russland har verneplikt, der menn
har plikttjeneste i ett år og kalles inn i løpet av alderen 18 til 27 år. De
årlige forsvarsutgiftene utgjør 3,9 % av BNP. Det er stadig synkende
mannskapstall i det russiske forsvaret; mens forsvarsstyrkene i 1992 telte 2,8
millioner mann gikk tallet ned til 1,2 millioner i 1999 og til 850 000 i 2003.

Sovjetunionen var en av grunnleggerne av FN, og etter 1991 overtok Russland
Sovjetunionens faste plass i FNs sikkerhetsråd. Russland er også medlem av
Samveldet av uavhengige stater (SUS), Det nordatlantiske samarbeidsrådet og
Organisasjonen for sikkerhet og samarbeid i Europa (OSSE). Russland har også
undertegnet en avtale med nabolandet Hviterussland som i prinsippet oppretter
Unionsstaten Russland og Hviterussland, men denne avtalen har i liten grad blitt
implementert.

Russland har fortsatt stor politisk innflytelse på noen av de andre tidligere
sovjetrepublikkene, og har militærbaser i flere av dem. Svartehavsflåtens base i
Sevastopol på Krim var lenge et stridstema i forholdet til Ukraina. I 2010 kom
de to landene til enighet om at basen kunne fortsette i minst 25 år til i bytte
mot subsidiert russisk gass. I februar 2014 tok demonstranter kontrollen i Kiev,
president Viktor Janukovitsj flyktet og ble deretter avsatt av det ukrainske
parlamentet. Kort tid etter okkuperte russiske soldater Krim-halvøya samtidig
som Russland sørget for å kuppe det lokale parlamentet. 21. februar 2014 stemte
alle de 155 medlemmene i Føderasjonsrådet for, da overhuset i den russiske
nasjonalforsamlingen ratifiserte annekteringen av Krim etter at et angivelig
stort flertall av innbyggerne på halvøya hadde stemt for å bli en del av Den
russiske føderasjon i en omstridt folkeavstemning. President Vladimir Putin
signerte traktaten ved en seremoni senere samme dag. Som en følge av dette
terminerte Russland leieavtalen av flåtebasen i Sevastopol med øyeblikkelig
virkning, hvilket inntil da hadde innebåret at Ukraina skulle få kjøpe
subsidiert gass av Russland som motytelse.[trenger referanse]

De tidligere sovjetrepublikkene betraktes ofte som Russlands «bakgård», og
Russland har vært involvert i flere militære konflikter i dem – senest i krigen
mot Georgia i 2008. Russland er et av få land som anerkjenner
utbryterrepublikkene Abkhasia og Sør-Ossetia.

Det russiske rettsvesenet har i liten grad forandret seg siden sovjettiden, og
innblanding i rettssaker fra statlige institusjoner er et problem. Domstolene er
ofte lydige overfor den utøvende makt, samtidig som landets sikkerhetstjeneste,
påtalemyndigheter og politi er svært politisert. Dette har ført til
internasjonal kritikk mot at det russiske politiske lederskapet har benyttet
domstolene til å bli kvitt brysomme konkurrenter, som blant annet i dommen mot
forretningsmannen Mikhail Khodorkovskij i 2005.

Amnesty International ser en rekke trusler mot grunnleggende menneskerettigheter
i Russland. Amnesty kritiserer blant annet russiske myndigheter for manglende
ytringsfrihet, forsamlingsfrihet og organisasjonsfrihet, og er også kritiske til
voldsbruken fra russiske myndigheter i forbindelse med konfliktene i Tsjetsjenia
og andre steder i Nord-Kaukasus.

I Demokrati-indeksen i 2011 het det at Russland har vært i en «langvarig prosess
av tilbakefall som har kulminert med at landet har tatt skrittet fra et
hybridregime til et autoritært regime».

Den russiske staten hadde i 2008 totale inntekter på 16 003 milliarder rubler
(omtrent 3 billioner norske kroner, ikke justert for kjøpekraftsparitet), noe
som utgjorde 38,4 % av BNP. Den største inntektskilden i statsbudsjettet er hva
Russlands statistiske sentralbyrå omtaler som «eksterne økonomiske aktiviteter»
(3 585 milliarder rubler), deretter følger skatter fra bedrifter (2 513
milliarder rubler) og inntektsskatt (1 666 milliarder rubler). Merverdiavgift og
ulike importavgifter utgjorde henholdsvis 999 og 1 134 milliarder rubler.

Til samme tid hadde den russiske staten totale kostnader på 13 989 milliarder
rubler. Av disse gikk 2 253 milliarder rubler til ulike subsidier og
investeringer, 1 665 milliarder rubler til utdanningssektoren, 1 548 milliarder
rubler til helsevesenet, 3 608 milliarder rubler til trygder, pensjoner og andre
stønader, 1 044 milliarder rubler til forsvaret, 1 092 milliarder rubler til
politi og sikkerhetstjeneste og 189 milliarder rubler til å betale offentlig
gjeld.

Russlands flagg ble først tatt i bruk i handels- og orlogsflåten fra slutten av
1600-tallet, og er en trikolor med tre horisontale flåter i hvitt, rødt og
blått. Flagget ble imidlertid ikke offisielt nasjonalflagg før i 1896, tidligere
ble Romanov-flagget brukt i offisielle sammenhenger. Etter oktoberrevolusjonen
ble trikoloren erstattet med Den russiske sosialistiske føderative
sovjetrepublikks flagg, før det opprinnelige flagget igjen ble tatt i bruk i
1991. Flaggdesignet gjennomgikk mindre endringer i 1993.

Russlands riksvåpen viser en dobbeltørn, som på brystet har et skjold med St.
Georg i kamp med dragen. Dobbeltørnen har vært et russisk statssymbol siden Ivan
III på 1400-tallet, mens ryttermotivet skriver seg fra Storfyrstedømmet Moskva
og finnes også i Moskvas byvåpen. Riksvåpenet ble tatt i bruk fra 1993.

De russiske statsordenene har to distinkte opprinnelser. Noen har sin
opprinnelse i Det russiske keiserriket, og ble nyinnstiftet etter Sovjetunionens
fall på 1990-tallet. Mange ordener er også lett modifiserte versjoner av
tidligere sovjetiske ordener. I førstnevnte kategori kan nevnes Andreasordenen
og Sankt Georgsordenen, mens Helt av Den russiske føderasjon (etter modell av
Helt av Sovjetunionen) er et eksempel på sistnevnte. I en mellomstilling kommer
Aleksander Nevskij-ordenen, som opprinnelig kom i keisertiden, ble gjeninnført i
1942 under andre verdenskrig, og videreført i Den russiske føderasjon etter
Sovjetunionens fall.

Det russiske statistiske sentralbyrået kalles Rosstat og har siden 1998 blitt
ledet av Vladimir Sokolin. Rosstats hovedmålsetning er å stå til tjeneste for
offentlige aktører på alle nivåer, media, forskningsmiljøer, næringslivet,
internasjonale organisasjoner og allmennheten. Rosstat har omtrent 30 000
ansatte, og er delt inn i 89 regionale kontorer og omtrent 2 200 lokalkontorer.

Organisert statistikkinnsamling i offentlig regi i Russland begynte i 1802. I
1811 ble en egen statistikkavdeling opprettet under Politidepartementet, og alle
keiserrikets provinser fikk rapporteringsplikt til dette. Etter etableringen av
Sovjetunionen ble de statlige statistikkorganene kraftig rustet opp, da tilgang
på gode data var en forutsetning for en fungerende planøkonomi. Siden 1932 har
Moskvas statsuniversitet for økonomi, statistikk og informatikk stått for
utdanningen av kandidater til det sovjetiske og senere russiske statistiske
sentralbyrået.

Under den kalde krigen dominerte den militære trusselen fra Sovjetunionen norsk
forsvars- og sikkerhetspolitikk. Trusselbildet omfattet både det sterke russiske
militære nærværet i grenseområdene mot Norge og det kjernefysiske kappløpet. For
Norge ble NATO-medlemskapet ansett som den viktige avskrekkingsfaktor, men
samtidig ønsket norske myndigheter også å berolige Sovjetunionen, blant annet
gjennom selvpålagte restriksjoner. Avslutningen av den kalde krigen og
oppløsningen av Sovjetunionen opphevet trusselen om invasjon, blant annet på
grunn av nedrustningsavtaler og indre kaos i Russland. Likevel har russerne
beholdt en betydelig militær kapasitet i nordområdene, noe som utgjør en
potensiell sikkerhetspolitisk utfordring for Norge også etter den kalde krigen.

Et sensitivt spørsmål er avgrensingen av kontinentalsokler og økonomiske soner i
Barentshavet. Grensen mellom Norge og Sovjetunionen for territorialfarvannet i
Indre Varangerfjord ble avklart i 1957. Etter mer enn tretti års forhandling,
kom Norge og Russland til prinsipiell enighet i 2010 om en delelinje omtrent
midt mellom Midtlinjen (Norges posisjon) og sektorlinjen (Russlands posisjon).
Avtalen om delelinjen ble undertegnet i Murmansk 15. september 2010. Et relatert
spørsmål har vært Svalbards posisjon, der Sovjetunionen og senere Russland lenge
har hatt et nærvær og har ønsket samstyre og krav om særlig medbestemmelse.
Russland har ikke alltid respektert Norges krav om retten til å regulere
virksomheten i den såkalte Fiskevernsonen ved Svalbard, der blant annet den
norske arrestasjonen av tråleren «Tsjernigov» for ulovlig fiske i 2001 førte til
kraftige diplomatiske reaksjoner fra russerne. President Medvedev har alt i alt
tatt flere initiativ til bedrede relasjoner, og i 2009-10 ble både
delelinjeproblemet og den svært vanskelige saken mellom Telenor og Altimo løst,
sistnevnte i motsetning til svenske TeliaSoneras fortsatte strid med Altimo om
kontrollen over selskapet MegaFon. Statoil, som investerer store summer i
Sjtokmanfeltet, vil også ha interesse av gode relasjoner mellom landene.
Russland er også (sammen med Frankrike) det største eksportmarkedet for norsk
fisk og sjømat, og i 2009 solgte Norge fisk til det russiske markedet til en
verdi av 4,6 milliarder kroner.

De store russiske miljøutfordringene på Kolahalvøya har vært et viktig
samarbeidsområde mellom Russland og Norge helt siden 1980-tallet. I 1988
undertegnet de to landene en miljøavtale og opprettet en blandet miljøkommisjon
som det sentrale organet for utvikling av miljøsamarbeidet, og i 1992 kom en ny
og reforhandlet avtale på plass. En av de viktigste sakene i dette
miljøvernsamarbeidet er utslippene fra Petsjenganikel-kombinatet i grensebyen
Nikel. Et annet hovedelement i det norsk-russiske samarbeidet i nord er tiltak
mot spredning av radioaktiv forurensning, og av en samlet norsk innsats på
omkring tre milliarder kroner til prosjektsamarbeid med Russland i perioden
1993-2007 har ulike bilaterale og multilaterale atomprosjekter stått for en
tredel.

Russlands ambassade i Oslo ligger i Drammensveien 74 på Skarpsno, og Russlands
ambassadør heter Sergej Andrejev. Norges ambassade i Moskva ligger i Ulitsa
Povarskaja 7 sentralt i byen, og Knut Hauge er ambassadør. Norge har også
generalkonsulater i Murmansk og i St. Petersburg.

Sovjetunionen hadde en planøkonomi hvor flertallet av økonomisk aktivitet var
statskontrollert, og etter unionens fall i 1991 har Russland slitt med
overgangen fra en kommandobasert planøkonomi til en moderne markedsøkonomi. Den
såkalte sjokkterapien under Boris Jeltsins første år ved makten kastet landet i
et økonomisk kaos, med hyperinflasjon, massearbeidsløshet og en økende
korrupsjon og organisert kriminalitet. Asiakrisen i 1997 fikk også store følger
for Russland, og fallet i internasjonale råvarepriser førte til økonomisk krise
i landet i 1998. Dette gjorde blant annet at Russland måtte gi opp å betjene den
store utenlandsgjelden. En annen effekt var at industriproduksjonen, og dermed
utslippene av klimagasser, falt sterkt.

Etter 1998 opplevde Russland en stabil vekst. Inflasjonen nådde et håndterbart
nivå, samtidig som gode råvarepriser på verdensmarkedet kom den russiske
økonomien til gode. Etter den økonomiske oppgangen erklærte Verdensbanken at
Russland hadde fått en «enestående makroøkonomisk stabilitet». Likevel rammet
Finanskrisen 2007–2009 landet hardt, da utenlandsk kapital har forlatt landet og
oljeprisen har blitt mer enn halvert.

Russlands sentralbank ble opprettet i 1991 etter at den sovjetiske sentralbanken
ble oppløst, og ledes av sentralbanksjef Elvira Nabiullina. Russlands valuta er
rubel (valutakode: RUB). Høsten 2014 har én rubel vært verdt ca. 15-17 norske
øre, men var nede i 10-11 øre i midten av desember.

Industrien omfatter produksjon av stål, tekstiler, landbruksmaskiner og
næringsmiddelindustri. De fleste industrivarene lages i og omkring byene, hvor
de desidert tyngste industriområdene er Moskva-regionen, Uralfjellene og enkelte
industrisentra i det vestlige Sibir. De største oljeselskapene er Gazprom
(inklusive Rosneft), Lukoil, og TNK-BP som er resultatet av en fusjon av BP
Russland og oljevirksomheten til Alfagruppen. Mye av industrien har vært gjennom
tøff omstilling og slitt økonomisk, eksempelvis våpen- og bilindustrien. Av de
avanserte industrigrenene fra Sovjet-perioden har romfart hevdet seg med viktige
inntekter fra oppskyting av satellitter, som russiske selskaper foretar fra
Bajkonur-basen i nabolandet Kasakhstan. Russland har derimot i liten grad hevdet
seg internasjonalt innen slike «nye næringer» som informasjonsteknologi og
bioteknologi.

Landet har rike mineralforekomster, spesielt i Sibir. Det finnes naturressurser
som råolje, kull, naturgass, sink, jernmalm, bauksitt, kobber, bly, gull og
andre edle metaller. Russland har verdens største naturgass-reserver og verdens
nest største kull-reserver. Produksjonen av energi skjer først og fremst med
vannkraft, oljekraft og kullkraft, mens kjerneenergien er relativt sett mindre
viktig. I nyere tid er det også bygget ut noe gasskraft, men fortsatt blir det
meste av gassen enten brent direkte i husholdninger og industri, eller
eksportert til Europa. Alternative energiformer som vind, sol, geovarme og
havenergi er nesten helt uutnyttet.

Landbruk står for omtrent 5 % av landets bruttonasjonalprodukt. Hvete er landets
viktigste jordbruksprodukt. Det dyrkes også en del bygg, sukkerrør og poteter.
Mindre enn 10 % av Russland er dyrket opp til åkerjord og omtrent halvparten av
kornet som trengs blir importert.

I Russland og særlig i Sibir finnes det gigantiske skoger. I senere tid har det
blitt hogget store mengder skog som har blitt solgt som tømmer. World Wide Fund
for Nature mener at nesten halvparten av tømmeret har blitt hogget uten
tillatelse. Inntektene fra tømmereksporten har økt fra 1,65 milliarder dollar i
1994 til 3,5 milliarder dollar i 2003. Dermed har de blitt mer enn doblet på 9
år.

Fiskefangsten var på omtrent 3 millioner tonn i 2002. Fiskerinæringen ble
privatisert i 1990 og etter dette har eksporten gått kraftig ned. En av grunnene
er at fisken ble for dyr, og folk foretrakk å kjøpe fisk fra andre land som for
eksempel Norge.

Russland satser tungt på turisme, og i 2007 besøkte nesten 19 millioner turister
landet. Hovedstaden Moskva er motoren i turistnæringen, og byen hadde over fire
millioner gjester i løpet av 2007. Dette tallet har økt med 10-15 prosent årlig
siden årtusenskiftet.

Det er flere klassiske turist-ruter i Russland. Førstegangsreisende velger
typisk å ta en runde med (tidligere og nåværende) russiske hovedsteder, og
besøker enten en eller flere av St. Petersburg, Novgorod, Moskva, Vladimir og
Suzdal. De tre sistnevnte er også en del av «Den gyldne ring», en samling
historiske byer med en spesielt rik arkitektonisk og kulturell arv. Et annet
populært alternativ er å dra på elvecruise ned Volga, der man fra Moskva kan dra
via Nizjnij Novgorod, tatar-hovedstaden Kazan og Volgograd (kjent fra slaget om
Stalingrad) ned til Astrakhan og Kaspihavet. Russland har også en av verdens
mest klassiske togreiser med Den transsibirske jernbane, der man i løpet av ni
døgn reiser fra Moskva i vest via byer som Jekaterinburg, Krasnojarsk, Irkutsk
(like ved Bajkalsjøen), Ulan-Ude og Khabarovsk til endestasjonen Vladivostok ved
Stillehavet.

Russland har visum-plikt for turister fra de fleste land (inkludert Norge), noe
som kan gjøre en Russlandstur til en byråkratisk affære. Visum må ordnes flere
uker i forveien, og koster fra NOK 315. Det er også nødvendig å forhåndsbetale
hotell for hele reisens varighet, eller eventuelt å reise i regi av et
statsautorisert russisk reisebyrå.

Russland har det nest største jernbanenettverket i verden etter USA, med en
samlet lengde på 85 500 km. Så å si all skinnegang er bredsporet (1 520 mm), og
store deler av jernbaneinfrastrukturen er arvet fra Sovjetunionen. Jernbanen
driftes av det nasjonale, statseide jernbaneselskapet Rossijskije zjeleznye
dorogi (RŽD), som med sine 1,2 millioner ansatte er blant de største
jernbaneselskapene i verden. De første skinnene ble anlagt allerede på
1830-tallet, men det var først i sovjettiden at utbyggingen av jernbane skjøt
fart.

Det er bygd ut noe bredbånd i Moskva og andre storbyer, men på grunn av at det
russiske forsvaret legger beslag på viktige frekvenser har Russland ennå ikke
bygget ut 3G-nettverk for mobilt bredbånd. Delvis kompenseres dette gjennom
tjenester over CDMA. Det er noen små og tre store mobilselskaper, MegaFon
(deleid av TeliaSonera), MTS og Vimpelcom (eid av Altimo og Telenor). Landet har
også flere selskaper som opererer satellitter, hvorav selskapet Moskvasputnik
leier ut kapasitet også til utenlandske aktører.

Det monopolistiske flyselskapet fra Sovjet-perioden, Aeroflot, ble etter
unionens fall splittet opp mellom sovjetrepublikkene, og det russiske selskapet
beholdt navnet Aeroflot. Siden har deler av selskapet blitt skilt ut og nye
flyselskap startet, hvorav Ural Airlines og Transaero er blant de større
selskapene som også flyr utenlandsruter. Flyplassen Sjeremetsjevo i Moskva er
blant verdens største, med stor innenriksfart og mange ruter til Europa og Asia.
Den er en viktig transittplass for luftfarten mellom Asia og Europa.

Russland hadde i 2007 verdens 31. største handelsflåte, og hadde da en samlet
tonnasje på 5 747 083 dwt. De viktigste russiske havnebyene er St. Petersburg og
Kaliningrad (Østersjøen), Novorossijsk og Sotsji (Svartehavet), Vladivostok,
Nakhodka, Magadan og Petropavlovsk-Kamtsjatskij (Stillehavet) og Murmansk
(Nordishavet).

I 2000 hadde Russland et riksveinett på 532 393 km, hvorav 358 833 km hadde fast
dekke. Russland har 213,5 motorkjøretøyer pr 1000 innbyggere (2008).

Russland brukte opprinnelig en egen kalender, der årene var nummerert etter det
påståtte tidspunktet for skapelsen av jorden. I 1699 sørget Peter den store for
å innføre den julianske kalender, noe som gjorde at årstallet ved neste
årsskifte gjorde et hopp fra 7208 ned til 1700. Samtidig endret Peter
tidspunktet for begynnelsen av året fra 1. september til 1. januar. Denne
kalenderen var i bruk frem til 1918, da russerne tok etter resten av Europa og
innførte den gregorianske kalender.

Russland har åtte offisielle helligdager. Årets første helligdag er
nyttårsdagen, som innleder den ortodokse julen. Den russisk-ortodokse kirke
følger fortsatt den julianske kalenderen, noe som fører til at juledagen faller
på 7. januar – to uker etter i Vest-Europa. Den 23. februar følger
fedrelandsforsvarernes dag, der de som tjenestegjør eller har tjenestegjort i de
militære styrkene feires. 8. mars – den internasjonale kvinnedagen – er langt
viktige enn i Norge, og feires Russland rundt.

Tidligere var arbeidernes internasjonale kampdag (1. mai) landets viktigste
helligdag, med store opptog landet rundt. Etter Sovjetunionens fall har
feiringene blitt tonet noe ned, og dagen er nå kjent som «vårens og arbeidets
dag». 9. mai feires seiersdagen, som markerer seieren i andre verdenskrig. Dagen
feires med minnemarkeringer, militærparader og fyrverkeri.

12. juni feires «Russlands dag». Denne dagen har blitt feiret siden 1992, og
markerer at Russland erklærte sin uavhengighet fra Sovjetunionen 12. juni 1990.
Russlands nasjonale enhetsdag den 4. november er årets siste helligdag, og
minnes at Kuzma Minin og Dmitrij Pozjarskij drev polakkene ut av landet i 1612
og gjorde slutt på den store urotiden.

Obligatoriske grunnleggende allmennutdanning varer i ni år. Nyutdannede av dette
nivået kan fortsette sin utdanning ved Sekundær (fullstendig) allmennfaglig
skole (videregående skole) for to år. De kan også gå på en fagskole eller
ikke-universitet nivå høyere utdanningsinstitusjoner. Sistnevnte varianter går
på grunn av den praktiske opplæringsdelen og varer fra 2 til 4 år. Etter bestått
Enhetlig statlige eksamen (Unified State Exam) som tilsvarer omtrent Examen
artium, nyutdannede fra en Sekundær (fullstendig) allmennfaglig skole kan søke
om adgang til høyere utdanningsinstitusjoner. Fullstendig videregående opplæring
fører til tildelingen av Attestat o Srednem (Polnom) Obshchem Obrasovanii
bokstavelig oversatt som Attest om sekundær (fullstendig) allmennutdanning
(Vitnemål). I prinsippet gir begge løpene mulighet for opptak til høyere
utdanning, selv om dette er relativt uvanlig for elever med yrkesfaglig
bakgrunn.

Høyere utdannelse har tradisjonelt vært et offentlig anliggende i Russland, og
landet har ca. 650 offentlige universiteter og høyskoler (sistnevnte ofte kalt
«institutter»). Det ofte kreves egne opptaksprøver for å bli tatt inn ved
offentlige universiteter og høyskoler. De de senere årene har landet også fått
mange private institusjoner for høyere utdanning. Disse er i motsetning til de
offentlige universitetene og høyskolene finansiert gjennom skolepenger. Russland
har nå implementert Bologna-prosessen, og har i hovedsak det samme gradssystemet
som Norge.

Russlands største universitet er Statsuniversitetet i Moskva. Dette er sammen
med Statsuniversitetet i Sankt Petersburg det mest prestisjefylte. Andre kjente
høyskoler er MGIMO (for utenrikstjenesten) og Plekhanov-akademiet for økonomi.

Grobunnen for russisk vitenskap ble lagt ved «europeiseringen» til Peter den
store. Peter grunnla blant annet Det russiske vitenskapsakademi, og fra midten
av 1700-tallet vokste de første russiske universitetene frem. Den ledende
russiske vitenskapsmannen fra denne perioden var Mikhail Lomonosov, som ved
siden av sine naturvitenskapelige oppdagelser også grunnla Statsuniversitetet i
Moskva. Andre sentrale personer innen matematisk-naturvitenskaplig forskning i
Tsar-Russland var Nikolaj Lobatsjevskij (grunnleggeren av det matematiske
fagfeltet ikke-euklidsk geometri) og Dmitrij Mendelejev («periodesystemets
far»).

Den russiske revolusjonen i 1917 førte til en politisk, sosial og økonomisk
omveltning av samfunnet. Revolusjonære idéer fikk også stor innvirkning på
russisk vitenskap gjennom den marxistiske vitenskapsfilosofien om dialektisk
materialisme, som langt på vei ble den påtvungne filosofiske retningen for
russiske forskere. På samme måte som marxistisk historieskrivning var all
sovjetisk vitenskap svært fokusert på evolusjon – ikke bare i biologisk
(darwinistisk) forstand, men også som forklaringsmodell på hvordan ikke-levende
materie utvikler seg, helt fra de enkle kjemiske reaksjoner til det moderne
mennesket og menneskets sosiale konstruksjoner. Et eksempel er sosialøkonomen
Jevgenij Preobrazjenskij, som forfektet at sosialismen med kollektiv
organisering av jordbruket ville overvinne den kapitalistiske (selveiende)
organiseringen, gjennom å vise seg overlegen effektiv fra et ressursperspektiv
(«primitiv sosialistisk akkumulasjon»).

Sovjetrusserne stod bak flere vitenskaplige gjennombrudd, spesielt innenfor
atom- og romforskning. Obninsk kjernekraftverk sør for Moskva ble i 1954 verdens
første kjernekraftverk tilpasset produksjon av elektrisk kraft i stor skala, og
i 1957 sjokkerte russerne verden både med verdens første ballistiske missil R-7
Semjorka, den første kunstige satellitten Sputnik 1 og romhunden Laika. Senere
sovjetiske triumfer i romforskningen var Jurij Gagarin, som i 1961 ble det
første menneske i verdensrommet, og Saljut 1, som i 1971 ble verdens første
romstasjon. Blant de mindre heldige sovjetrussiske forskningsprosjektene var
Trofim Lysenkos variant av lamarckismen, der Lysenko med Stalins hjelp fikk
forbudt landbruksforskning som ikke aksepterte idéen om at planter kunne
videreføre tilegnede egenskaper til avkommet. Lysenkos teorier skapte store
problemer for det russiske landbruket, som måtte slite med Lysenkos
pseudovitenskap i forsøkene på å gjøre slutt på matmangelen i landet.

Sovjetunionens oppløsning på begynnelsen av 1990-tallet gjorde langt på vei at
Russlands sterke forskningsmiljøer kollapset. Mens bevilgninger til forskning og
utvikling (FoU) i 1991 var på 4,3 % av BNP var samme tall i 1998 1,25 %.
Levestandarden for russiske forskere falt kraftig, og i 1993 hadde 56 % av alle
forskere en lønn under eksistensminimum. De senere år har imidlertid
myndighetene igjen begynt å satse på forskning, og i 2010 bevilget regjeringen
90 milliarder rubler (18 milliarder kroner) til en opprustning av
universitetssektoren.

23 russere har fått en nobelpris (inkludert vinnere av freds- og
litteraturprisen, samt russiskfødte som senere virket i andre land). Den første
russiske vinneren var Ivan Pavlov med Nobelprisen i fysiologi eller medisin i
1904, mens den foreløpig siste er (den russisk-polsk-amerikanske) Leonid Hurwicz
med Sveriges Riksbanks pris i økonomisk vitenskap til minne om Alfred Nobel i
2007.

Den største russiske TV-kanalen er Pervyj kanal. Denne er en videreføring av det
gamle sovjetiske kringkastingsselskapet, og er fortsatt delvis i statlig eie.
Den største utfordreren er kringkastingsselskapet VGTRK, som ble etablert i
statlig regi i 1990. VGTRK har fem nasjonale TV-kanaler, to internasjonale, fem
radiokanaler og over 80 regionale TV- og radionettverk.

Russlands største dagsaviser er Trud, Komsomolskaja Pravda og Izvestija.
Kommunistpartiets gamle organ Pravda kommer også fortsatt ut, men har mistet sin
tidligere dominerende rolle i russisk media.

Internasjonale organisasjoner, slik som Reportere uten grenser, rangerer
Russland lavt når det gjelder pressefrihet. Hendelser slik som drapet av
journalisten Anna Politkovskaja har videre ført til bekymring over
pressefriheten i Russland verden over.

På tross av at Russland har blant de beste forholdstallene mellom helsearbeidere
og befolkning og blant de høyeste antall sykehusplasser i Europa, sliter landet
med store sosialmedisinske problemer. Andelen av BNP brukt på helse blant de
laveste i Europa.

Den forventede levealderen i Russland er blant de laveste i Europa, og det er
stor forskjell i levealder mellom menn og kvinner. Levealderen var i 2003 på 58
år for menn og 72 år for kvinner. Med en gjennomsnittlig levealder på 64,9 år er
Russland omtrent fire år under gjennomsnittet for sammenlignbare land i
Øst-Europa og i Sentral-Asia, og levealderen er hele 14 år under tilsvarende
tall for Vest-Europa. Den forventede levealderen har falt betydelig siden
sovjettiden, med hjerte- og karsykdommer og utbredt alkohol- og tobakkmisbruk
som de viktigste risikofaktorene.

Forekomsten av tuberkulose har økt kraftig siden 1990, og var i 2006 på 83
tilfeller pr. 100 000 innbyggere. Dette er blant de høyeste i Europa, til
sammenligning ligger tilsvarende tall i Vest-Europa på 7–10. Russland ligger
også på Europatoppen i seksuelt overførbare sykdommer, og i perioden 1989–1997
var det en sekstidobling i forekomsten av syfilis. Frem til 1996 var aids et
relativt ukjent fenomen i landet, men antallet smittede har senere økt kraftig,
spesielt på grunn av økningen i antallet sprøytenarkomane. I 2005 ble det
estimert at 940 000 russere hadde HIV, og Russland har anslagsvis 1,5-3
millioner sprøytenarkomane.

I Russland er det vanlig å gifte seg atskillig tidligere enn i det vestlige
Europa, og det er ikke uvanlig å ha stiftet familie allerede i
tjuefemårsalderen. Det blir imidlertid gradvis mer vanlig med samboerskap, men
fortsatt er bare 10 % av par som bor sammen ugifte. Barn er svært viktige i
russisk familieliv, og utlendinger som besøker russiske hjem ser fort at barna
ofte er sentrum for oppmerksomheten. Likevel er fødselstallene relativt lave;
33 % av russiske familier har bare ett barn, mens to barn finnes i 27 % av
familiene.

I familieforholdet mellom mann og kvinne dominerer en mer patriarkalsk
holdningstype enn i mange andre europeiske land. Rester av gamle
Domostroj-verdier henger ofte igjen, og ansvaret for hjem og barn har
tradisjonelt sett falt på dobbeltarbeidende kvinner. Dessuten anser den eldre
generasjon av russere det ofte som sosialt uakseptabelt for en mann å delta i
«kvinnearbeid» i huset. Som mange andre steder i verden er imidlertid
holdningene i endring, og trenden går på mer likestilte familieforhold og en
utjevning av rettighetene mellom menn og kvinner.

Historisk hadde russiske kvinner flere økonomiske og politiske rettigheter enn i
andre deler av Europa. Den gang kvinner i vesten ikke kunne styre over egen
økonomi hadde russiske kvinner rett til å disponere egen medgift, drive
forretninger og kunne bruke bankvesenet uten mannens forhåndsgodkjenning.
Sovjetmakten bidro videre til å styrke kvinners sosiale stilling, og kvinner i
Sovjetunionen fikk for eksempel stemmerett 30 år tidligere enn i Frankrike, rett
til arbeid og likelønn, og rett til utdannelse. Kvinnedagen ble tidlig gjort til
offisiell høytidsdag og fridag, noe som fortsatt holdes i hevd i det moderne
Russland.

Antallet årlige drap i Russland er blant de høyeste i verden. I 2000 var det 30
drap pr. 100 000 innbyggere, noe som var fem ganger så mye som i USA. Områdene
øst for Ural er klart overrepresentert på drapsstatistikken.

Korrupsjon har vært et stort samfunnsproblem i Russland helt siden sovjettiden.
På Transparency Internationals CPI-indeks over korrupte land for 2008 ligger
Russland på 147.-plass av 180 land, og får samme vurdering som Bangladesh, Syria
og Kenya.

Den organiserte kriminaliteten i Russland oppstod på 1970-tallet i grenselandet
mellom korrupte partifunksjonærer, bedrifter og kriminelle organisasjoner.
Senere ble den organisert kriminaliteten mer voldelig av natur, og dagens
kriminelle organisasjoner er på mange måter et samarbeidsprosjekt mellom
korrupte politikere, byråkrater og kriminelle gjenger. De viktigste
aktivitetsområdene for den organiserte kriminaliteten i Russland omfatter
fiktive eiendomstransaksjoner, biltyverier og påfølgende -salg, alkoholsmugling,
våpensmugling, gambling, prostitusjon, narkotikahandel og hvitvasking av penger.
Den kriminelle aktiviteten har et stort omfang, og organisert kriminalitet har
kontroll over 40–60 % av landets bedrifter og 60–80 % av bankene.

Antallet ikke-statlige organisasjoner (NGOer) som opererer i Russland estimeres
til mellom 450 000 og 600 000. Det russiske lovverket har imidlertid gjort det
vanskelig for sivile organisasjoner å etablere seg i landet. I 2006 kom en ny
lov som i praksis gir staten kontroll over store deler av organisasjonslivet.
Loven har introdusert en enorm papirmølle som alle NGOer må igjennom, der over
100 sider med dokumentasjon og personlig informasjon om grunnleggere og
medlemmer må leveres inn til myndighetene. Prosessen er svært kostbar og
omfattende, og ved de minste feil kan organisasjonen risikere å bli
tvangsoppløst. Byråkratiet er spesielt vanskelig å komme igjennom for
utenlandske organisasjoner, som på detaljert vis må gjøre rede for sin
finansiering. Loven førte til sterke reaksjoner fra internasjonale
organisasjoner, som fryktet at de måtte trekke seg ut fra Russland.

Det sivile samfunn i Russland er sterkt påvirket av tradisjonelle russiske
filantropiske verdier. Over 80 % av russiske bedrifter donerer penger til
ideelle organisasjoner og saker, i gjennomsnitt mellom 11 og 17 prosent av
overskuddet. Den store majoriteten av russisk filantropisk virksomhet skjer i
samarbeid med offentlige institusjoner eller andre offentlige programmer, for
eksempel nyter barnehjem og sykehus godt av privat giverglede.

Mesteparten av Russlands befolkning er konsentrert i et triangel med St.
Petersburg i nord, Sotsji i sør og Irkutsk i øst. Områdene utenfor dette
triangelet er i stor grad ubeboelig, med permafrost i nord og ørken og halvørken
i sør. 73 % av russerne er bosatt i urbane og 27 % i rurale strøk.

På tross av at Sibir dekker nesten 3⁄4 av Russlands landareal har området under
en fjerdedel av innbyggerne. De vestre og sentrale delene av europeisk Russland
er tettest befolket og mest urbanisert. I disse områdene er flesteparten av
Russlands største byer og de tradisjonelle industri- og kultursentra. I Ural er
befolkningen i stor grad bosatt mellom byene Nizjnij Tagil og Magnitogorsk. I
Sibir bor befolkningen i stor grad langs den transsibirske jernbane og i
Kuznetskbekkenet. Landet som helhet har tretten byer med mer enn én million
innbyggere.

Russland har en svært rik kulturarv med berømt kunst, musikk, arkitektur og
litteratur. Den ortodokse kirke, som bidro til å spre den bysantinske kulturen
til de slaviske folkene, forbindes med sine kirker og ikoner ofte med Russland.

Russlands mange folkegrupper har hver sine distinkte tradisjoner innenfor
folkemusikk. På 1800-tallet var det en åndskamp i det russiske musikklivet,
mellom «De Fem» og Mikhail Glinka på den ene siden, og de mer konservative
Nikolaj og Anton Rubinstein på den andre siden. Senere kom Pjotr Tsjajkovskij,
en av de mest kjente romantikerne. Den russiske romantiske tradisjonen ble tatt
videre av Sergej Rakhmaninov inn i det tyvende århundre.

På 1900-tallet var Rakhmaninov, Aleksandr Skrjabin, Igor Stravinskij, Sergej
Prokofjev og Dmitrij Sjostakovitsj russiske komponister i verdensklasse. I
sovjettiden var den klassiske musikken i Russland holdt i stramme tøyler, og var
gjerne svært konservativ i tråd med doktrinen om sosialistisk realisme.

Russland har fostret flere verdenskjente konsertsolister: fiolinisten David
Ojstrakh, cellisten Mstislav Rostropovitsj, pianistene Vladimir Horowitz,
Svjatoslav Richter og Emil Gilels, og sopranen Galina Visjnevskaja.

Pjotr Tsjajkovskij stod bak verdens mest kjent balletter med Svanesjøen,
Nøtteknekkeren og Tornerose. Tidlig på 1900-tallet ble ballettdanserne Anna
Pavlova og Vatslav Nizjinskij verdensberømte, og senere ble tradisjonen tatt
videre av dansere som Maja Plisetskaja, Rudolf Nurejev og Mikhail Barysjnikov.
Bolsjoj i Moskva og Mariinskij i St. Petersburg er verdensberømte ballettscener.

Innen populærmusikken hadde gruppen Akvarium kultstatus fra 1970-tallet og helt
til nyere tid, med vekslende medlemmer. Under glasnost fikk de en kort tid utgi
musikk på det statlige plateselskapet Melodija, etter uavbrutt ulovlige opptak
siden 1972. Dette bandets posisjon i den sene Sovjetperioden kan trolig bare
sammenliknes med Beatles' posisjon i Vesten på samme tid, mens tidens sentrale
visesanger var den opposisjonelle Vladimir Vysotskij. I dag er jenteduoen
T.A.T.u. Russlands største musikalske eksportvare. Av russiske rockeband er
Mumij Troll kjente, og har en betydelig tilhengerskare i Skandinavia.

Russlands litterære historie skriver seg tilbake til det tiende århundre, og på
starten av attenhundretallet hadde det utviklet seg en egen nasjonal litterær
tradisjon. Aleksandr Pusjkin regnes ofte som grunnleggeren av den moderne
russiske litteraturen. Andre kjente forfattere fra den såkalte «gullalderen i
russisk litteratur», er Mikhail Lermontov, Ivan Turgenev, Leo Tolstoj, Nikolaj
Gogol og Fjodor Dostojevskij. På 1880-tallet var den russiske litteraturen i
endring, og romaner ble erstattet av poesi og noveller som de dominerende
sjangere. En av de mest kjente forfatterne i denne andre halvdel av
«gullalderen» var Anton Tsjekhov.

Mellom 1893 og 1914 ble også realisme erstattet av symbolisme i litteraturen.
Etter gullalderen fulgte «sølvalderen», som tilsvarer Fin de siècle eller Belle
Époque. Kjente forfattere fra denne epoken er Andrej Belyj, Aleksandr Blok,
Dmitrij Merezkovskij, Fjodor Sologub, Anna Akhmatova, Osip Mandelstam, Leonid
Andrejev, Ivan Bunin og Maksim Gorkij.

Etter den russiske revolusjonen i 1917 og den påfølgende borgerkrigen ble det
russiske åndslivet liggende nede. Den fremste bolsjevikiske hoffpoeten på denne
tiden var Vladimir Majakovskij, med hylningsdiktet «150 millioner» stående som
et av de sentrale poetiske revolusjonsepos. En ny generasjon forfattere kom på
1920-tallet, og fikk stor kunstnerisk frihet. Under Josef Stalin ble imidlertid
den sosialistiske realismen den foretrukne skrivestilen. Det var først etter
Stalins død at sensuren og restriksjonene ble myket opp noe. Blant de ledende
forfatterne fra sovjettiden var Jevgenij Zamjatin, Isaak Babel, Ilf og Petrov,
Vladimir Nabokov, Mikhail Bulgakov, Boris Pasternak, Aleksandr Solzjenitsyn,
Vladimir Majakovskij, Mikhail Sjolokhov, Jevgenij Jevtusjenko og Andrej
Voznesenskij.

Av regimekritiske dissidenter må særlig nevnes Vladimir Vysotskij, visesanger,
forfatter, dikter og sporadisk skuespiller som skrev under konstant overvåking
fra Sovjetstaten. Slik undergrunnslitteratur var kjent som samizdat, og andre
kjente opposisjonelle forfattere var Aleksandr Ginsburg og Roj Medvedev.
Aleksandr Solzjenitsyn, vinner av Nobelprisen i litteratur i 1970, ble fratatt
statsborgerskapet sitt i 1974 og tvunget i eksil. Lignende skjebner møtte også
nobelprisvinnerne Boris Pasternak (1958, tvunget av sovjetmyndighetene til å
avslå prisen) og Josif Brodskij (1987, utvist fra Sovjetunionen i 1972).

Post-sovjetisk litteratur har blomstret innen blant annet kvinne-noveller og
science fiction-genren, med Viktor Pelevin som sentral forfatter i sistnevnte
gruppe.

Det finnes få tidlige nedtegnelser av russisk folklore. Dette kommer av
folkekulturens hedenske opprinnelse, noe som gjorde at den russisk-ortodokse
kirke var lite begeistret for den. Med unntak av enkelte krøniker fra
middelalderen var det først i det syttende århundre at man i større grad begynte
å nedtegne verk fra den muntlige tradisjonen. Tidlige pionerer var britene
Richard James, som samlet inn russiske sanger i 1619–20, og Samuel Collins, som
utgav en samling russiske folkeeventyr i 1671. På midten av attenhundretallet
ble en større samling episke folkeviser utgitt, tilskrevet en kosakk ved navn
Kirsja Danilov. Disse skal ha vært samlet inn i det vestlige Sibir. Innsamlingen
av russisk folklore skjøt fart utover århundret, og mot slutten av det nittende
århundre var boksamlinger med folkesanger og folkeeventyr i vid sirkulasjon. Ved
inngangen til 1900-tallet fikk folkekulturen innpass i scenekunsten, og
folkesanger og -danser ble populære elementer i operaer og vaudeviller.

Den tidlige russiske billedkunsten har sine røtter i Det bysantinske rike, blant
annet med ikoner, mosaikker og fresker. Den betydeligste russiske ikon- og
freskomaleren fra middelalderen var Andrej Rubljov. Fra og med Peter den store
ble den russiske kunsten mer vestvendt, og kjente russiske kunstnere fra
1700-tallet omfatter Aleksej Antropov, Fjodor Rokotov, Dmitrij Levitskij og
Vladimir Borovikovskij. På andre halvdel av 1800-tallet var
Peredvizjniki-bevegelsen sentral i russisk kunst. Sentrale
Peredvizjniki-kunstnere omfatter Ilja Repin, Ivan Kramskoj, Vasilij Surikov og
Nikolaj Ge. Omkring 1900 ble Mir iskusstva-bevegelsen toneangivende, en gruppe
som blant annet omfattet Leon Bakst og Aleksandr Golovin. Fra 1920 kom «Ruter
knekt-malerne», med Mikhail Larionov, Natalja Gontsjarova, Marc Chagall, Vasilij
Kandinskij, Kasimir Malevitsj og Vladimir Tatlin.

Den russiske arkitekturen er spesielt kjent for kirker og klostre. Tidlige
eksempler omfatter St. Sofia-katedralen i Novgorod, Uspenskijkatedralen i Moskva
og Troitse-Sergijeva Lavra-klosteret i Sergijev Posad. Senere ble kirkene enda
mer overdådige, med Kazan-katedralen i Moskva og Vasilijkatedralen som de mest
kjente eksemplene. Med Peter den store og senere også Katarina den store kom
barokken til Russland, noe som blant annet resulterte i palasset Tsarskoje Selo
og en rekke sentrale bygg i St. Petersburg. Inn mot 1800-tallet kom klassisismen
til Russland, noe som ble den dominerende retningen for gjenoppbyggingen av
Moskva etter at byen ble svidd ned i forbindelse med Napoleons felttog i 1812.
Mot slutten av 1800-tallet kom nasjonalromantikken til russisk byggekunst, men
etter oktoberrevolusjonen og etableringen av Sovjetunionen kom konstruktivismen
til å dominere. Under Stalin kom den sosialistiske klassisismen, som kom til
uttrykk i blant annet «Stalin-skyskraperne» i Moskva.

Russland har en rekke museer i verdensklasse. Best kjent er kanskje Eremitasjen
i St. Petersburg. Dette museet omfatter hele seks bygninger, med Vinterpalasset
som det mest kjente. I tillegg til russisk kunst slik som Fabergés berømte egg
er Eremitasjen store på vesteuropeisk kunst, og har blant annet verdens største
Rembrandtsamling. Av museene med fokus på russisk kunst er Tretjakovgalleriet i
Moskva størst, med en samling bygget opp siden midten av 1800-tallet. Samlingen
omfatter nå over 130 000 verker, og inneholder alt fra Rubljov-ikoner,
Kandinskij-malerier og avantgarde-verker av Kasimir Malevitsj.

Russland har totalt 23 steder på UNESCOs verdensarvliste. De første kom i 1990
med gamlebyen i St. Petersburg, Kreml i Moskva og Kirkegruppen på Kizji. Senere
har blant annet Solovkiklosteret, Kristi himmelfartskirke i Kolomenskoje,
økosystemet på Vrangeløya og urskogene i Komi kommet med på listen.

Etter oktoberrevolusjonen i 1917 ble montasjefilm den viktige filmatiske
uttrykksformen i Russland og Sovjetunionen. Sovjetiske regissører ble kjente for
innovative filmer som Panserkrysseren Potemkin, og arbeidene til blant annet
Sergej Eisenstein, Lev Kulesjov og Andrej Tarkovskij ble kjent langt utenfor
landets grenser. Vladimir Gardin grunnla samtidig verdens første filmskole i
Moskva.

I 1932 gjorde Stalin den sosialistiske realismen til landets eneste tillatte
sjanger, men etter Stalins død blomstret igjen filmkunsten i Sovjetunionen.
Leonid Gajdajs komedier fra 60- og 70-tallet ble enormt populære, og filmene
hans selger fortsatt bra i det tidligere Sovjetunionen. I 1969 kom Vladimir
Motyl med filmen Ørkenens hvite sol, noe som skapte sjangeren «Ostern»,
Sovjetunionens svar på Westernfilmer. Filmskaperen Andrej Kontsjalovskij hadde
stor suksess med den episke langfilmen Siberiade i Sovjetperioden (1979), hvorpå
han emigrerte til USA og blant annet stod bak actionfilmen Runaway Train (1985).
I 1979 kom også kult-serien Møtested kan ikke forandres, med den regimekritiske
sangeren Vladimir Vysotskij i den umåtelig populære hovedrollen, inntil
Sovjetledelsen forbød serien vist på russisk TV.

1980- og 90-tallet var roligere år for den sovjetrussiske filmindustrien, men
siden årtusenskiftet har bransjen vært i kraftig vekst. Russland produserer nå
flere filmer hvert år enn Storbritannia og Tyskland. Den Sovjet-kritiske
ungdomsfilmen Hipster var hovedfilm på Tromsø internasjonale filmfestival i
2010.

Det russiske kjøkken er som i mange andre steder i Øst-Europa kjent for relativt
fet mat og utstrakt bruk av kjøtt. Blant de tradisjonelle russiske
middagsrettene finnes gryteretten zjarkoje, kylling Kiev (som på tross av navnet
ikke er ukrainsk) og den opprinnelig tatariske kebabvarianten sjasjlyk. Blant
suppene er sjtsji (basert på kål), grønnsaksuppen okrosjka (laget på kvass) og
borsjtsj (laget på rødbeter) de mest populære. Fisk er også en viktig del av det
russiske kostholdet, og populære fiskesorter omfatter stør, gjedde, laks og
karpe.

Alkohol er en viktig del av den russiske kulturen. Det klassiske brennevinet er
vodka, som lages på hvete, rug eller poteter. Russisk vodka tilsettes ofte
forskjellige smaker etter destilleringen, ofte tranebær, pepper, eple, pære
eller sitron. Øl er også populært blant russere, med Baltika som markedsleder.
Blant alkoholfrie drikker er te utbredt, og er tradisjonelt laget i en samovar.
Drikken kvass er også vanlig, og brukes ofte som et alternativ til brus.

Av lagidrettene er ishockey blant de mest populære i Russland. 21 av 24 lag i
Kontinental Hockey League er russiske, og det russiske landslaget har hatt stor
suksess i internasjonale mesterskap, senest med gullmedaljen i VM i 2009.
Tidligere var Sovjetunionens ishockeylandslag verdens desidert beste, med syv
gull, én sølv og én bronse på ni olympiske deltagelser. Den dominerende russiske
ishockeyklubben har tradisjonelt vært CSKA Moskva, som også vant Europacupen 20
av 22 ganger i perioden 1969-90.

Russlands herrelandslag i fotball er pr. september 2009 rangert på sjetteplass
på FIFAs verdensranking. I Euro 2008 tok laget bronsemedalje, noe som var
Russlands beste plassering siden Sovjetunionens fall. Det gode spillet i
mesterskapet gjorde også at flere russiske spillere nå spiller på europeiske
topplag, dette gjelder blant annet Jurij Zjirkov på Chelsea og Andrej Arsjavin
på Arsenal. Likevel er den russiske toppserien pengesterk og holder et høyt
nivå, og de fleste landslagsspillerne spiller derfor i hjemlandet. Tradisjonelt
har Moskva-klubbene CSKA, Lokomotiv, Spartak og Dynamo vært de sterkeste, men de
siste årene har St. Petersburg-baserte Zenit utfordret moskovittenes dominans.

Av de individuelle idrettene har tennis blitt stadig mer populært siden
1990-tallet, noe som i stor grad kan tilskrives tidligere president Boris
Jeltsins interesse for sporten. De senere årene har de beste russiske
tennisspillerne vært i verdenstoppen, med blant annet Jevgenij Kafelnikov på
herresiden og Anastasija Myskina, Anna Kurnikova og Marija Sjarapova på
kvinnesiden. Blant vinteridrettene har Russland hatt stor suksess i
langrennssporet, kanskje spesielt på kvinnesiden. Jelena Välbe og Ljubov
Jegorova dominerte stort på 1990-tallet, senere kom blant annet Larisa Lazutina,
Julija Tsjepalova og Jevgenija Medvedeva-Abruzova. På herresiden har blant annet
Aleksej Prokurorov og Mikhail Ivanov utmerket seg med sterke resultater; den
etniske russeren Vladimir Smirnov hadde også suksess på 1980- og 90-tallet, men
valgte å konkurrere for Kasakhstan etter at Sovjetunionen ble oppløst.

Tilsammen har Russland tatt 323 medaljer i sommer-OL og 76 medaljer i vinter-OL
(inkludert Det russiske keiserrike til og med 1912). I tillegg kommer
Sovjetunionen, med totalt 1204 medaljer (sommer og vinter kombinert) i perioden
1952-88, og SUS med 135 medaljer i 1992. Legger man sammen alle disse vil
Russland komme på andreplass (bak USA) i antall medaljer samlet i alle olympiske
leker; hvis man bare regner med de medaljer utøvere fra Den russiske føderasjon
har tatt som selvstendig nasjon fra og med 1994 kommer russerne på
femtendeplass.

Russland (da en del av Sovjetunionen) arrangerte sommer-OL i 1980. Lekene ble
avholdt i Moskva, men ble redusert av en internasjonal boikott der blant annet
Norge holdt seg hjemme. Vinter-OL 2014 vil avholdes i Sotsji i det sørvestlige
Russland.



https://no.wikipedia.org/wiki/Paul_Pogba

Paul Labile Pogba (født 15. mars 1993) er en fotballspiller som spiller for den
engelske klubben Manchester United FC, klubben han også spilte for i perioden
fra 2009 til 2011. Han har også spilt for blant andre Le Havre og Juventus.
Pogba har dobbelt statsborgerskap ettersom Pogbas foreldre er fra henholdsvis
Guinea og Frankrike.

Han har to brødre som også er fotballspillere; Florentin Pogba, som spiller for
franske AS Saint-Étienne og Mathias Pogba som spiller for nederlandske Sparta
Rotterdam.

Sir Alex Ferguson skrøt av den unge midtbanespilleren etter spill i FA Youth Cup
og uttalte at han var et så stort talent at om han ikke fikk sjansen, ville noen
andre klubber komme på banen når kontrakten hans med Manchester United gikk ut.
Pogba fikk sin seniordebut for Manchester United i den engelske ligacupen mot
Leeds United den 20. september 2011, og spilte også den påfølgende ligacupkampen
mot Aldershot Town. Han fikk sin ligadebut mot Stoke City den 31. januar 2012,
men fikk ikke tilstrekkelig tillit hos Ferguson.

20. oktober 2012 scoret han sitt første mål for Juventus mot SSC Napoli, da
Juventus vant 2-0.[trenger referanse]

8. august 2016 ble han hentet tilbake til Manchester United for 105 milloner
euro, tilsvarende 89,3 millioner pund, samt 5 millioner euro i bonuser.



https://no.wikipedia.org/wiki/Afrika

Afrika er den største verdensdelen etter Asia, med et landareal på 30,3
millioner km²; som er rundt 20,4 % av landmassene på jorda. Afrika strekker seg
i alt 8000 km fra nord til sør med ekvator omtrent på midten og med hav på alle
kanter bortsett fra ved Suezkanalen i Egypt. Klimaet er tropisk rundt ekvator og
subtropisk lengst i nord og sør. Middeltemperaturen er derfor høy over hele
kontinentet, men nedbørsmengden og -mønsteret varierer stort fra regnskog til
ørkenområder, fra kyst til innland, fra nord til sør. CIA har estimert Afrikas
samlede folketall for juli 2014 til ca. 1 126 000 000 innbyggere. Afrika er
dermed den tredje største verdensdelen i areal (etter Asia og Amerika), og den
nest største i folketall (etter Asia). Verdensdelen har flere stater enn noe
annet kontinent, med sine 48 kontinentale stater og seks øystater.

Africa var opprinnelig navnet på en romersk provins som omfattet kontinentets
nordlige middelhavskyst. Etter hvert er det blitt navnet på hele kontinentet,
inkludert de områdene europeerne kalte det «svarteste Afrika», som først ble
vitenskapelig utforsket fra 1800-tallet av.

Kontinentet har vært hardt rammet av krig helt siden europeerne begynte å
kolonisere det. Noe av grunnen har vært den måten europeerne delte opp
koloniområdene på. Grunnlaget for deres grenser ble lagt «med linjal» på
Berlin-konferansen fra 1884 til 1885 uten hensyn til naturlige og tradisjonelle
skillelinjer. I mange tilfeller førte dette til at hele folk og stammer ble
splittet mellom to eller flere land, og i andre tilfeller førte det til at to
eller flere folk som i generasjoner hadde ligget i strid med hverandre havnet i
samme land.

Mennesket er etterkommer av tidlige hominider som levde i det sentrale
Øst-Afrika for 7 millioner år siden. De eldste menneskefunnene der er over
200 000 år gamle.

Navnet kom inn i det vestlige vokabular gjennom romerne, som brukte navnet
Afrika terra, «landet til afri» (flertall av afer), som beskrivelse av de
nordlige delene av kontinentet. Provinsen het Africa, og hovedsetet var
Karthago, som tilsvarer dagens Tunisia.

Afriene var en stamme, trolig berber, som holdt til i Nord-Afrika, i området
rundt Karthago. Opprinnelsen til ordet Afer kan trolig kobles til det fønikiske
afar (støv), som også finnes i de fleste andre semittiske språk.

Oldtidens Afrika lå vest for Egypt, mens «Asia» ble brukt som beskrivelse av
Anatolia og landene i øst. Opprinnelig hadde Egypt og Levanten en slags
mellomposisjon mellom disse to områdene, men da Egypt ble en del av perserriket,
kom det under den løse definisjonen av Asia. En absolutt linje mellom de to
verdensdelene ble dratt av geografen Klaudios Ptolemaios (85–165), og gjorde
Suez og Rødehavet til grense mellom Asia og Afrika.

Afrika er separert fra Europa av Middelhavet, det henger sammen med Asia i dets
nordøstlige hjørne ved Suezkanalen med en bredde på 130 km. I tillegg blir ofte
Sinai-halvøya som hører til Egypt geopolitisk sett regnet til Afrika. Fra det
nordligste punktet Ras ben Sakka i Tunisia (37°21′ N) til det sørligste Kapp
Agulhas i Sør-Afrika (34°51′15″ S), er det rundt 8000 km. Fra det vestligste
punktet Kapp Verde (17°33′22″ V) til Ras Hafun i Somalia (51°27′52″ Ø) er det
rundt 7400 km. Kystlinjen er 26 000 km lang, og mangelen på dype innskjæringer
av kysten illustreres ved at Europa, som dekker et areal som tilsvarer en
tredjedel av Afrika, har en kystlinje på 32 000 km i tillegg til en lang grense
mot Asia.

Afrikas største land er Algerie og det minste landet er Seychellene, en øygruppe
utenfor østkysten av kontinentet. Den minste nasjonen på fastlandet er Gambia.

Klimaet i Afrika er tropisk, det vil ifølge Köppens system for
klimaklassifikasjon si et ikke-tørt klima hvor alle 12 måneder i året har en
middeltemperatur som overstiger 18 °C, og subtropisk (varmt, med høy
luftfuktighet og mye regn) lengst i nord og sør.

Det høyeste fjellet i Afrika er Kilimanjaro, det ligger i Tanzania, og er 5895
moh., og den største innsjøen er Victoriasjøen som ligger i Uganda, Tanzania og
Kenya, og er omtrent 68 800 km².

De lengste elvene i Afrika er Nilen (6 719 km), Kongo (4 700 km), Niger (4 180
km), Zambesi (2 736 km), Oranje (2 200 km), Kasai (2 153 km), Ubangi (1 980 km),
Senegal (1,790 km) og Limpopo (1 750 km).

Ifølge evolusjonsteorien er Afrika menneskehetens vugge på jorden, siden arten
menneske stammer fra dette kontinentet. I løpet av midten av det 20. århundre
oppdaget antropologer mange fossiler og bevis for at mennesker var til stede
kanskje så tidlig som for syv millioner år siden. Fossilrester av flere arter av
tidlige apelignende mennesker som er antatt å ha utviklet seg til dagens
mennesker, som Australopithecus afarensis (datert til ca. 3,9 til 3 millioner år
f.Kr., Paranthropus boisei (ca. 2,3-1,4 millioner år f.Kr.) og Homo ergaster
(ca. 600 000-1,9 millioner år f.Kr.) har blitt oppdaget.

Ishango-beinet, datert til rundt 25 000 år siden, viser merker som er
matematiske symbol. Gjennom menneskehetens oldtid, hadde Afrika (som alle andre
kontinenter) ingen nasjonalstater og var i stedet befolket av grupper av jegere
og samlere som khoisan.

Rundt 3300 f.Kr. åpner de historiske nedtegnelsene i Afrika med oppkomsten av
skriveferdigheten i den faraostyrte sivilisasjonen i Egypt som fortsatte, med
varierende grad av innflytelse over andre områder, frem til 343 f.Kr. Viktige
sivilisasjoner i forskjellige tider omfatter blant annet Kartago, kongedømmet
Aksum, de nubiske kongedømmene, rikene til Sahel (Kanem-Bornu, Ghana, Mali og
Songhai), Great Zimbabwe og Kongo.

Bortsett fra Nildalen, var Sahara-ørkenen en nesten ugjennomtrengelig barriere
mellom nord og sør, før introduksjonen av kamelen. Dette seige dyret ble først
brakt til Egypt av perserne etter 525 f.Kr., selv om det ikke ble vanlig nok med
store flokker i Nord-Afrika til å etablere transsaharisk handel før det 8.
århundre. Sahanja–berbere var de første som utnyttet dette, og etter at islam
spredte seg, fulgte en stabil handel i verdifulle metall, elfenben, salt og
slaver mellom de muslimske statene i Maghreb og de saheliske kongedømmene.

Afrika før kolonitiden hadde kanskje så mange som 10 000 forskjellige stater og
politiske enheter karakterisert av forskjellige politiske organisasjoner og
styre. Disse inkluderte familiegrupper av jegere og samlere som san-folket i det
sørlige Afrika, større, mer strukturerte grupper som familieklanene til
bantu-språklige mennesker i det sentrale og sørlige Afrika og tungt strukturerte
grupper på Afrikas horn, de saheliske kongedømmene og autonome bystater som
swahili-folkets handelsbyer langs kysten av det østlige Afrika, hvis
handelsnettverk strakte seg så langt som til Kina.

I 1482 etablerte portugiserne de første av mange handelsstasjoner langs
Guineakysten ved Elmina. De viktigste varene en handlet i var slaver, gull,
elfenben og krydder. Den europeiske oppdagelsen av Amerika i 1492 ble fulgt av
stor utvikling i slavehandel som før portugisernes tid, hadde vært nesten
eksklusivt ført over land og hadde aldri blitt begrenset til ett kontinent.

Slaveri begynte å fases ut i Europa og Amerika tidlig i det 19. århundre, noe
som førte til en dramatisk endring i økonomien til kyststater som Dahomey og
Ashanti.

I midten av det 19. århundre begynte europeiske og særlig britiske utforskere å
interessere seg i å utforske hjertet av kontinentet og åpne området for handel,
gruvedrift og annen kommersiell utvinning. I tillegg var der et ønske om å
konvertere innbyggerne til kristendom. Det sentrale området i Afrika var
fremdeles stort sett ukjent for europeerne på denne tiden. David Livingstone
utforsket kontinentet mellom 1852 og hans død i 1873, og han ble den første
europeer som fikk se Victoriafallene. Et hovedmål for utforskerne var å
lokalisere kilden for Nilen. Ekspedisjoner av Burton og Speke (1857–1858) og
Speke og Grant (1863) lokaliserte Tanganyikasjøen og Victoriasjøen. Sistnevnte
ble tilslutt påvist å være Nilens kilde. Med etterfølgende ekspedisjoner av
Baker og Stanley, var Afrika godt utforsket på slutten av århundret og dette
banet vei for koloniseringen som fulgte.

Sent i det 19. århundre, satte de europeiske kolonimaktene i gang et betydelig
«kappløp om Afrika» og okkuperte nesten hele kontinentet, skapte mange koloniale
nasjonalstater og etterlot bare to uavhengige nasjoner: Liberia, den fargede
amerikanske kolonien, og det ortodokse kristne Abessinia (Etiopia). Denne
koloniokkupasjonen fortsatte til etter avslutningen av andre verdenskrig, da
alle kolonistatene gradvis skaffet seg uavhengighet.

Kolonialisme hadde en destabiliserende effekt på det som hadde vært et antall
etniske grupper som fremdeles merkes i afrikansk politikk. Før den europeiske
innflytelsen, var ikke nasjonalgrenser til stor bekymring, da afrikanerne
vanligvis fulgte praksisen fra andre deler av verden, som Den arabiske halvøya,
hvor en gruppes territorium var flytende med dens militære innflytelse og
handelsinnflytelsen. Europeernes insistering på å trekke opp grenser rundt
territorium for å isolere dem fra andre kolonimakter hadde ofte den effekten at
de separerte politiske grupperinger, eller tvang tradisjonelle fiender til å
leve side om side uten noen buffersone mellom dem. Selv om Kongo-elven ser ut
til å være en naturlig geografisk grense, var der grupper som ellers delte
språk, kultur eller andre likheter og som bodde på begge sider. Delingen av
landet mellom Belgia og Frankrike langs elven isolerte disse gruppene fra
hverandre. De som bodde i saharisk eller sub-saharisk Afrika og handlet på tvers
av kontinentet i århundrer, krysset grenser som bare eksisterte på europeiske
kart.

I nasjoner som hadde betydelige europeiske befolkninger, for eksempel Rhodesia
og Sør-Afrika, ble systemer av andregrads borgerskap ofte innført for å gi
europeere politisk makt som gikk langt utover deres antall. I fristaten Kongo,
som var kong Leopold IIs personlige eiendom, ble den innfødte befolkningen
underlagt umenneskelig behandling og nær slavestatus med tvangsarbeid. Men
linjene ble ikke alltid trukket på tvers av raser. I Liberia klarte
etterkommerne av amerikanske slaver å ha et politisk system i over 100 år som
gav eksslaver og innfødte i området omtrent lik lovgivende makt til tross for at
tidligere slavene var undertallige i ti til en i den generelle befolkningen.
Inspirasjonen for dette systemet var USAs senat som hadde balansert makten til
frie og slavestater til tross for den mye større befolkningen i den frie.

Europeerne forandret ofte maktbalansen, skapte etniske skiller hvor det
tidligere ikke hadde eksistert noen og introdusert en skadelig klassedeling for
de innfødte innbyggerne i områdene de kontrollerte. I det som nå er Rwanda og
Burundi hadde to etniske grupper, hutuer og tutsier, smeltet til en kultur innen
tyske kolonister tok kontroll over regionen i det 19. århundre. De var ikke
lenger delt av etnisitet på grunn av ekteskap på tvers av gruppene og
sammenblandingen av kulturell praksis hadde over århundrer fjernet synlige
kulturelle skillelinjer. Etter at territoriet ble gitt til Belgia etter første
verdenskrig, innførte de en politikk av rasekategorisering ettersom rasebasert
kategorisering og filosofi var en del av den europeiske kulturen på den tiden.
Begrepet hutu henviste opprinnelig til nordøstlige kvegbaserte stammer som hadde
migrert inn i regionen senere. Begrepet ble til slutt et begrep for de innfødte
beskrev en persons økonomiske klasse. Individer som eide rundt ti eller flere
kveg ble regnet som tutsi, og de med færre ble regnet som hutu, uten tanke for
opphav. Dette var mer en tommelfingerregel, og en kunne gå fra å være hutu til
tutsi og omvendt.

Belgierne introduserte et rasesystem. Individene som hadde karakteristikker som
europeerne likte, lysere hud, den rette høyden, smale neser osv, ble gitt makt
blant de koloniserte folkene. Belgierne besluttet at disse trekkene var mer
ideelt Hamitiske, og videre mer ideelt europeiske og tilhørte de folkene som var
nærmest tutsi i opphav. De innførte en politikk med å dele ut
identifiseringskort basert på denne filosofien. De som var nærmest idealet ble
proklamert tutsi og de som var forskjellig fra idealet ble proklamert hutu.

Siden kolonitiden har afrikanske stater jevnlig vært rammet av ustabilitet,
korrupsjon, voldeligheter og maktkamper. Det store flertallet av afrikanske
nasjoner er republikker som opererer under en eller annen form for
presidentsystem i styret. Få nasjoner i Afrika har klart å opprettholde
demokratiske styresett, og mange har i stedet gått gjennom en serie brutale
statskupp og militære diktatur. Et antall afrikanske politiske ledere var
militære generaler som var dårlig utdannet og ignorante på styresaker. Stor
ustabilitet var derimot resultatet av marginaliseringen av andre etniske grupper
under disse lederne. Mange politikere brukte maktposisjonen til å utløse etniske
konflikter som hadde blitt forsterket, eller til og med skapt, gjennom
kolonistyret. I mange land ble militæret sett på som den eneste gruppen som
effektivt kunne opprettholde ro og orden, og det hersket mange nasjoner i Afrika
i 1970-årene og tidlig 80-årene. I perioden fra slutten av 1960-årene hadde
Afrika mer enn 70 kupp og 13 attentat på presidenter.

Konflikter i den kalde krigen mellom USA og Sovjetunionen, i tillegg til
politikken til IMF, spilte også en rolle på ustabiliteten. Da et land ble
uavhengig for første gang, ble det ofte forventet at det skulle slutte seg til
en av supermaktene. Mange land i Nord-Afrika fikk sovjetisk militærstøtte, mens
mange i det sentrale og sørlige Afrika var støttet av USA, Frankrike eller
begge. 1970-årene så en eskalering ettersom nye uavhengige Angola og Mosambik
sluttet seg til Sovjetunionen og vesten og Sør-Afrika forsøkte å begrense
sovjetisk innflytelse. Grensestrider og territorielle disputter var også
vanlige, da de europeiske grensene til mange nasjoner ble utfordret gjennom
bevæpnede konflikter.

Styresmaktens mislykkede politikk og politisk korrupsjon har resultert i mange
utstrakte hungersnøder, og betydelige deler av Afrika har fortsatt
distribusjonssystemer som ikke er i stand til å levere ut nok mat eller vann
slik at befolkningen kan overleve. Det som før kolonialismen hadde vært kilden
for 90% av verdens gull, ble det fattigste kontinentet i verden. Dets tidligere
rikdommer kom andre kontinenter til gode. Spredningen av sykdommer herjer også,
særlig spredningen av humant immunsviktvirus (HIV) og den tilhørende AIDS som
har blitt en dødelig epidemi på kontinentet. Til tross for tallrike vansker, har
der vært tegn til at kontinentet kan ha håp for fremtiden. Demokratiske
styresett ser ut til å være i ferd med å spre seg, selv om de fortsatt ikke er
flertallet. National Geographic hevder at 13 afrikanske nasjoner kan regnes som
virkelig demokratiske. I tillegg har mange nasjoner anerkjent grunnleggende
menneskerettigheter for alle borgere, selv om de i praksis ikke alltid blir
anerkjent, og har opprettet rimelig uavhengige domstoler.

Der er klare tegn til økte nettverk blant de afrikanske organisasjonene og
statene. I borgerkrigen i Den demokratiske republikken Kongo (tidligere Zaire),
ble et halvt dusin afrikanske naboland involvert fremfor intervensjon fra rike,
ikke-afrikanske land (se også den andre krigen i Kongo). Siden konflikten
begynte i 1998, har de beregnede tallene for antall omkomne nådd 3,5 millioner.
Dette kan spille en lignende rolle som andre verdenskrig for Europa, hvor
folkene i nabolandene etter krigen bestemte seg for å integrere sine samfunn på
en slik måte at krig mellom dem ble like utenkelig som krig mellom for eksempel
Frankrike og Tyskland ville være i dag. Politiske organ som Den afrikanske union
gir også håp om større samarbeid og fred mellom kontinentets mange land.
Utstrakte brudd på menneskerettighetene foregår fremdeles i flere deler av
Afrika, ofte under overoppsyn av staten. De fleste av disse bruddene skjer av
politiske årsaker, ofte som et resultat av borgerkrig. Land hvor betydelige
menneskerettighetsbrudd har blitt rapportert nylig inkluderer Den demokratiske
republikken Kongo, Sierra Leone, Liberia, Sudan og Elfenbenskysten.

Afrika er verdens fattigste bebodde kontinent, hovedsakelig på grunn av
kolonialismen og dets resulterende korrupte regjeringer og despotisme. Ifølge
FNs utviklingsrapport i 2003, var verdens 25 minst utviklede nasjoner (nr 151
til 175) alle afrikanske.

Mens rask vekst i Kina, og nå India, og moderat vekst i Latin-Amerika, har
løftet millioner over marginale livsvilkår, har Afrika gått tilbake med hensyn
til handel, investeringer og inntekt per innbygger. Denne fattigdomen har
utstrakte effekter, inkludert lavere forventet levealder, vold og ustabilitet,
faktorer som er sammenbundet med kontinentets fattigdom.

Noen områder, særlig Botswana og Sør-Afrika, har opplevd økonomisk suksess,
inkludert åpningen av børs. Dette er hovedsakelig på grunn av deres
naturressurser da de er verdens ledende produsenter av både gull og diamanter,
og delvis på grunn av deres veletablerte lovverk. Sør-Afrika har også adgang til
finansiell kapital, tallrike markeder og dyktige arbeidere. Tiår av apartheid
etterlot seg både en arv av sosialt skille og raseskille, men også en svært stor
og svært dyktig hvit befolkning og en infrastruktur i store deler av landet på
linje med den vestlige verden. Andre afrikanske land gjør lignende fremskritt,
som Ghana, mens atter andre som f.eks Egypt, har en lengre historie av
kommersiell og økonomisk suksess.

Nigeria sitter på en av de største oljereservene i verden og er det mest
folkerike landet i Afrika med en av de raskest voksende økonomiene i verden.

Fra 1995 til 2005 tok økonomisk vekst tak med et gjennomsnitt på 5 % i 2005. Men
noen land opplever mye høyere vekst (over 10 %), særlig Angola, Sudan og
Ekvatorial-Guinea som alle tre nylig har begynte å utvinne sine
petroleumsreserver.

Det har blitt påpekt fra blant annet organisasjonen Tax Justice Network at mange
afrikanske land har store problemer med å få inn skatteinntekter fra sine
økonomier. Organisasjonen hevder at gjennom omfattende bruk av skatteparadiser
klarer store multinasjonale selskap å undra seg beskatning, noe som igjen går ut
over disse landenes utvikling.

Mellom 70 og 80 prosent av befolkningen i Afrika arbeider innen landbruket, som
stort sett blir drevet etter tradisjonelle metoder. Småbruk står for 90 prosent
av jordbruksproduksjonen i verdensdelen.

Det kommersielle landbruket er ikke innstilt på produksjon av mat, men har i
stedet konsentrert seg om produktene kakao, kaffe samt bomull.

Produksjonsveksten per år ligger på 2 til 2,5 prosent. Dersom en tar hensyn til
befolkningsveksten har produksjonen per person av den grunn falt med fem prosent
de seneste tyve årene.

Nærmere to hundre millioner personer, en tredjedel av befolkningen i Afrika, er
underernært.

Afrikanerne kan grupperes etter om de lever nord eller sør for Sahara, disse
gruppene kalles henholdsvis nordafrikanere og subsahariske afrikanere.
Afroasiatisk språklige folkeslag dominerer i Nord-Afrika, mens Afrika sør for
Sahara er dominert av et antall befolkninger gruppert etter deres språk,
Niger-Kongo i Vest-Afrika, nilosaharisk på det østlige høylandet og khoisan i
sør.

Bantuspråklige (del av Niger-Kongo familien) tilhører majoriteten i det sørlige,
sentrale og østlige fastlandet i Afrika. Men der er også flere nilogrupper i
Øst-Afrika og noen få gjenværende opprinnelige khoisan (san eller buskmenn) og
pygmefolkeslag i henholdsvis det sørlige og sentrale Afrika. Bantuspråklige
afrikanere dominerer også i Gabon og Ekvatorial-Guinea og finnes i deler av det
sørlige Kamerun og sørlige Somalia. I Kalahari-ørkenen i det sørlige Afrika, har
folkeslag kjent som buskmenn («san» som er nært i slekt med, men forskjellige
fra, «hottentotter») lenge vært til stede. San er fysisk forskjellige fra andre
afrikanere og er det opprinnelige folkeslaget i det sørlige Afrika. Pygmeer er
det opprinnelige folkeslaget i det sentrale Afrika som bodde der før
bantumigrasjonen.

Folkeslagene i Nord-Afrika består av to hovedgrupper, berbere og
arabisk-språklige folkeslag i vest og egyptere i øst. Araberne som ankom i det
7. århundre introduserte arabisk språk og islam til Nord-Afrika. De semittiske
fønikerne, de europeiske grekerne, romerne og vandalene slo seg også ned i
Nord-Afrika. Berberne utgjør fremdeles majoriteten i Marokko, mens de er en
betydelig minoritet i Algerie. De er også til stede i Tunisia og Libya. Tuareg
og andre ofte nomadiske folkeslag er de primære innbyggerne i det sahariske
indre av Nord-Afrika. Nubierne er en nilosaharisk–språklig gruppe (selv om mange
snakker arabisk også) som utviklet en antikk sivilisasjon i Nordøst-Afrika.

I løpet av det siste århundret har små, men økonomisk viktige, kolonier av
libanesere og oversjøiske kinesere også utviklet seg i de større kystbyene i
henholdsvis Vest og Øst-Afrika.

Noen etiopiske og eritreiske grupper (som amharer og tigreanere) som snakker
semittiske språk og er etterkommere av de antikke sabaene som krysset Rødehavet
fra Sør-Arabia (Jemen) for mange århundrer siden. Oromo og somaliere snakker
kushittiske språk, men de fleste somaliske klanene kan spores tilbake til
arabisk opphav også. Sudan og Mauritania er delt mellom en hovedsakelig
arabisert nord og en innfødt afrikansk sør (selv om «araberne» i Sudan har en
klart dominerende afrikansk opphav også). Noen områder i Øst-Afrika, særlig øya
Zanzibar og den kenyanske øya Lamu, fikk arabiske muslimer og bosettere og
handelsmenn fra Sørvest-Asia i middelalderen og i antikken.

Fra begynnelsen av det 16. århundre begynte europeere som portugisere og
nederlendere å etablere handelsstasjoner og festninger langs kystene av det
vestlige og sørlige Afrika. Etter hvert slo et stort antall nederlendere
supplert av franske hugenotter og tyskere seg ned i det som i dag er Sør-Afrika.
Deres etterkommere, boere og de fargede, er den største gruppen med europeisk
opphav i dagens Afrika. På 1800-tallet førte en ny fase av kolonisering et stort
antall franske og britiske bosettere til Afrika. Portugiserne slo seg
hovedsakelig ned i Angola, men også i Mosambik. Franskmennene slo seg ned i
stort antall i Algerie hvor de ble kollektivt kjent som pied-noirer og i mindre
skala i andre deler av Nord og Vest-Afrika i tillegg til Madagaskar. Britene slo
seg hovedsakelig ned i Sør-Afrika i tillegg til kolonien Rhodesia og i
høylandene i det som nå er Kenya. Tyskerne slo seg ned i det som nå er Tanzania
og Namibia, og der er fremdeles en befolkning av tyskspråklige hvite namibiere.
Mindre antall av europeiske soldater, forretningsfolk og embetsmenn etablerte
seg ogsp i administrative sentre som Nairobi og Dakar. Avkoloniseringen i løpet
av 1960-årene resulterte ofte i massemigrasjon av bosetter av europeisk opphav
ut av Afrika, særlig fra Algerie, Angola, Kenya og Rhodesia (nå Zimbabwe). Men i
Sør-Afrika og Namibia har den hvite minoriteten forblitt politisk dominerende
etter uavhengigheten fra Europa, og en betydelig befolkning av hvite afrikanere
forblir i disse to landene selv etter demokratiet til slutt ble innført på
slutten av den kalde krigen. Sør-Afrika har også blitt det foretrukne målet for
hvite anglo-zimbabwere og av migranter fra hele det sørlige Afrika.

Europeisk kolonisering førte også med seg betydelige grupper av asiater, særlig
mennesker fra det indiske subkontinent, til britiske kolonier. Store indiske
samfunn finnes i Sør-Afrika, og mindre samfunn er til stede i Kenya, Tanzania og
noen andre sørlige og østlige afrikanske land. Det store indiske samfunnet i
Uganda ble utvist av diktatoren Idi Amin i 1972, men noen har senere vendt
tilbake. Øyene i Indiahavet er også befolket hovedsakelig av mennesker av
asiatisk opphav, ofte blandet med afrikanere og europeere. Malagsy-folket på
Madagaskar er et malayer-folk, men de som bor langs kysten er generelt blandet
med bantu, arabisk, indisk og europeisk opphav. Malayisk og indisk opphav er
også viktige komponenter i gruppen av folk kjent i Sør-Afrika som Cape-fargede,
mennesker med opphav i to eller flere raser og kontinenter.

Afrikas største byområder (urban agglomerations), folketall i 2015 (Kilde: CIA
The World Factbook):

Etter de fleste overslag inneholder Afrika mer enn tusen språk. Det er fire
betydelige språkfamilier som er innfødte i Afrika.

Med noen få unntak i Øst-Afrika, har nesten alle afrikanske land vedtatt
offisielle språk som har sin opprinnelse utenfor kontinentet og som er blitt
spredt gjennom kolonialisme eller menneskelig migrasjon. I tallrike land blir
engelsk og fransk brukt til offentlig kommunikasjon som styresmakt,
handelsstand, utdanning og media. Arabisk, portugisisk, afrikaans og gassisk er
andre eksempler på opprinnelig ikke-afrikanske språk som blir brukt av millioner
av afrikanere i dag, både i det offentlige og private rom.

Afrika har et antall overlappende kulturer. Det mest konvensjonelle skillet er
det mellom subsaharisk Afrika og de nordlige landene fra Egypt til Marokko som
stort sett assosierer seg med arabisk kultur. I denne sammenligningen regnes
nasjonene sør for Sahara å bestå av mange kulturelle områder, eksempelvis den
bantu språklige gruppen.

Det kan også skilles mellom fransk Afrika og resten av Afrika, eksempelvis de
tidligere britiske koloniene i det sørlige og østlige Afrika. En annen kulturell
skillelinje er den mellom afrikanere som lever tradisjonell livsstil og de som
grunnleggende sett er moderne. Tradisjonalistene er noen ganger inndelt i
pastoralister og agrikulturelle.

Afrikansk kunst reflekterer forskjelligheten i afrikanske kulturer. Den eldste
eksisterende kunsten er 6000 år gamle utskjæringer funnet i Niger.
Kheopspyramiden i Egypt var verdens høyeste arkitektoniske bedrift i 4000 år før
Eiffeltårnet ble bygd. Det etiopiske komplekset av monolittiske kirker ved
Lalibela, hvor St Georges kirke er et eksempel, regnes som en annen
ingeniørbragd.

Afrikas musikk er en av de mest dynamiske kunstformene. Egypt har lenge vært et
kulturelt fokuspunkt i den arabiske verden, mens minnet om rytmene i subsaharisk
Afrika, særlig Vest-Afrika, ble overført gjennom den atlantiske slavehandelen
til moderne samba, blues, jazz, reggae, rap og rock and roll. Kontinentets
moderne musikk inkluderer den svært komplekse korsangen i det sørlige Afrika og
danserytmene til soukous, dominert av musikken i Den demokratiske republikken
Kongo. En nylig utvikling i det 21. århundre er oppkomsten av afrikansk hip hop.
En form fra Senegal er blandet med tradisjonell mbalax. I Sør-Afrika har en form
for musikk som house kjent under navnet kwaito utviklet seg, og landet har vært
hjemlandet for sin egen form for sørafrikansk jazz en stund, mens
afrikaans-musikk er en helt egen form og består hovedsakelig av tradisjonell
boere musiek og former for folkemusikk og rock.

Innfødte musikk og dansetradisjoner i Afrika opprettholdes av muntlige
tradisjoner, og de er forskjellige fra musikk og dansestilene i Nord-Afrika og
det sørlige Afrika. Arabisk innflytelse er synlig i musikken og dansen i nord og
i det sørlige Afrika er vestlig innflytelse tydelig på grunn av kolonialisme.

Mange afrikanske språk er tonespråk hvor toneleie bestemmer betydningen. Dette
uttrykkes i afrikanske musiske melodier og rytmer. Mange forskjellige
musikkinstrumenter blir brukt som for eksempel trommer, trompet, bjelle, fløyte
og lutt.

Afrikanske danser er en viktig tilstand av kommunikasjon, og danserne bruker
gester, masker, kostymer, kroppsmaling og et antall visuelle gjenstander. De
grunnleggende bevegelsene er noen ganger enkle og legger vekt på kun overkroppen
eller mageregionen eller føttene. Slike bevegelser er noen ganger komplekse og
involverer koordinasjon av forskjellige kroppsdeler. Dansere utfører dansen noen
ganger alene eller i små grupper på to eller tre personer. Danser med mange
utøvere utføres også med forskjellige formasjoner, som lineære, sirkulære,
buktende og så videre.

Med urbanisering og modernisering viser moderne afrikansk dans og musikk
innflytelse som er assimilert fra flere andre kulturer.

Afrikanerne har mange forskjellige religiøse trossystemer, hvor kristendom og
islam er de mest utbredte. Rundt 46,3 % av alle afrikanerne er kristne og 40,5 %
er muslimer. Rundt 11,8 % av afrikanerne følger opprinnelige afrikanske
religioner. Et lite antall afrikanere er hinduer eller har jødisk trostradisjon,
slik som beta Israel og lemba-stammene.

De innfødte afrikanske religionene har en tendens til å dreie rundt animisme og
forfedredyrking. Et vanlig emne i tradisjonell trossystemer var delingen av den
spirituelle verden i en «hjelpsom» og en «skadende» del. Hjelpsomme ånder regnes
vanligvis å inkludere forfedres ånder som hjelper deres etterkommere og mektige
ånder som beskytter hele samfunn fra naturkatastrofer eller angrep fra fiender,
mens skadelige ånder inkluderer sjelene til mordofre som ble gravlagt uten de
korrekte begravelsesritene og ånder brukt av fiendtlige medium til å skape
sykdom blant deres fiender. Mens effekten av disse tidlige formene for dyrking
fortsetter å ha grunnleggende innflytelse, har trossystemene utviklet seg
ettersom de møter andre religioner.

Dannelsen av det gamle riket i Egypt i det tredje milleniet f.Kr. markerte det
første kjente komplekse religiøse systemet på kontinentet. En gang på 800-tallet
f.Kr. ble Karthago grunnlagt i dagens Tunisia av fønikerne, og ble et betydelig
kosmopolitisk senter hvor guddommer fra nabolandene Egypt, Roma og etruskernes
bystater ble tilbedt.

Den etiopisk-ortodokse kirke og den eritreisk-ortodokse kirke dateres offisielt
til det 300-tallet og er dermed en av de først etablerte kristne kirker i
verden. I begynnelsen gjorde ortodokse fremskritt i dagens Sudan og andre
regioner i nabolaget. Men etter at islam ble spredt, var veksten treg og
begrenset til høylandene.

Islam gikk inn i Afrika da muslimene erobret Nord-Afrika mellom 640 og 710 og
det startet med Egypt. De etablerte Mogadishu, Melinde, Mombasa, Kilwa og Sofala
da de fulgte sjøhandelsveiene ned langs kysten på Øst-Afrika og spredte seg
gjennom Saharaørkenen inn i det indre av Afrika da religionen fulgte i
fotsporene til muslimske handelsmenn. Muslimene var også blant de asiatiske
menneskene som senere slo seg ned i det britisk-styrte Afrika.

Mange afrikanere ble konvertert til vesteuropeisk form for kristendom i
kolonitiden. I de siste tiårene av 1900-tallet, har forskjellige sekter av
karismatisk kristendom vokst raskt. Et antall romersk-katolske afrikanske
biskoper var til og med nevnt som mulige pavekandidater i 2005. Afrikanske
kristne ser ut til å være mer sosialt konservative enn deres trosfeller i store
deler av den industrialiserte verden, noe som ganske nylig har ført til spenning
innen retninger som anglikanske kirker og metodistkirker.

I år 1900 var det kun 8,7 millioner kristne i Afrika. Dette har vokst til 390
millioner i dag og vil sannsynligvis vokse ytterligere til 600 millioner i 2025.
I dag er det mer enn 1,5 millioner kirker i verdensdelen. Grunnen til denne
veksten er som oftest konverteringer fra tradisjonelle afrikanske religioner
eller islam. Ifølge både muslimske og kristne kilder konverterer hvert år 6
millioner afrikanske muslimer til kristendom. Disse er spredt over hele
kontinentet.

En prognose for den religiøse demografien i Afrika sør for Sahara, slik den
forventes å være i 2050. Tallene er basert på en studie som amerikanske Pew
Research Center publiserte i 2015.

Tabellen viser at gruppen muslimer forventes og ha den største fremgangen frem
mot 2050 - og de vil forøvrig være den eneste gruppen som øker sin andel på
bekostning av de andre. Den kristne gruppen vil imidlertid fremdeles være den
største og vil utgjøre godt over halvparten av befolkningen i 2050. Gruppen
Afrikanske folkereligioner forventes å ha omtrent samme andel som i 2010. Dette
er forøvrig den regionen i Pews undersøkelse som forventes ha den største
befolkningsøkningen frem mot 2050.

Listen inkluderer de 54 statene som klassifiseres som afrikanske stater av FN og
som anerkjennes av FN. Estimert folketall i juli 2014 og landareal (ferskvann og
territorialfarvann ikke medregnet). Statene er listet i en rekkefølge basert på
rangering ut ifra folketallet. Kilde: CIA The World Factbook:



https://no.wikipedia.org/wiki/Sveits

Sveits (tysk: die Schweiz, fransk: Suisse, italiensk: Svizzera, retoromansk:
Svizra), formelt Det sveitsiske edsforbund eller Konføderasjonen Sveits, er en
forbundsrepublikk i Sentral-Europa, som utgjør en vesentlig del av fjellkjeden
Alpene. Landet grenser mot Tyskland i nord, Frankrike i vest, Italia i sør og
Østerrike og Liechtenstein i øst, og er dermed en innlandsstat.

Til tross for at begrepet «konføderasjon» (edsforbund) er beholdt i landets
offisielle navn som en historisk arv, har Sveits siden grunnloven av 1848 vært
en føderasjon (forbundsstat) av det som i dag er 26 delstater, kalt kantoner.
Bern er sete for den føderale regjeringen, benevnes Bundesstadt («forbundsby»),
og er dermed landets hovedstad. De viktigste økonomiske sentrene er landets to
«verdensbyer», Zürich og Genève. Sveits er et av de rikeste landene i verden.

Landet har en lang tradisjon som multikulturelt samfunn. Sveits består av flere
etniske og språklige grupper, hovedsakelig tysktalende, fransktalende og
italiensktalende, men det er også et fjerde offisielt nasjonalspråk kalt
retoromansk. Landets befolkning er religiøst sett fordelt med ca. 35 % på
reformerte kirker og ca. 42 % på den romersk-katolske kirke, mens resten består
av en stor variasjon av andre trosretninger. Sveitsere har på tross av dette en
sterk nasjonalfølelse, basert på felles historie, politiske grunnholdninger,
kultur og geografi.

Navnet Sveits kommer fra den standardtyske formen av kantonsnavnet Schwyz, det
vil si Schweiz, og ble etter hvert brukt om hele den gradvis voksende
konføderasjonen av kantoner, og i dag føderalstaten.

Sveits er kjent som alpelandet fremfor noe. Selv om Alpene også strekker seg inn
i nabolandene, er det Sveits som virkelig blir dominert av denne fjellkjeden.
Dessuten har tre av Europas største elver, Inn, Rhinen og Rhône, sitt utspring i
Sveits.

Det sveitsiske landskapet er inndelt i tre distinkte deler: Alpene, Mittelland
og Jurafjellene.

Mittelland er slettelandet sentralt i Sveits, der hoveddelen av befolkningen
bor. Området har en gjennomsnittshøyde på 400 moh. Mittelland avgrenses av Jura
i nordvest og Alpene i syd. Breer dannet i istiden mange daler og innsjøer, der
Bodensjøen og Genèvesjøen er de to største.

Alpene dekker halve arealet til Sveits, og strekker seg i en bue gjennom den
sydlige delen av landet. Alpene er delt i to parallelle fjellrekker, som møtes i
St. Gotthard-massivet. Alpene har mange kjente fjelltopper, blant annet
Jungfrau, Matterhorn og Monte Rosa.

Jurafjellene består av et platå i det nordvestlige Sveits, og går over en
blanding av gressdekte fjelltopper og skogkledde, dype daler. Også her finnes
det mange sjøer, blant annet Neuchatelsjøen.

Store deler av det opprinnelige plantelivet i Sveits er spist ned på grunn av
omfattende dyrebeite. Det er kun i nasjonalparken i Graubünden at den naturlige
vegetasjonen er blitt bevart. Enkelte rester finnes imidlertid fortsatt andre
steder i landet, som nasjonalplanten edelweiss, som finnes enkelte steder på
over 2 000 meters høyde.

De sveitsiske skogområdene er dominert av bartrær og lønn, men nederst i
dalbunnene finnes også kastanje og eik.

Det finnes 40 000 dyrearter i Sveits, der omtrent 30 000 er forskjellige typer
insekter. Dyrelivet i Sveits er i hovedsak felles med resten av Sentral-Europa.
Her finnes rødrev, ekorn, hare og grevling, i tillegg til typiske fjelldyr som
steinbukk. Sveits hadde tidligere hovdyr som elg og visent, men disse har
forsvunnet i nyere tid.

Sveits har et rikt fugleliv. Sveitsiske elver og innsjøer er viktige
overvintringsområder for mange fugler, slik som sothøne, laksand og toppdykker.
Av rovfugler er spesielt tårnfalken og musvåken viktige.

Klimaet i Sveits er generelt sett kontinentalt, men kan variere mye mellom de
forskjellige delene av landet. De høyeste delene av Alpene er kontinuerlig
dekket av snø, is og isbreer, mens man i de sydlige dalene i Sveits har et
middelhavsklima. Mittelland har også varme somre.

Sveits har et jevnt nivå av nedbør året igjennom. Somrene har også relativt
kraftige tordenbyger. I høylandet veksler vintrene mellom snø og sol, men
lavlandet har mye tåke. Alpene er også kjent for fønvind, varme vinder som
plutselig kan føre til nedbør og kraftige temperaturøkninger.

Flere av de store vesteuropeiske kontinentale kulturene møtes i Sveits, og
landet består av en blanding av tysk, fransk og italiensk språk og kultur.
Sveits har tre offisielle språk: tysk, som tales av 63 prosent av befolkningen,
fransk, som tales av 20 prosent av befolkningen, og italiensk som tales av 6,5
prosent av befolkningen. I tillegg kommer retoromansk, som siden 1996 har hatt
en offisiell status, men ikke er sidestilt med de tre store. De etniske
skillelinjene følger i stor grad de lingvistiske skillene. De fransktalende bor
vest i Sveits, de tysktalende i nord og øst, og de italiensktalende i syd. Den
retoromanske minoriteten bor i et par sammenhengende daler øst i landet.

Utenlandske statsborgere utgjør omtrent en femtedel av landets totale
innbyggertall, og er i stor grad konsentrert i enkelte kantoner. Antallet
utenlandske statsborgere har økt kraftig de senere femten årene, spesielt med
flyktninger fra krigene i det tidligere Jugoslavia.

Fjellstrøkene preges av rural bebyggelse, med karakteristiske alpelandsbyer i
åssidene. De fleste landbyer har lange tradisjoner som selvstendige kommuner,
spesielt i avsidesliggende deler av landet. Landkommunene er som regel små, men
har utstrakt selvstyre. Kommunegrenser går typisk fra én fjelltopp til neste. I
etterkrigstiden har mange landsbyer hatt ukontrollert vekst, noe som førte til
ny føderal lovgivning i 1979, for å regulere og begrense utvidelsen av tettbygde
strøk.

Befolkningsveksten i Sveits ligger på 0,7–0,8 prosent i året. Mesteparten av
denne kommer på grunn av immigrasjon, da en sveitsisk kvinne i gjennomsnitt
føder 1,47 barn.

Den som ønsker å bli sveitsisk statsborger, må ha vært bosatt i minst tolv år i
landet, være integrert og tale minst ett av de fire offisielle språkene.
Kantoner og kommuner kan stille ytterligere krav.

Forut for folkeavstemningen om enda strengere regler for statsborgerskap i juni
2008 har det konservative partiet Schweizerische Volkspartei (SVP) foreslått å
fjerne denne muligheten for anke.

Det finnes ingen statsreligion i Sveits, og landet har et betydelig religiøst
mangfold. De fleste av kantonene anerkjenner imidlertid en kirke som offisiell
(Landeskirche), og i alle tilfelle er det da enten Den romersk-katolske kirke
eller Den sveitsiske reformerte kirke.

I motsetning til de språklige skillene følger ikke den religiøse tilhørigheten
de etniske skillelinjene. Det er noe flere katolikker enn protestanter i landet,
og de senere årene har det også blitt en del muslimer. Sveits har også et lite
jødisk samfunn. Den gammelkatolske kirke har et fakultet ved universitetet i
Bern.

Full religionsfrihet har vært garantert siden 1874, med unntak av forbudet mot
jesuitter. Forbudet mot jesuitter ble ikke opphevet før ved folkeavstemning i
1973. Føderal lovgivning forbyr diskriminering og forskjellsbehandling på
grunnlag av religion. Sveitsere er generelt svært tolerante overfor andres
religion, selv om motstand mot innvandring og internasjonal islamistisk
terrorisme har ført til en viss grad av intoleranse overfor landets muslimske
mindretall.

Det er trosopplæring i skoleverket i Sveits, med unntak av i kantonene Genève og
Neuchatel. Undervisningen tar i hovedsak utgangspunkt i majoritetsreligionen i
den enkelte kanton. Elever som tilhører andre trosretninger kan velge å få
alternativ undervisning med utgangspunkt i egen tro. Ateister kan velge bort
trosopplæring i skolen. Det finnes også mange private religiøse skoler foreldre
kan velge å sende barna til.

Som i de fleste vesteuropeiske land er trenden også i Sveits at samfunnet
sekulariseres. Tradisjonelt har over 95 prosent av befolkningen tilhørt enten
den katolske kirke eller en protestantisk kirke, men siden syttitallet har
andelen stadig gått nedover. Besøkstallene ved gudstjenester går også nedover.
Omtrent 40 prosent av katolikker og 50 prosent av protestanter går regelmessig i
kirken.

Sveits' moderne historie startet i 1291, men det hadde da bodd folk i området i
tusenvis av år. De eldste spor av bosetninger i Sveits har blitt funnet av
arkeologer i Sutz-Lattrigen, og dateres til det fjerde årtusen før Kristus.
Senere kom keltiske stammer til området, blant de mest kjente av disse er
helveterne, som bodde ved Jura og Mittelland. Disse kom tidlig under romersk
innflytelse, da Julius Cæsar i 58 f.Kr. etablerte byen Aventicum i området.

Kristendommen kom til Sveits i det fjerde århundre. Med Vestromerrikets fall på
slutten av firehundretallet presset også germanske stammer på fra øst, og
stammer som burgundere og alemannere erstattet gradvis kelterne som den
dominerende folkegruppen. Sveits ble så en del av Karl den stores Frankerrike,
men ved Traktaten i Verdun ble de sveitsiske områdene splittet, og de østlige
delene kom inn under Ludvig den tyskes østrike. Dette riket utviklet seg etter
hvert til Det tysk-romerske rike, og disse delene av Sveits ble en del av dette.

I middelalderen vokste områdets betydning, blant annet åpnet flere pass gjennom
Alpene som gjorde handel mellom nord og syd enklere. Byer som Bern og Fribourg
ble grunnlagt på slutten av 1100-tallet. På 1200-tallet fikk flere sveitsiske
byer Reichsfreiheit, noe som gjorde at de ikke var underlagt noen lensherre, og
kunne skrive ut skatter på egen hånd.

Habsburgerne forsøkte senere å få tettere kontroll over området, og da Rudolf I
ble keiser i 1273 fikk skogkantonene Uri, Schwyz og Unterwalden den frie
statusen trukket tilbake. Disse kantonene var blitt kolonisert av frie bønder
som hadde fått i oppgave av adelen å kultivere det høytliggende landskapet, og
hadde organisert seg i relativt frie samfunn. Folket i skogkantonene reagerte
naturlig nok på sentralmaktens forsøk på å stramme inn grepet igjen.

I 1291 gikk så de tre Waldstätte Uri, Schwyz og Unterwalden sammen mot
Habsburgstyret. Disse undertegnet en avtale som blant annet sikret fri handel,
og opprettet dessuten et forsvarsforbund. Utover 1300-tallet var det flere
kriger mot habsburgerne, men sveitsiske seire i slaget ved Morgarten (1315) og
slaget ved Sempach (1386) gjorde at forbundet fikk sin frihet fra Habsburg. De
sveitsiske kantonene var likevel underlagt Det tysk-romerske rike, men hadde en
relativt fri stilling. Omfanget av samarbeidet ble stadig utvidet, og forbundet
begynte etter hvert å føre en felles utenrikspolitikk.

Unikt i europeisk sammenheng med det sveitsiske forbundet var at det var en
blanding av bykantoner og landkantoner, der de to var på like fot. Samtidig ble
adelens makt marginalisert, slik at byene ble styrt av folkevalgte byråd. Dette
sørget for en effektiv administrasjon, noe som igjen gjorde at handelen
blomstret. Forsvarsforbundet gjorde at det ble lite attraktivt for stormaktene å
angripe Sveits, samtidig som kantonene ikke kunne starte private kriger på egen
hånd. Dette førte til at Sveits sjelden ble innblandet i krigføring, noe som
selvsagt hadde en positiv effekt på den økonomiske veksten. Likevel var det til
tider borgerkriger innad i konføderasjonen, blant annet da Zürich var i krig med
de syv andre kantonene fra 1440 til 1446.

Det økumeniske konsil i Basel fra 1431 og dannelsen av byens universitet i 1460
gjorde byen til et senter for filosofi og humanisme. Basel tiltrakk seg
intellektuelle storheter som Erasmus, noe som skulle legge kimen til den
sveitsiske reformasjonen. En av Erasmus' studenter var Ulrich Zwingli, som etter
hvert hevdet at den katolske kirke var kommet for langt bort fra Bibelens lære.

I 1518 ble Zwingli valgt til prest i Grossmünster i Zürich. På starten av
1520-tallet satte han i gang den sveitsiske reformasjonen, og fikk raskt støtte
fra innbyggerne og den politiske ledelsen. Dette førte til store forandringer i
styresettet i byen. Reformasjonen spredde seg så til fem andre kantoner, mens de
fem siste kantonene holdt fast ved sin katolske tro. Dette førte til
borgerkriger (kalt Kappeler Kriege) i 1529 og 1531, der Zwingli falt på
slagmarken.

Reformasjonen førte til store omveltninger i kirkelivet. Kirkens eiendommer ble
beslaglagt til fordel for de verdslige myndigheter, samtidig som Bibelen ble
oversatt til tysk, og kirkens ritualer ble skåret ned til benet. Samtidig ble
leiesoldattjeneste forbudt i de reformerte kantonene. Senere utviklet Jean
Calvin reformasjonen videre, og Sveits ble etter hvert et fristed for franske
hugenotter og andre protestanter som flyktet fra undertrykkelse. Dette førte med
seg stor økonomisk og kulturell utvikling.

Under tredveårskrigen var Sveits relativt fredelig og stabilt, mye på grunn av
at de europeiske stormaktene var avhengige av sveitsiske leiesoldater.
Graubünden, da ennå ikke med i konføderasjonen, deltok imidlertid i krigen fra
1620. Dette førte til at området Valtellina gikk tapt i 1623.

Ved freden i Westfalen i 1648 anerkjente stormaktene Sveits' uavhengighet fra
Det tysk-romerske rike.

I perioden som senere har blitt kjent som Ancien Régime ble makten i større og
større grad konsentrert rundt noen få mektige familier i hver kanton, som satte
de valgte byrådene på sidelinjen. Det autoritære styret førte til flere opprør.
Den sveitsiske bondekrigen oppstod som følge av en devaluering i Bern i 1653, og
spredte seg raskt til andre kantoner. Opprøret ble etter hvert slått ned, men
frykten for nye oppstander gjorde at makthaverne satte i gang en serie reformer.

I et lengre perspektiv førte bondekrigen til at Sveits unngikk det eneveldet som
etter hvert kom med full styrke andre steder i Europa. Likevel var det et vidt
spenn i styreformen i de sveitsiske kantonene på denne tiden. I Bern fortsatte
det autoritære styret, mens i landkantonene var det relativt demokratisk, der
viktige saker ble avgjort ved folkemøter der alle voksne menn hadde stemmerett.
Andre byer, som Basel, ble styrt av de mektige laugene.

På tross av økonomisk makt var Sveits dårlig rustet til å stå imot urolighetene
i kjølvannet av den franske revolusjonen. De sveitsiske alpepassene og
handelsrutene var viktige for Frankrike, og etter at Napoléon Bonaparte hadde
erobret Italia, satte han kursen nordover våren 1798. Bern falt i mars, noe som
skulle bli slutten på den gamle sveitsiske konføderasjonen.

Under fransk «beskyttelse» ble Den helvetiske republikk etablert, og selv om
denne kun skulle vare i fem år, introduserte den mange radikale reformer. Den
nye grunnloven gav innbyggerne mange nye rettigheter, og var basert på den
radikale franske grunnloven. Sveits fikk nå et sentralisert styresett, noe som
ble tatt ille opp av mange kantoner som var godt vant med stor autonomi. Dette
førte til borgerkrig, noe som gjorde at Napoleon intervenerte og gjenopprettet
det lokale selvstyret. Kantonene ble likevel tvunget inn i en allianse med
Frankrike, og tusenvis av sveitsere ble innrullert i Napoleons armé.

Etter Napoleons fall ble visse grensejusteringer foretatt av Wienerkongressen,
men Sveits kom relativt godt ut av disse. Selv om enkelte områder måtte avstås
til Østerrike, ble dette kompensert ved at Valais, Neuchâtel og Genève ble med i
føderasjonen. Samtidig garanterte de europeiske stormaktene for Sveits'
nøytralitet.

Etter Napoleonskrigenes slutt gikk Sveits inn i en periode preget av stor
økonomisk vekst. Nye metoder i landbruket økte matvareproduksjonen dramatisk,
samtidig som tekstilindustrien ble mekanisert. I denne perioden begynte også de
første turistene å besøke Sveits, spesielt fra Storbritannia.

1830-revolusjonen i Frankrike inspirerte krav i Sveits om en ny og liberal
konstitusjon. I flere kantoner måtte de styrende klasser gi seg, selv om de
konservative holdt stand flere steder. En ny grunnlov ble etter hvert utformet,
men en økende polarisering mellom kantonene gjorde at denne aldri ble vedtatt.
Urolighetene blusset opp igjen på 1840-tallet, og i 1847 endte stridighetene i
en borgerkrig, særforbundskrigen. Borgerkrigen varte imidlertid bare i 25 dager,
og de katolske konservative kantonene tapte klart. I 1848 ble det derfor vedtatt
en ny grunnlov, der hovedtrekkene fortsatt gjelder. Kantonene fikk igjen et
omfattende selvstyre, og et nytt føderalt parlament ble opprettet etter modell
av den amerikanske kongressen. Bern ble valgt til ny hovedstad, og kantonene
samordnet viktige områder som posttjeneste, tollsatser og utenrikspolitikk.

I 1847 åpnet landets første jernbanelinje, mellom Zürich og Baden. All
jernbaneutbygging foregikk i privat regi, noe som førte til at Sveits allerede i
1876 hadde et stort, men lite koordinert jernbanenett som var på hele 2000
kilometer. I 1898 ble det vedtatt i en folkeavstemning å nasjonalisere
jernbanene, og i 1902 ble Schweizerische Bundesbahnen dannet. Viktige tunneler
ble også bygget i denne perioden, blant annet en jernbanetunnel som gjorde det
gamle St. Gotthard-passet overflødig.

Sveits lyktes i å holde på nøytraliteten under første verdenskrig, men krigen
førte til gnisninger mellom de tysktalende og fransktalende delene av landet.
Samtidig ble arbeiderklassen mobilisert til nøytralitetsvakt, men uten økonomisk
kompensasjon. For næringslivet gikk imidlertid krigen bedre, da økte priser på
verdensmarkedene og store eksportmuligheter til Tyskland og Frankrike gjorde at
handelsbalansen raskt endret seg i sveitsernes favør.

I november 1918 førte situasjonen til arbeideroppstander flere steder i landet.
Regjeringen, bekymret for revolusjon etter mønster fra bolsjevikene i Russland,
satte inn lojale tropper rekruttert fra bondestanden. Opprøret ble slått ned,
men førte til dyp mistenksomhet mellom bønder og arbeidere i generasjoner
fremover. Noen av arbeidernes krav ble imidlertid tatt til følge, og det ble
innført 48-timersuke og et proporsjonalt valgsystem.

Depresjonen skapte store problemer i Sveits, da eksportindustrien ble lammet.
Samtidig spredte bankkrisen seg til landet, og arbeidsledigheten nådde nye
høyder. I motsetning til i nabolandene førte imidlertid ikke krisen til økt
oppslutning om ekstremistiske partier, blant annet fordi arbeidsgivere og
fagforeninger gikk sammen for å løse krisen. Dette førte til en sosial
stabilitet som ikke gav kommunister og fascister de samme mulighetene som i
blant annet Tyskland.

Etter hvert som de totalitære nabolandene begynte å føre en aggressiv
utenrikspolitikk uten at Vestmaktene så ut til å reagere, begynte sveitserne å
søke et godt forhold til Hitler og Mussolini. Sveits var det første landet som
anerkjente Italias anneksjon av Etiopia, og regjeringen til Franco i Spania. Det
tyske Anschluss av Østerrike satte imidlertid en støkk i Sveits, og landet gikk
tilbake til den gamle linjen med en streng nøytralitet. Samtidig begynte
sveitserne å ruste opp forsvaret, da selv de vanligvis så forsvarsskeptiske
sosialdemokratene så farene som truet.

Etter Frankrikes fall i 1940 var Sveits fullstendig omgitt av Tyskland og
tyskallierte. Sterke krefter i sveitsisk politikk var klare til å «innse
realitetene» og samarbeide med de da tilsynelatende uovervinnelige tyskerne, men
de militære under ledelse av Henri Guisan ville det annerledes. På kort tid fikk
Sveits bygget et nettverk av fjellfestninger, og store mengder ammunisjon og
våpen ble deponert i Alpene. Idéen var å avskrekke Tyskland fra invasjon, noe
sveitserne lyktes med. Samtidig tjente både Tyskland og Sveits på handel under
krigen, noe som gjorde at Hitler så liten grunn til å invadere Sveits. I
ettertid har Sveits fått mye kritikk for handelen med Nazi-Tyskland, da
betalingen ofte kom i form av gull røvet fra okkuperte sentralbanker og til en
viss grad også fra verdier tatt fra konsentrasjonsleirfanger.

Etter krigen var flere allierte land skeptiske til Sveits på grunn av handelen
med Tyskland. I 1946 ble Sveits tvunget av de vestallierte, og USA spesielt, til
å betale tilbake 250 millioner franc til de okkuperte sentralbankene. Sveits
valgte å stå utenfor FN, og beholdt linjen med streng nøytralitet.

I 1959 ble den såkalte trylleformelen (Zauberformel) innført i sveitsisk
politikk. I et kompromiss mellom de største politiske partiene ble man enig om
at regjeringen heretter skulle ha to liberale medlemmer, to konservative
medlemmer, to sosialdemokratiske medlemmer, og ett medlem fra bondepartiet
(Schweizerische Volkspartei). Dette brede samarbeidet bestod helt til 2003, og
gav regjeringen en unik arbeidsro til å gjennomføre en langsiktig politikk.
Sveits har derfor hatt lav arbeidsledighet og jevn økonomisk vekst gjennom
mesteparten av etterkrigstiden.

Utover på 70-tallet ble det sveitsiske samfunnet mer liberalt og moderne. I 1971
fikk kvinner stemmerett i føderale valg (men i kantonen Appenzell Innerrhoden
fikk ikke kvinner stemmerett før i 1990). Samtidig ble den stivbente
ekteskapslovgivningen myket opp, og fra 1981 garanterte et grunnlovstillegg like
rettigheter for menn og kvinner.

Den sterke sveitsiske økonomien tiltrakk seg mange immigranter fra 1980-tallet
og utover, blant annet fra Jugoslavia og Tyrkia. Dette har etter hvert ført til
sterk motstand mot innvandring, og en tiltagende fremmedfrykt, der spesielt
Schweizerische Volkspartei har vokst stort på innvandringsmotstanden.

På føderalt nivå følges maktfordelingsprinsippet, noe som medfører at den
føderale myndigheten er delt i tre:

Sveits har et flerpartisystem. Det er relativt stor enighet om de store trekkene
i partienes politikk, og landet har tradisjonelt hatt stabile regjeringer som
har kunnet føre en langsiktig politikk. Det er fire store partier som i lang tid
har delt plassene i forbundsrådet: Freisinnig-demokratische Partei der Schweiz,
Sozialdemokratische Partei der Schweiz, Christlichdemokratische Volkspartei der
Schweiz og Schweizerische Volkspartei.

Ved valget i 2007 ble Schweizerische Volkspartei (SVP) landets største parti med
29 prosent av stemmene og 62 representanter i Nasjonalrådet. Partiet var
tradisjonelt et sentrumsbasert bondeparti ikke ulikt Senterpartiet i Norge, men
har de senere årene gått mer i retning av et høyreradikalt parti med fokus på
lov og orden, samt en restriktiv linje i innvandringspolitikken.
Sozialdemokratische Partei der Schweiz (SPS) er landets nest største parti, og
er et klassisk sosialdemokratisk parti. SPS er kjent som det mest EU-vennlige
partiet i Sveits. Freisinnig-Demokratische Partei der Schweiz (FDP) og
Christlich Demokratische Volkspartei (CVP) er jevnstore, førstnevnte er liberalt
og sistnevnte et katolsk sentrumsparti.

Sveits består av 26 kantoner (delstater). Disse har en svært høy grad av indre
selvstyre, og egne grunnlover. 6 av kantonene hadde tidligere status som
«halvkantoner», som resultat av at 3 historiske kantoner hadde blitt delt i to,
men denne betegnelsen er uformell etter reformene i 1999.

Hver kanton har sin egen lovgivende forsamling, regjering og dømmende makt. Også
på kantonnivå brukes direktedemokrati i stor utstrekning. Lovgivningsmyndigheten
legges i de fleste kantoner til folkevalgte regionforsamlinger, selv om enkelte
kantoner lar velgerne være den lovgivende forsamling. Kantonregjeringene velges
direkte av velgerne.

Kantonbegrepet strekker seg helt tilbake til de tre urkantonene Unterwalden,
Schwyz og Uri som dannet det opprinnelige edsforbundet i 1291 (en kanton ble
også omtalt som en Ort eller en Stand på denne tiden). Under det sveitsiske
Ancien Régime fantes det tretten kantoner, delt inn i seks landkantoner og syv
bykantoner. Landkantonene var demokratiske republikker, mens bykantonene ble
styrt av byråd.

Sveits' nøytrale utenrikspolitiske linje har gjort at landet alltid har vært
nødt til å ha et sterkt militært forsvar. Forsvarstankegangen i Sveits er preget
av ideen om et totalforsvar, der de sivile og militære samfunn er tett
integrert.

Sveits har verneplikt for alle menn i alderen 20-42 år. Førstegangstjenesten
består av en rekruttskole på 15 uker, etterfulgt av ti repetisjonsøvelser à tre
uker frem til fylte 42 år. Hærens mobiliseringsoppsatte styrke er 320 400
(2004), samt ca. tusen pansrede kjøretøyer. Flyvåpenet (Luftwaffe) har 30 600
mann og 138 kampfly. Sivilforsvaret består av 280 000 mann.

Det sveitsiske forsvarsbudsjettet er på ca. 15 milliarder kroner (2001), noe som
utgjør ca. 1 prosent av BNP.

Under den kalde krigen var den sveitsiske politiske ledelsen redd for at landet
kunne bli en slagmark i kamper mellom Warszawapakten og NATO. Et nettverk av
fjellfestninger ble derfor konstruert, med det formål å gjøre en invasjon av
landet så kostbart at sveitserne ville kunne opprettholde nøytraliteten i
tilfelle en internasjonal storkrig. Etter Berlinmurens fall har sveitserne
bygget forsvaret ned, og størrelsen på hæren har blitt mer enn halvert.

Sveits er medlem av EFTA, men avslo medlemskap i EØS i 1992. Landet har likevel
flere frihandelsavtaler med EU, samt bilaterale avtaler som i hovedsak dekker
samme innhold som EØS-avtalen.

Sveits er et av verdens rikeste land, målt i BNP pr. innbygger var landet på
sjetteplass i verden i 2012. World Economic Forum rangerte Sveits som verdens
nest mest konkurransedyktige økonomi i 2007.

Sveits har relativt få naturressurser, og dessuten begrensede mengder dyrkbart
land. I kombinasjon med det begrensede innenlandsmarkedet har dette tvunget
Sveits til å ha en åpen økonomi basert på internasjonal handel. Landets
viktigste handelspartnere er Tyskland, USA, Italia og Frankrike.

Sveitsisk industri er i hovedsak avhengig av importerte råvarer, som foredles og
selges på eksportmarkedet. Med unntak av for landbruksprodukter har Sveits
liberale tollregler. Det høye utdanningsnivået i Sveits gjør landet egnet for
høyteknologisk industri, og Sveits er sterke på bioteknologisk og kjemisk
industri, produksjon av maskindeler, presisjonsinstrumenter og matforedling.
Sveits har relativt få store selskaper i internasjonal målestokk, og økonomien
er karakterisert av stort mangfold. Blant de største sveitsiske selskapene er
Nestlé og Novartis.

Sveits er kjent for sine banker. Banker i Sveits har ry på seg for diskresjon og
hemmelighold, tradisjoner som strekker seg tilbake til middelalderen.
Banknæringen står for hele 14 prosent av landets BNP, og sysselsetter godt over
100 000 mennesker. Loven om spesiell fortrolighet og taushetsplikt om
kundeforholdet har gitt Sveits et rykte av å fremme pengevasking og å være
skatteparadis for utlendinger. For å motvirke dette har landet fått en
anti-pengevasklov i 1998. Press fra EU har gjort at hemmeligholdet har videre
blitt tonet ned, slik at EU-borgere nå må betale skatt av penger plassert i
Sveits. De med en viss avstand to største bankene i landet er UBS og Credit
Suisse.

Sveits er ofte kjent for sine luksusprodukter. Eksempler på slike er Rolex,
Davidoff, Monteverdi og Mövenpick.

Sveits har med omkring 122 m/km² det tettest utbygde jernbanenettet i verden
(med unntak av Vatikanet og Monaco) selv om to tredjedeler av landet er dekket
av fjell. Byer som ikke ligger ved jernbanen, betjenes av private busslinjer
eller av Postauto, som er betegnelsen for bussene som kjøres av Die
Schweizerische Post. Det sveitsiske jernbanenettet er i alt 5 068 km langt,
hvorav 3 686 km er normalsporet. Størstedelen er elektrifisert. Smalsporsbaner
har en samlet lengde på 1 382 km. Det samlede rutenettet for postbussene er
10 400 km. Det er 692 jernbanetunneler med en samlet lengde på 434 km, og det er
8 079 jernbanebroer med en samlet lengde på 135,5 km. Videre er det 1 861
stasjoner.

Med en samlet strekning på 3 011 km eies størsteparten av hovednettet av
Schweizerische Bundesbahnen (SBB). Selskapet, som har omkring 28 000 ansatte,
fraktet 285 millioner passasjerer i 2006. Det nest største selskapet er BLS AG
med 2 632 ansatte, som eier 434 kilometer av banenettet (og kjører drift på i
alt 520 km av banenett). Utover dette finnes det omkring 50 private
jernbaneselskaper i Sveits, som i stor grad blir støttet av de enkelte kantoner.

To store jernbane-infrastrukturplaner preger fremtidens togdrift i Sveits. Bahn
2000 er en ambisiøs plan, som gjennom om- og utbygginger av strekninger skal øke
transporthastigheten og skaffe flere direkte forbindelser, samt fornye
togmateriellet. Særlig knutepunktet rundt Zürich ombygges for å øke kapasiteten.
Det bygges blant annet også en ny forbindelse mellom Mattstetten og Rothrist
hvor det etableres høyhastighetsbane mellom Bern og Zürich. Planens motto er:
«Hurtigere, hyppigere og mer bekvemt». Planen ble iverksatt i 1997, og en lang
rekke av de nye strekningene er nå åpnet. Ved utgangen av 2007 hadde alle nye
strekninger ETCS, som er et automatisk togsikkerhetssystem for
høyhastighetsbaner i Europa. I 2006 la SBB frem et utkast for 2. etappe av
strekningen. Denne inneholder fortrinnsvis mindre utbygginger som hovedsakelig
skal redusere kjøretiden. Etappen forventes å bli finansiert fra 2012 og løper
til 2030.

Det andre store jernbaneprosjektet er NEAT (Neue Eisenbahn-Alpentransversale),
eller AlpTransit, som med konstruksjon av nye tunneler skal forbedre de
nord-sørgående jernbaneforbindelsene gjennom Alpene. Utbyggingen vedrører to
hovedforbindelser via Gotthard og Lötschberg. Lötschberg-tunnelen ble åpnet for
passasjer og godstrafikk den 9. desember 2007. Gotthardtunnelen forventes å åpne
i 2016, og vil med sine 57 km bli verdens lengste tunnel. Kjøretiden mellom
Zürich og Milano vil da bli én time kortere.

Utover den normale jernbanedriften har Sveits et stort antall fjellbaner,
tannstangbaner og taubaner.

På tross av de mange investeringer i kollektivtrafikk har Sveits også et meget
godt utbygget motorveinett. Størstedelen av befolkningen har mindre enn 10 km
til nærmeste motorvei. Utover motortrafikkvei og hovedveier finnes det også
mange mindre veier over fjellpassene.

Veinettet er oppdelt i nasjonale veier (typisk motorveier og regionale
hovedveier), kantonveier (typisk hovedveier eller andre større forbindelser
innenfor kantonen) og kommunale veier. Det finnes 1 756 km nasjonale veier
(herav 1 358 km motorvei), 18 117 km kantonveier og 51 446 km kommunale veier.

Benyttelse av motor og motortrafikkveier krever kjøp av et merke, som koster 40
CHF i året. Inntil videre er benyttelse av St. Bernhard-tunnelen avgiftsbelagt.
Turistseilas gjennomføres på elvene og de store sjøene.

For lastebiltrafikken gjelder det siden 1. januar 2001 en spesiell avgift, som
betales etter antall kjørte kilometer i Sveits, vekt, samt lastebilens emisjon.
Sveits arbeider samtidig for at det skal innføres en spesiell kjørebegrensende
avgift for lastebiler som kjører i transitt over Alpene. På grunn av en
traktatmessig binding til EU, kan Sveits ikke suverent innføre en slik avgift.
Sveits arbeider derfor for å innføre avgiften i hele alperegionen.

Det var i 2006 registrert 3,9 millioner personbiler i Sveits, noe som tilsvarer
516 pr. 1 000 innbyggere (til sammenligning er det 453 pr. 1 000 innbyggere i
Norge. I 2006 var det 370 trafikkdrepte i Sveits, noe som tilsvarer 5
trafikkdrepte pr. 100 000 innbyggere (5 i Norge).

Den eneste havn med tilslutning til havet finnes i Basel ved Rhinen. Seks
rederier seiler med over 30 skip under sveitsisk flagg. De har en lastekapasitet
på omkring 1 million tonn, noe som er under 1 promille av verdens tonnasje.

Det finnes over 65 lufthavner og flyplasser i Sveits. De største lufthavnene
ligger ved Zürich (Zürich lufthavn, 20,7 millioner passasjerer i 2007) og Genève
(Genève internasjonale lufthavn, 10,8 millioner passasjerer i 2007). Sveits'
tredje største lufthavn (Basel-Mulhouse-Freiburg lufthavn, 4,2 millioner
passasjerer i 2007) ligger på fransk territorium. Mellomstore lufthavner finnes
i Sion, Bern-Belp og Lugano-Agno.

Inntil konkursen i oktober 2001 var Swissair det nasjonale flyselskapet i
landet. Med en kapitalinnsprøytning fra den sveitsiske stat ble et nytt
flyselskap etablert. Det ble etablert på basis av det regionale flyselskapet
Crossair under navnet Swiss International Air Lines, i dagligtale "Swiss"
(IATA-kode LX). Siden juli 2007 har selskapet vært et datterselskap av
Lufthansa.

Sveits har seks nasjonale TV-stasjoner. Landet har tre nasjonale
kringkastingsselskap, under paraplyen SRG SSR idée suisse: Schweizer Radio &
Fernsehen (SRF), Télévision Suisse Romande (TSR) and Radiotelevisione Svizzera
di lingua Italiana (RTSI). Disse dekker henholdsvis den tysktalende,
fransktalende og italiensktalende delen av landet. Hver av disse har igjen to
kanaler. Hver av kringkastingsselskapene har også tre radiostasjoner, som dekker
henholdsvis nyheter, klassisk musikk og populærmusikk. Landet har omtrent 40
lokalradiostasjoner, samt Swiss Radio International som sender nyheter og
aktualitetsprogrammer på engelsk.

Det finnes omtrent 200 aviser i Sveits, hvorav brorparten er regionale. I de
fransktalende deler av landet leser man ofte franske aviser som Le Monde og
Libération, i tillegg til Genève-aviser som Le Temps og Nouveau Quotidien. I de
italienske delene av Sveits (det vil i all hovedsak si kantonen Ticino) er
aviser som den milanesiske Corriere della Sera populære. I de tyske delene av
Sveits leser man i mindre grad utenlandske aviser. Den mest kjente av de
tyskspråklige avisene i Sveits er den konservative Neue Zürcher Zeitung, utgitt
første gang i 1780. Som navnet indikerer har Neue Zürcher Zeitung
redaksjonslokaler i Zürich, og kalles ofte «den gamle tante», siden den først
nylig begynte å trykke bilder på forsiden. Et mindre konservativt alternativ er
Tages Anzeiger, som også blir utgitt i Zürich. Blick er den største av
dagsavisene, og er kjent for sin harde linje mot immigrasjon. Gratisavisen 20
Minuten har også blitt en av de største avisene i landet de senere årene.

Av ukeavisene er den mest kjente Die Weltwoche, som fokuserer særlig på
utenriksnyheter. Den hadde tidligere en moderat, venstreorientert profil, men
har de senere årene gått kraftig mot høyre. Wochen Zeitung er også populær, og
har en mer radikal agenda med særlig fokus på miljøvern.

Sveitsisk kultur har naturlig nok vært påvirket av de større nabolandene, og
Sveits har både eksportert og importert kulturpersonligheter opp igjennom
historien. Spesielt var det mange som flyktet fra de tyske og italienske
fascistregimene på 1920- og 1930-tallet, blant disse var Ignazio Silone, Thomas
Mann, Stefan George og Hermann Hesse.

Den mest kjente sveitsiske musikkformen er jodling. Denne musikkformen oppstod
sannsynligvis som en kommunikasjonsmetode mellom fjelltopper, og ble senere en
del av kulturarven i Alpeområdet. Jodling kan grovt sett deles inn i to
hovedgrupper: Juchzin er korte rop med meningsinnhold, mens Naturjodel er
synging av en melodi uten tekst.

Alpehornet er et klassisk sveitsisk instrument. Alpehornet er et flere meter
langt blåseinstrument, tradisjonelt sett laget av ett eneste langt trestykke.
Alpehornet har inspirerte flere klassiske musikkverker, blant annet Rossinis
opera Wilhelm Tell og Brahms' første symfoni.

Den sterkeste eksportartikkelen i sveitsisk litteratur er bøkene om Heidi av
Johanna Spyri, utgitt 1880 og 1881. Bøkene er filmet flere ganger, blant annet
med Shirley Temple i 1937, og som tv-serien Heidi i 1978.

Det er naturlig å dele inn den sveitsiske litteraturen etter språk, og skille
mellom tysk, fransk, italiensk og retoromansk litteratur. Siden de tre
førstnevnte språkene også tales i større naboland gir det liten mening å sette
et skarpt skille mellom for eksempel sveitser-tysk litterær tradisjon og annen
tysk litteratur. Et eksempel på dette er hvordan den tyske poeten Friedrich
Schiller skrev om den sveitsiske nasjonalhelten Wilhelm Tell i 1804.

Det tyske språket har lange tradisjoner i skriftlig bruk i Sveits. Det eldste
tyske påskespillet ble skrevet i klosteret Muri i 1250, og det eldste
julespillet noe senere i St. Gallen. Manuskriptet Codex Manesse ble skrevet i
Zürich på starten av 1300-tallet, og er en viktig kilde til kunnskap om datidens
kjærlighetssanger. På 1500-tallet forfattet Gilg Tschudi verket Chronicon
helveticum, et historieverk om tidlig sveitsisk historie. Andre viktige
sveitsertyske forfattere er Friedrich Dürrenmatt, Max Frisch, Jeremias Gotthelf,
Gottfried Keller og Conrad Ferdinand Meyer.

Sveits' franskspråklige litteratur har i all hovedsak blitt skrevet av
forfattere bosatt rundt Genève. Mange ledende franske personligheter fra
opplysningstiden og den franske revolusjonen var egentlig sveitsere, dette
gjelder blant andre Jean-Jacques Rousseau, Jacques Necker og Madame de Staël.

To sveitsiske forfattere, Carl Spitteler og Hermann Hesse, har fått Nobelprisen
i litteratur.

Blant tradisjonelle sveitsiske matretter finner man blant annet den
sveitsertyske rösti, og de fransksveitsiske ostefonduene. Rösti er sprøstekte,
skrelte poteter, som stekes i enten olje eller smør, alt ettersom hvor i landet
man befinner seg. En ostefondue (fra fransk fondre, å smelte) består av
oppvarmede osterester som man dypper brødbiter eller lignende i. Osteretten kan
gjerne bli tilsatt hvitvin. Den lokale skikken sier at dersom man mister
brødbiten sin i gryten må man spandere neste runde med drikke.

Sveits er kjent for sine oster. Den klassiske sveitserosten er en Emmentaler,
selv om Gruyère er vel så populær. Andre kjente sveitsiske oster er Tête de
Moine, Vacherin og Sbrinz.

Sveits' mange innsjøer gjør at fisk er svært populært. Genèvesjøen er kjent for
sin omble chevalier (røye), dessuten er abbor og sik populære matfisker.

Av kjøttretter går det mye i pølser, gjerne i kombinasjon med rösti. Dessuten er
kalvekjøtt satt pris på, og Zürich er kjent for Geschnetzeltes Kalbsfleisch,
tynne stykker kalv i rømmesaus. I Bern har man Rippli, en gryterett basert på
svineribbe.

Når det gjelder drikke har Sveits forskjellige tradisjoner i de tysktalende og
fransktalende delene. I de tyske delene går det mest i øl, og som i Tyskland er
den lokalpatriotiske tilknytningen til det lokale bryggeriet stor. Sideren
Sauermost er også populær i de tyske kantonene (den alkoholfrie varianten kalles
Suessmost). I de franske delene av Sveits er imidlertid vin mer populært, da
spesielt de lokale hvite Fendant-variantene. Av rødvin går det mest i Pinot Noir
og Merlot.

Av brennevin finnes det mange mørke, fruktbaserte typer. En kjent sveitsisk
likør er Appenzeller Alpenbitter, laget av essensen av 67 forskjellige blomster
og planter. I de franske kantonene drikkes det mye Damassine, basert på tørkede
plommer. Absinth ble oppfunnet i Sveits.

Mange kakeoppskrifter forbindes med Sveits, bl.a. Birnbrot, Carac og Bündner
Nusstorte.

Idrett er en integrert del av sveitsisk dagligliv. Sveitsisk idrett er samlet i
paraplyorganisasjonen Swiss Olympic (som på tross av navnet ikke bare arbeider
med sport knyttet opp imot olympiske leker). Swiss Olympic består av 82
underforbund, som igjen består av 22 600 idrettslag. Totalt deltar 2,8 millioner
sveitsere i organisert idrett.

Skisport, og spesielt alpint, er svært populære idretter i Sveits. Sveitsiske
alpinister har hatt stor internasjonal suksess, og best er Vreni Schneider med
55 verdenscupseire og 5 OL- og VM-gull i perioden 1989–1995. Andre kjente
alpinister er allrounderen Pirmin Zurbriggen, den tidligere
storslalåmspesialisten Michael von Grünigen, utforkjøreren Bruno Kernen og
allrounderen Paul Accola.

Ishockey er også en populær idrett i Sveits. Det sveitsiske ishockeyforbundet
har 320 registrerte klubber og 25 000 registrerte spillere. De har vært medlem
av Det internasjonale ishockeyforbundet (IIHF) siden dets opprettelse i 1908, og
forbundet har dessuten sitt hovedkontor i Zürich. Det sveitsiske landslaget er
blant de beste i verden, og spiller i elitedivisjonen i VM. De har vunnet en
bronsemedalje i OL, ti bronse- og en sølvmedalje i ishockey-VM, og gullmedalje i
ishockey-EM i 1926, 1935, 1939 og 1950.

Av sommeridretter er fotball den mest populære, og de siste årene har også
herrelandslaget hatt gode internasjonale resultater. Etter å ha slått Tyrkia i
kvalifiseringen gikk Sveits videre til VM i 2006, der de røk ut i
åttendedelsfinalen etter et straffedrama mot Ukraina. Som vertsnasjon til EM i
2008 (sammen med Østerrike) var Sveits automatisk kvalifisert.

For mange er den mest kjente sveitsiske idrettsutøveren Roger Federer,
verdenséner i tennis. Federer har en rekke tennisrekorder, og har også fått mye
oppmerksomhet for sitt arbeid for UNICEF og vanskeligstilte barn.

Hovedkvarteret til Den internasjonale olympiske komité ligger i Lausanne, og der
befinner også OL-museet og hovedkvarterene til flere internasjonale
idrettsforbund seg. Sveits har arrangert vinter-OL to ganger; både i 1928 og
1948 ble lekene arrangert i St. Moritz.

Sveits har et rikt utvalg av gamle kirker. Katedralene i Genève, Basel,
Lausanne, Sion og Chur er alle romanske, og er fra 1100-tallet. Zug, Zürich og
Schaffhausen har gotiske katedraler, mens Sankt Gallen og Einsiedeln er kjent
for sine barokkirker.

Under renessansen eksporterte Sveits flerfoldige arkitekter til Italia. De
fleste av disse kom fra kantonen Ticino i syd. I Venezia stod Antonio da Ponte
for byggingen av Rialtobroen og Dogepalasset, mens Antonio Contino stod bak
Sukkenes bro. I Napoli designet Domenico Fontana flere slott og kirker. Fontanas
nevø Carlo Maderno var arkitekt for pave Paul V, og stod bak blant annet San
Carlo alle Quattro Fontane og galleriet i Palazzo Spada. Også Carlo Fontana og
Baldassare Longhena var aktive med kirkebygging i Italia i denne perioden.

På 17- og 1800-tallet stod sveitsiske arkitekter bak mange større prosjekter i
Russland. Domenico Trezzini stod for flere praktbygg i St. Petersburg på oppdrag
fra Peter den store. Giovanni Giliardi stod for gjenoppbyggingen av Kreml, mens
sønnen Domenico Giliardi ledet gjenoppbyggingen av offentlige bygninger i Moskva
etter brannen i 1812, inkludert Statsuniversitetet i Moskva.

I nyere tid er Le Corbusier (Charles-Edouard Jeanneret) den mest kjente
sveitsiske arkitekten. Le Corbusier ble internasjonalt kjent for sine
byplanleggingsvisjoner, blant annet med konseptene Ville Contemporaine og Unité
d'Habitation. Andre kjente sveitsiske arkitekter er Mario Botta, kjent for San
Francisco Museum of Modern Art, samt mennene bak Tate Modern, Jacques Herzog og
Pierre de Meuron. Herzog og de Meuron vant den anerkjente Pritzker-prisen i
2001, og har også tegnet OL-stadion i Beijing.



https://no.wikipedia.org/wiki/Tyrkia

Tyrkia (tyrkisk: Türkiye), offisielt Republikken Tyrkia (tyrkisk: Türkiye
Cumhuriyeti), er en stat som strekker seg over den anatoliske halvøya i det
sørvestlige Asia/Midtøsten og Balkanhalvøya i det sørlige Europa. Tyrkia grenser
til åtte land: Til Bulgaria i nordvest, Hellas i vest, Georgia i nordøst,
Armenia, Aserbajdsjan (eksklaven Nakhitsjevan) og Iran i øst, samt Irak og Syria
i sørøst. Sør for Tyrkia ligger Middelhavet og Kypros, vest for Tyrkia ligger
Egeerhavet, og nord for landet Svartehavet. Tyrkia har også et innlandshav,
Marmarahavet, som av geografer brukes som skillelinje mellom Europa og Asia.
Tyrkia regnes ofte også som en del av det geografiske området Midtøsten.

Tyrkia er en av de seks uavhengige tyrkiske stater. Landets offisielle språk er
tyrkisk, som er morsmål for omtrent 85 prosent av landets befolkning. Landets
største etniske gruppe er tyrkere, som ifølge The World Factbook utgjør mellom
70 og 75 prosent av befolkningen.. Et stort flertall av Tyrkias innbyggere er
muslimer. En pågående konflikt mellom Tyrkia og PKK/YPG har resultert i
betydelige tap av menneskeliv.

Staten Tyrkia ble opprettet etter første verdenskrig, da det osmanske imperiet
ble stykket opp. Landsfaderen Mustafa Kemal Atatürk la vekt på å modernisere
landet og redusere religionens rolle. Han mente også det var viktig å forene
befolkningen ved å styrke dens tyrkiske identitet.

Flertallet av den tyrkiske befolkningen er etniske tyrkere og kurdere. Kurdere
har sin tradisjonelle region i Øst- og Sørøst-Tyrkia og er spredt i resten av
landet som følge av intern migrasjon.

Den største minoriteten i Tyrkia er likevel kurderne, som utgjør 15-20 % av
befolkningen. Andre minoriteter er abkasere, assyrere, bosjnakker, georgiere,
romere, lazer, arabere og albanere.

Det bor anslagsvis 3 millioner tyrkere i Europa, først og fremst i Tyskland dit
de første tyrkerne kom som arbeidsinnvandrere. I Norge bor det rundt 15 000
tyrkere i hovedsak det sentrale østlandsområdet med Oslo og Drammen i første
rekke.

Landets offisielle språk er tyrkisk, og er førstespråk til omtrent 85 % av
befolkningen. Det største minoritetsspråket er kurdisk, som snakkes av omtrent
6 % av befolkningen, men er helt uten offisiell status. Arabisk brukes av 1,2 %
av befolkningen, men flesteparten av disse er tospråklige og behersker også
tyrkisk. Andre minoritetsspråk er tsjerkessisk, gresk, armensk, lazisk, tatarisk
og jødespansk.

I Det osmanske rike (forløperen til Republikken Tyrkia) var osmantyrkisk
administrasjonsspråk. Dette var først en blanding av persisk, arabisk og
tyrkisk, men med tiden vokste formen «basistyrkisk» (turki-i basit) frem, med et
vokabular der de fleste ordene var tyrkiske. Da Mustafa Kemal Atatürk kom til
makten etter Det osmanske rikets fall sørget han for massive språkreformer.
Osmantyrkisk ble sett på som umoderne, og arabisk- og persiskinspirerte ord ble
fjernet fra språket. Siden 1928 har tyrkisk blitt skrevet med et modifisert
latinsk alfabet, noe som hadde en både praktisk og ideologisk bakgrunn. Det
tidligere persisk-arabiske alfabetet ble ansett som for vanskelig og dermed en
årsak til analfabetisme, samtidig som overgangen til det latinske alfabetet
bidro til å markere statens sekulære grunnprinsipper.

I Tyrkia er ca. 95 % av befolkningen muslimer, hovedsakelig sunni, men også med
et betydelig innslag av alevier som er en retning innen shia-islam. Andre
religiøse minoriteter er armenske og greske kristne, yezidier samt jøder. Tyrkia
har vært et sekulært land helt siden Mustafa Kemal grunnla republikken Tyrkia.
Men regjeringspartiet AKP (Adalet ve Kalkınma Partisi) som vant valgene i 2002
og 2007 har et religiøst grunnlag og utfordrer sekularismen, blant annet ved å
tillate kvinner å bære skaut på universitetene og i offentlige sammenhenger.
Dette vedtaket er senere omgjort av forfatningsdomstolen med den begrunnelse at
det strider med grunnloven. Et forslag om å forby regjeringspartiet, for brudd
på sekularismeprinsippet, ble derimot avvist av forfatningsdomstolen i juli
2008. I september 2014 opphevet regjeringen forbudet mot å gå med sjal på
videregående skoler, et forbud som har vært regnet som et symbol på det sekulære
Tyrkia.

Anatolia har vært bebodd siden neolittisk tid (omtrent 10 000 f.Kr), da
mennesket begynte med jordbruk og dyrehold. Arkeologer har funnet en rekke
bosetninger fra denne tiden, der Çatal Höyük kanskje er den best bevarte. Fra
bronsealderen er blant annet Alaca Höyük og Troja gravd ut. Fra ca. 1700 til
1200 f.Kr var området dominert av hettittene.

Inn i jernalderen var Frygia den dominerende statsdannelsen i området, før den
ble erstattet av Lydia ca. 650 f.Kr.. Lilleasia var deretter under Perserrikets
kontroll, før Aleksander den store erobret hele riket på 330-tallet f.Kr. Med
Aleksander kom hellenismen til området, og lokale guddommer og skikker ble
assimilert inn i gresk kultur. Romerne tok kontroll over Lilleasia i det andre
århundre f.Kr., da Pergamon ble en romersk provins.

Kristendommen kom tidlig til Anatolia, mye på grunn av apostelen Paulus' arbeid.
Kristendommen ble statens offisielle religion under Konstantin, og anatolske
kristne var sentrale i å forme den tidlige kristendommen, både med teologiske og
liturgiske bidrag. Konsilene i Nikea, Efesos og Khalkedon, alle arrangert i det
romerske Anatolia, kom til å danne grunnlaget for mange av både den katolske og
den ortodokse kirkes læresetninger.

I senantikken ble rikets maktsentrum flyttet østover, og Konstantinopel (dagens
Istanbul) ble gjort til hovedstad. Selv om Vestromerriket gikk i oppløsning på
300- og 400-tallet e.Kr bestod Østromerriket (også kjent som det bysantinske
riket) i tusen år til, og bysantinerne var på høydepunktet av sin makt under
Basileios II (r. 976-1025).

På andre halvdel av 1200-tallet tok muslimske tyrkiske folkegrupper kontroll
over de østlige og sentrale deler av Lilleasia, og i årene som fulgte presset de
vestover. I 1453 erobret de Konstantinopel, og gjorde slutt på tusen år med
bysantinsk styre. Tyrkernes imperium, kalt Det osmanske rike, kom til å vokse
til et av verdenshistoriens største og lengstlevende riker.

Riket hadde sin storhetstid under Suleiman den store (r. 1520–1566) og
etterfølgerne. Hele det østlige middelhavsområdet og Balkan var på denne tiden
under osmansk kontroll, og rikets strategiske plassering mellom Europa og Asia
gjorde at all handel kunne kontrolleres av osmanerne. Det osmanske rike var en
sterk sentralisert stat under ledelse av en sultan, og gjennom syv hundre år
hadde det osmanske dynastiet makten i riket.

På tross av islamsk dominans (der sultanen blant annet var regnet som «islams
beskytter») hadde riket store ikke-muslimske befolkningsgrupper, spesielt
kristne. De religiøse minoritetene fikk i hovedsak beholde troen sin i fred, og
gjennom millet-systemet hadde minoritetene et utstrakt indre selvstyre. Under
Mehmet II ble også europeiske jøder invitert til å bosette seg i Istanbul.

Det gikk nedover med riket fra 1700-tallet. I historiefaglige miljøer er det
ingen bred konsensus om årsakene til forfallet, men faktorer som trekkes frem er
at de tidligere så militært overlegne osmanerne nå var underlegne de europeiske
stormaktene, at handelen med Asia nå gikk sjøveien rundt Afrika, store problemer
med inflasjon og liten teknologisk utvikling i transportsektoren, jordbruket og
industrien.

Tyrkerne var på sentralmaktenes side under første verdenskrig, og nederlaget i
krigen kom til å bli slutten på Det osmanske rike. Under de nasjonalistiske
ungtyrkernes styre ble situasjonen kritisk for rikets etniske minoriteter, og
det gikk spesielt hardt ut over armenerne. Fra 1915 utviklet undertrykkelsen seg
til et rent folkemord, og i årene frem til 1923 døde omtrent tre fjerdedeler av
landets to millioner armenere av drap, sult, tvangsarbeid og tvungne
deportasjoner.

Etter at Det osmanske rike gikk i oppløsning etter første verdenskrig var deler
av landet under alliert okkupasjon. I 1919 blusset urolighetene opp igjen i det
som blir kalt den tyrkiske frigjøringskrigen, og i årene som fulgte kjempet
Mustafa Kemal – i ettertiden kalt Atatürk, «tyrkernes far» – for å få opphevet
freden i Sèvres. Etter at de utenlandske styrkene var nedkjempet ble Republikken
Tyrkia etablert i 1923, med Ankara som hovedstad. Lausannetraktaten erstattet
Sèvres-avtalen, og som en del av avtalen fulgte store befolkningsutveklsinger.
Omtrent 1,3 millioner grekere måtte forlate den nye republikken, mens en halv
million tyrkere dro motsatt vei. Republikken Tyrkia ble således langt mer etnisk
homogen enn før.

Etter utryddelsen av armenerne, var den kurdiske befolkningen landets største
minoritet, og utgjorde et flertall i store områder i øst og sør. Ulike grupper i
den kurdiske befolkningen gikk til opprør mot tyrkisk herredømme flere ganger,
men ble hver gang slått ned med stor brutalitet. Under ledelse av den
sunnmuslimske lederen Sjeik Said, ble det organisert et omfattende kurdisk
opprør i 1924. Etter Sjeik Said-bevegelsens nederlag organiserte kurdiske
intellektuelle Khoybun-forbundet som i 1930-32 etablerte militær kontroll i et
større område rundt Ararat-fjellet ved grensa til Iran. I 1937/38 gjennomførte
den tyrkiske hæren omfattende massakrer mot kurdere i Dersim-området. Daværende
statsminister Erdogan ba i 2011 den kurdiske befolkningen om unnskyldning for
massakrene i Dersim.

Mellom 1924 og 1935 gjennomførte Atatürk omfattende reformer i en skala aldri
tidligere sett i den muslimske verden. Han opphevet kalifatet og islamsk
lovgiving, og erstattet dem med privatrettslig lovgivning etter mønster av
Sveits en strafferett importert fra Italia. Det arabiske alfabetet ble erstattet
av det latinske, kalenderen ble gjort om til å følge vestlig standard med søndag
som hviledag, tyrkerluen ble forbudt, bruken av det metriske målesystemet ble
gjort obligatorisk, og kvinners stilling ble betydelig forbedret.

Tyrkia holdt seg nøytrale under størstedelen av andre verdenskrig. I perioden
1941–1943 var regjeringen tyskvennlig, men Tyrkia gikk stadig mer i alliert
retning fra 1943. I februar 1945 erklærte landet krig mot Tyskland, et trekk som
kun var motivert av ønsket om å bli med i de forente nasjoner etter krigens
slutt. Etter krigen ble Tyrkia knyttet til USA i forbindelse med den såkalte
Truman-doktrinen, og landet mottok omfattende økonomisk og militær hjelp av
amerikanerne.

Tyrkia var i praksis en autoritær ettpartistat frem til 1946. Det var først med
Adnan Menderes i 1950 at landet fikk en statsminister som ikke kom fra Atatürks
republikanske folkeparti, og Tyrkia har i prinsippet vært et demokratisk land
siden. Likevel har landets militære ledelse grepet inn i politikken ved en rekke
anledninger, og både i 1960, 1971 og 1980 ble de folkevalgte kastet av de
militære og erstattet med regjeringer utpekt av generalene.

Helt siden 1920-tallet har det vært uroligheter i de kurdisk-dominerte områdene
sørøst i landet, og fra slutten av 1970-tallet tiltok urolighetene da den
militante organisasjonen Kurdistans Arbeiderparti (PKK) under Abdullah Öcalan
begynte å kjempe for et uavhengig Kurdistan. En væpnet konflikt brøt ut i 1984,
og siden den gang har titusenvis av menneskeliv gått tapt. Tyrkiske myndigheter
har forsøkt å forby det kurdiske språket og kurdiske folkedrakter, og
anerkjenner ikke kurderne som en nasjonal minoritetsgruppe.

Den 15. juli 2016 ble et militærkupp forsøkt. Unntakstilstand og portforbud ble
erklært av kuppmakerne, en gruppe som kalte seg Yurtta Sulh Konseyi.
Kuppforsøket var over neste dag, seint på formiddagen. The Economist meldte at
230 ble drept, blant dem 145 sivile som konfronterte soldater på kuppmakernes
side. General Hulusi Akar skal ha blitt presset til å signere en erklæring om
unntaktstilstand. Akar nektet og kuppmakerne strammet da et belte rundt halsen
på ham, men Akar ga seg ikke og han overlevde. Erdogan erklærte tre måneder
unntakstilstand og arresterte flere tusen soldater blant dem over 100 generaler.
Få dager etter kuppforsøket ble 8000 politimenn og 3000 dommere avskjediget
eller internert.

Tyrkia har en tredeling av makta mellom en lovgivende nasjonalforsamling
(Türkiye Büyük Millet Meclisi), en dømmende makt og en utøvende makt ved
regjering og president. Grunnloven av 1982 ga presidenten større reell makt enn
tidligere. Recep Tayyip Erdoğan (AK Parti) har vært Tyrkias president siden
2014.

Tyrkia er delt i 81 provinser som ledes av en guvernør, utnevnt av presidenten.
Provinsene er igjen inndelt i distrikter. På det lokale nivået er landet
organisert i kommuner (belediye). Det holdes alminnelige valg til
kommunestyrene, men stort sett er Tyrkia mer sentralstyrt og det kommunale
selvstyret er mindre utviklet.

Tyrkia har vært med i NATO siden 1952. Med en styrke på nesten 800 000 soldater
og 110 000 offiserer er Tyrkias forsvar alliansens nest største.
Forsvarsbudsjettet er på omtrent 15 milliarder lira (2011), omtrent 46
milliarder norske kroner. Det er 12 måneders obligatorisk førstegangstjeneste
for menn.

Tyrkia var en av grunnleggerne av FN i 1945. Blant andre viktige internasjonale
organisasjoner landet er med i kan nevnes Organisasjonen for islamsk samarbeid,
Organisasjonen for økonomisk samarbeid og utvikling og Organisasjonen for
sikkerhet og samarbeid i Europa. Tyrkia har samarbeidet med EU i en årrekke, og
fikk sin første avtale med det daværende EF i 1963. I 1995 inngikk Tyrkia og EU
en tollunion, og i 1999 åpnet EU for at Tyrkia kunne bli kandidatmedlem.
Formelle forhandlinger om et eventuelt medlemskap startet i 2005, men disse har
senere stagnert slik at Tyrkia pr. 2013 er et godt stykke unna kravene for et
EU-medlemskap.

De politiske partiene som er representert i parlamentet i Ankara er Det
republikanske folkepartiet(CHP), Det nasjonale aksjonspartiet(MHP), Folkets
Demokratiske Parti(HDP) og Rettferds- og utviklingspartiet(AKP).

Den tyrkiske økonomien er en de 20 største økonomiene i verden, og landet har en
dynamisk og stor arbeidsstyrke. Landet er medlem i G20 der de 20 største
økonomiene i verden samles. Videre er landet medlem i OECD og har
medlemskapsforhandlinger med EU, noe som vil åpne nye muligheter for landet.
Forhandlingene har pågått siden 2005. Tyrkia har vært assosiert medlem i EU
siden 1967. Tyrkia er økonomisk og kulturelt tett knyttet til både Europa og
Midtøsten. Landet har hatt en stor økonomisk vekst de siste årene. Per 2008 har
BNP pr. innbygger passert $ 12 000, men forskjellene mellom rike og fattige er
fortsatt store. Det er også geografiske forskjeller i inntektsfordelingen og
graden av økonomisk utvikling.

Den tyrkiske allmennkringkasteren heter Türkiye Radyo Televizyon Kurumu (TRT),
og driver en rekke TV- og radiokanaler. Det redaksjonelle innholdet er underlagt
kontroll av myndighetene, og kontroversielle temaer tas sjelden opp. Siden 1993
har landet også hatt uavhengige, kommersielle TV-kanaler.

Tyrkias trykte medier domineres av Doğan-gruppen, som eier over halvparten av
landets aviser. De viktigste dagsavisene er Zaman, Posta, Hürriyet, Milliyet,
Sabah og Yeni Asir, med de to førstnevnte som de største.

Organisasjonen Reportere uten grenser peker på en rekke problematiske sider ved
ytringsfriheten i Tyrkia, og mange journalister har blitt arrestert for kritikk
av myndighetene. Spesielt er temaer rundt Kurdistans Arbeiderparti (PKK)
sensitive, og landet driver en utstrakt sensur av Internett, der blant annet
videodelingstjenesten YouTube har vært blokkert i lange perioder.

Den største byen Istanbul er landets finansielle, økonomiske og kulturelle
sentrum, og har over 13 million innbyggere (2013). Andre viktige byer er İzmir,
Bursa, Adana og hovedstaden Ankara.

Anslagsvis 70 prosent av Tyrkias befolkning bor i byer. Syv av Tyrkias byer har
mer enn én million innbyggere.

Det tyrkiske kjøkken er inspirert både av Europa (spesielt det greske kjøkken)
og Midtøsten. Pita (på tyrkisk kalt pide) er mye brukt, og det samme er börek.
Jogurt (yoğurt) er en tyrkisk oppfinnelse, og andre kjente tyrkiske matretter er
kebab, çorba (en tynn suppe), dolma (fylte grønnsaker) og mantı.

De fleste tyrkere er muslimer og mange er derfor avholds, men store deler av
befolkningen har også et mer avslappet forhold til alkoholforbudet i Islam.
Nasjonalbrennevinet er det anis-baserte rakı, som gjerne nytes sammen med meze.
Tyrkia har også noe vinproduksjon.

Det ble drukket 180 000 tonn svart te (çay) i Tyrkia i 2004, noe som gjorde
landet til verdens nest største temarked (etter India). Hver tyrker bruker i
gjennomsnitt 2,5 kg te i året, noe som gir Tyrkia verdens høyeste teforbruk per
capita.

Tyrkias mest populære idrett er fotball. De største fotballklubbene er
Galatasaray, Fenerbahçe og Beşiktaş, og også det tyrkiske herrelandslaget har
hatt gode internasjonale resultater, med semifinaler både i VM i 2002 og EM i
2008. Andre store lagidretter i landet er basketball og volleyball.

Tyrkia deltok for første gang i sommer-OL siden 1908, og har siden den gang vært
med i alle sommerleker unntatt tre. Siden 1936 har også Tyrkia deltatt i de
fleste vinter-OL. Pr. 2013 har landet tilsammen 39 gullmedaljer (alle i
sommer-OL), og idrettsgrenen der landet har tatt flest OL-medaljer er bryting.



https://no.wikipedia.org/wiki/Alexander_Kristoff

Alexander Kristoff (født 5. juli 1987) er en norsk syklist. Han ble profesjonell
fra 2010-sesongen for det amerikanske sykkellaget BMC Racing Team. Fra
2012-sesongen sykler han for det russiske laget Team Katjusja. Blant hans
største meritter i karrieren er seier i de to monumentene Milano–Sanremo (2014)
og Flandern rundt (2015), to etappeseire i Tour de France i 2014 og bronse fra
De olympiske leker i 2012.

Kristoff er sønn av sportsjournalisten Pål Thomassen og gynekolog Anne Kristoff.
Som niåring flyttet Kristoff til Stavanger fra Oslo, og startet med sykling.
Stefaren, Stein Ørn, var den som fikk ham interessert i sykling, og Ørn har
siden vært Kristoffs trener. Kristoff syklet først for Stavanger Sykleklubb,
deretter for det danske laget Glud & Marstrand Horsens (2006), før han gikk over
til Team Joker Bianchi.

Som 16-åring vant han Ungdoms-NM og tok 4.-plass i Ungdoms-OL. I 2007 ble han
som 19-åring norgesmester i landeveisritt ved å slå Thor Hushovd i spurten.
Kristoff har tre gull i NM for junior. I 2012 vant han sin første seier som
profesjonell syklist, da han vant etappe 3a i De Panne-Koksijde.

Som én av fire nordmenn ble han tatt ut til å sykle landeveisrittet under
Sommer-OL 2012 i London. Etter å ha gått i brudd tidlig, vant han spurten i sin
gruppe bak tetduoen. Dermed vant han bronsemedaljen under landeveisrittet på
lekenes første offisielle konkurransedag.

Kristoff ble topp 10 i tre av de største klassikerne på vårparten 2013, med
8.-plass i Milano–Sanremo, 4.-plass i Flandern rundt og 9.-plass i
Paris–Roubaix. Under Tour of Norway fulgte han opp med to etappeseire. Kristoff
tok sin første WorldTour-seier da han vant den femte etappen av Sveits rundt den
12. juni 2013. Han vant 2. etappe i Tour des Fjords 2013.

I 2014 ble han den første norske rytter til å vinne et av de fem monumentene, da
han vant Milano–Sanremo. Han vant også flere etapper og sammenlagt i Tour des
Fjords Under Tour de France vant han to etapper. Før sesongen var over gikk han
også til topps i Vattenfall Cyclassics.

På Idrettsgallaen 2015 ble han tildelt prisen Årets navn. Prisen ble delt ut
etter avstemming blant folket, en folkejury.

2015-sesongen startet meget bra for Alexander. Gjennom god planlegging og
trening opp mot sesongen sammen med sin stefar Stein Ørn, la han et sterkt
grunnlag for klassikersesongen. Kristoff startet med å vinne tre etappeseire i
Tour of Qatar, etappeseier i Tour of Oman og etappeseier i Paris-Nice.

Et av hans store mål for sesongen var monumentene Milano-Sanremo, Flandern rundt
og Paris-Roubaix. Kristoff kjørte knallgodt videre våren 2015, og var nære med å
kopiere triumfen i Milano-Sanremo fra året før. Det ble til slutt en sterk
andreplass, kun slått av tyskeren John Degenkolb. Etter andreplassen i
Milano-Sanremo kjørte Kristoff flere klassikere og tok en respektabel
niendeplass i Gent-Wevelgem 2015, et løp hvor hans lojale hjelperytter Luca
Paolini gikk av med seieren. Etter Gent-Wevelgem gikk Alexander Kristoff til
topps i tredagersrittet De Panne-Koksijde.

Med sine sterke prestasjoner den våren ble han av en rekke eksperter, regnet som
en av favorittene til å vinne Flandern rundt. Ingen nordmann har tidligere
vunnet dette rittet som er en del av de fem "monumentene". Kristoff kjørte
sterkt også i dette rittet og fikk nok en gang god hjelp av sin italienske
lagkamerat Luca Paolini. Etter taktisk god kjøring gikk Alexander i brudd sammen
med Niki Terpstra ca. 25 km fra mål. Bruddet holdt inn, og Kristoff slo Terpstra
i spurten. Dette blir regnet - sammen med seieren i Milano-Sanremo - som
Kristoffs største triumf så langt i karrieren.

Suksessuken fortsatte for Kristoff da han onsdag den 08.04.15 gikk til topps i
semi-klassikeren Scheldeprijs. Dette var Alexanders tredje seier på under en
uke, og var hans ellevte seier for 2015-sesongen.



https://no.wikipedia.org/wiki/Bud_Spencer

Bud Spencer (født Carlo Pedersoli 31. oktober 1929 i Napoli, død 27. juni 2016 i
Roma) var en italiensk skuespiller, jurist og svømmer. Han tok navnet Bud
Spencer i 1967, etter sitt favorittøl Budweiser og sin favorittskuespiller
Spencer Tracy.

Carlo Pedersoli var sønn av industriforretningsmannen Alessandro Pedersoli. I
1937 begynte han som svømmer i en lokal svømmeklubb. I 1940 flyttet familien fra
Napoli til Roma, der Pedersoli, etter å ha hoppet over to klassetrinn, begynte
med studier i kjemi i 1946 ved et romersk universitet. Men da familie et år
etter flyttet til Sør-Amerika, måtte han avbryte studiene.

I Sør-Amerika hadde han en rekke kortere arbeidsforhold: Han var
samlebåndarbeider i Rio de Janeiro, bibliotekar i Buenos Aires og seketær ded
den italienske ambassade i Uruguay.

Han representerte Italia i svømming i Sommer-OL 1952 og 1956, før han ett år
senere la sporten på hylla. Han tok sølvmedalje under Middelhavslekene i
Alexandria i 1951. Spencer var også en god vannpolospiller, og var med i noen
konkurranser. I tillegg til svømmekarrieren hadde han også en doktorgrad i jus.
I tillegg hadde han fly- og helikopterserfikat. Bud pleide av og til å fly til
og fra filmsettet.

Den første filmen han var med i var Quo Vadis i 1951, som tar for seg perioden i
Romerriket under keiser Nero. I denne filmen spilte han en av livvaktene til
Nero. Senere ble han kjent med Terence Hill, og de to ble et av filmhistoriens
mest kjente radarpar. Den første filmen de begge spilte i var Hannibal i 1959,
men her hadde de små roller, og de møtte ikke hverandre på settet. Spencer og
Hill ble kjent med hverandre via svømmingen, og Hill har ofte uttalt at han ser
på Spencer som en bror.

Den første kjente filmen de spilte inn sammen var westernfilmen God Forgives...
I Don't! i 1967. De tre første filmene de spilte inn sammen var nokså alvorlige
westernfilmer, før de senere bega seg ut på komediens vei som gjorde dem kjent.
De filmene som man forbinder sterkest med skuespillerparet er nok de to
Trinity-filmene[klargjør] som de spilte inn på begynnelsen av
1970-tallet.[trenger referanse] 18 filmer spilte de inn sammen. De to har blitt
kåret til tidenes filmpar, og hadde stor suksess sammen i Europa. De slo ikke
helt i gjennom i USA på grunn av Spencers mangel på amerikansk aksent.[trenger
referanse] Dette førte til at han ble dubbet i mange av sine filmer. Utenom
Trinity-filmene hadde Hill og Spencer stor suksess med filmer som Odds and
Evens, Crimebusters og Miami Supercops. Bud Spencer medvirket i 51 filmer, 6 av
dem som Carlo Pedersoli og 45 som Bud Spencer.



https://no.wikipedia.org/wiki/Spania

Spania (spansk: España), offisielt Kongeriket Spania (spansk: Reino de España)
er et land på Den iberiske halvøy i Sør-Europa. Landet grenser i nord mot
Andorra og Frankrike, i sør mot Gibraltar og Middelhavet, og i vest mot
Portugal. Spanias hovedstad er Madrid. Det høyeste fjellet i Spania er det
vulkanske Teide (3 717 moh.), som ligger på Tenerife. Det spanske kongedømmet
omfatter også øygruppen Balearene (bl.a. Menorca, Mallorca og Ibiza (Eivissa) i
Middelhavet), Kanariøyene (i Atlanterhavet) og La Isla Perejil (i Middelhavet).
Byene Ceuta og Melilla er eksklaver som grenser mot Marokko. Spania har også
suverenitet over eksklaven Llívia som tilhører Catalonia, men som ligger
omsluttet av Frankrike, øst for Andorra.

Spania ligger i Vest-Europa og omfatter størstedelen av Den iberiske halvøy, i
tillegg til to øygrupper (Kanariøyene i Atlanterhavet og Balearene i
Middelhavet) og to byer (Ceuta og Melilla) i det nordlige Afrika.

I utstrekning er Spania det fjerde største landet i Europa, etter Russland,
Ukraina og Frankrike, og det nest største i Den europeiske union. Landområdet er
på 505 955 km².

Spanias fysiske grenser er de følgende: Portugal og Atlanterhavet i vest,
Middelhavet i øst, Gibraltarstredet i sør og Pyreneene og Frankrike, sammen med
Biscayabukta og Det kantabriske hav, i nord.

Det spanske landområdet rager i gjennomsnitt 660 moh. og er dermed det nest
høyeste landet i Europa – etter Sveits. De sentrale deler av Spania omfatter
mesetaen som ligger mellom 600 og 1 200 moh.

Spania har 47 265 321 innbyggere (2012 estimat), og landet har en årlig
befolkningsvekst på 0,73 %.

Den overveldende majoriteten av innbyggerne i Spania definerer seg som
spanjoler, selv om mange har en sterk regional tilhørighet. Området som i dag er
Spania har opp igjennom historien blitt bebodd av blant annet keltere, iberere,
gotere og maurere, og dagens spanjoler har derfor en blandet etnisk opprinnelse.
Castillas politiske dominans har medført en tilsvarende kulturell kastiljansk
dominans i Spania, men spesielt i Catalonia har mange en klar regional
identitet.

Nord i Spania bor baskerne, omtrent 2,7 millioner i antall. Denne folkegruppens
opprinnelse er ukjent, og språket baskisk har intet slektskap til andre
europeiske språk. I Galicia i nordvest bor galicierne, som er av keltisk opphav.
Den opprinnelige befolkningen på Kanariøyene er av afrikansk opphav, for det
meste berbisk. Spania har også en sigøynerbefolkning på et par hundre tusen.
Spanias sigøynere kan deles inn i undergruppene gitanos og hungaros, der
førstnevnte bor sør i landet og er assimilert inn i det spanske samfunnet, mens
sistnevnte holder til i nord og i mindre grad er vellykket integrert.

De tidligste beboerne på Den iberiske halvøy var ibererne. Ibererne utgjorde
sammen med baskerne befolkningen i det som senere skulle bli Spania, frem til
keltere innvandret og etterhvert overtok halvøyen fra det 8. århundre f.Kr.
Senere ble Iberia kolonisert av både grekere og kartagenere.

Romerne erobret Iberia fra Kartago under den andre puniske krig. Spania ble da
en del av Romerriket og ble gjort om til den romerske provinsen Hispania.
Hispania ble en viktig romersk provins, bl.a. var Seneca, Trajan og Hadrian
herfra.

Fra 716 til begynnelsen av 1200-tallet var Spania i hovedsak styrt av de
muslimske maurerne. Den muslimske invasjonen begynte i 711, og i løpet av få år
hadde maurerne erobret mesteparten av Iberia.

Prosessen med å ta tilbake halvøya for de kristne (Reconquista) begynte på
1000-tallet, men det var ikke før i 1492 at det siste muslimske området,
Granada, ble erobret av de kristne.

Spania ble et forent land da Ferdinand II av Aragón og Isabella I av Castilla
etablerte en personalunion i 1479. Sammenslutningen førte til at man etablerte
den spanske inkvisisjonen og til at jødene ble drevet ut av landet i 1492.

På 1500-tallet, under bl.a. keiser Karl V, ekspanderte Spania som en stor
kolonialmakt og la under seg store områder i Amerika. På 1600-tallet fikk man
konkurranse fra blant andre Nederland og England. I perioden 1811-24 erklærte
alle de spanske koloniene i Sør-Amerika seg som selvstendige, noe som krympet
imperiet betraktelig. Den spansk-amerikanske krigen i 1898 førte til at Spania
mistet sine siste kolonier i Karibien og på Filippinene.

Den spanske borgerkrigen begynte i 1936, da den nasjonalistiske Francisco Franco
gjorde opprør mot den sittende regjeringen i den såkalte andre spanske
republikk. Med hjelp fra de andre fascistlandene, Tyskland og Italia, vant
nasjonalistene borgerkrigen.

Etter at borgerkrigen var over i 1939, styrte Franco Spania frem til han døde
20. november 1975. Franco hadde utpekt prins Juan Carlos til sin etterfølger, og
den nye kongen åpnet for demokratiske reformer. Det ble holdt parlamentsvalg i
juni 1977, hvor UCD ble det største partiet, og Adolfo Suárez var statsminister
frem til 1981, da hans partifelle Leopoldo Calvo-Sotelo overtok. I 1982 vant
partiet PSOE, og Felipe González ble landets nye statsminister. Samme år ble
Spania medlem av NATO. Fire år senere ble landet medlem av Det europeiske
fellesskap. Ved valget i 1996 vant det høyreorienterte partiet PP (Partido
Popular), som ble ledet av José María Aznar. Ved valget i mars 2004 ble José
Luis Rodríguez Zapatero fra sosialistpartiet PSOE valgt til Spanias nye
statsminister. Han satt til 2011, da Mariano Rajoy fra PP overtok
statsministerposten.

Det spanske parlamentet kalles Cortes Generales og har to kamre, Congreso de los
Diputados med 350 medlemmer og Senatet med 259 medlemmer. Parlamentet er
lovgivende makt og godkjenner regjeringen.

Den spanske regjeringen kalles Consejo de Ministros, og ledes av en
«regjeringspresident» (vanligvis omtalt som statsminister). Statsministeren
trenger flertall i parlamentet, men utnevnes formelt sett av kongen. Siden 21.
desember 2011 har Mariano Rajoy fra Partido Popular hatt vervet som
statsminister.

Administrativt er Spania delt i 50 provinser, gruppert i 17 autonome regioner og
2 autonome byer med stor selvråderett.

Spania består av 17 autonome regioner (comunidades autónomas) og 2 autonome byer
(ciudades autónomas); Ceuta og Melilla).

Den spanske konstitusjonen anerkjenner historiske nasjonaliteter, men gir dem
ikke spesiell status. Navarra og Baskerland har spesielle skattesystem.

Viktige importvarer er maskiner, olje, jordbruksprodukter og transportutstyr.
Viktige eksportvarer er blant annet maskiner og transportutstyr. Viktige
handelspartnere er Italia, Frankrike og Tyskland.

Spania har satset sterkt på vannkraft, og har store produksjonsanlegg for
vannkraft i fjellområdene. Siden 1960-tallet har det skjedd en overgang i
energiforsyningene fra kull til petroleum. Spania produserer cirka 28 % av sitt
eget forbruk av energi, og importen av råolje har lenge vært en belastning for
utenriksøkonomien. Spania importerte 57 millioner tonn naturgass og 14 millioner
tonn med olje fra Norge i 1996.



https://no.wikipedia.org/wiki/Kaptein_Sabeltann

Kaptein Sabeltann er en oppdiktet sjørøverskikkelse skapt av den norske
låtskriveren og forfatteren Terje Formoe i 1989 til en sommerforestilling i
Kristiansand Dyrepark året etter. Musikken fra forestillingen ble særlig populær
i 1992 og 1993, og det har siden kommet flere teaterforestillinger og
barneplater, en mengde bøker, blader filmer og andre spin-off-produkter med
kaptein Sabeltann og skikkelsene fra fortellingene, deriblant den animerte
kinofilmen Kaptein Sabeltann (2003) og TV-serien Kaptein Sabeltann - Kongen på
havet. Kaptein Sabeltann er en kommersiell suksess innenfor familieunderholdning

Barne- og familieforestillingen «Kaptein Sabeltann og skatten i Kjuttaviga» ble
skrevet i 1989 og første gang spilt i Dyreparken i Kristiansand 9. juli 1990.
Den første forestillingen var en suksess,[trenger referanse] og ble spilt fra
1990 til og med sommeren 1993. I 1990 og 1991 ble forestillingen spilt på
dagtid, utenom en test-forestilling i 1991 som ble spilt på kveldstid. Sesongen
etter, i 1992 ble det bestemt at forestillingene skulle spilles på kveldstid,
med sommernettene og naturområdet rundt Kjuttaviga amfiteater som rekvisitter.

Det har vært forestillinger nesten hvert år siden, blant annet oppfølgeren
«Kaptein Sabeltann og hemmeligheten i Kjuttaviga» som kom i 1994. Terje Fomoe
ble tildelt en Spellemannpris for musikken. Dette var også første forestilling
hvor Sabeltanns skute Den Sorte Dame ble brukt.

Allerede i 1994 hadde Terje Formoe planer om en helaftens forestilling i
sesongen 1995, men dette ble ikke noe av da det i 1995 ble brudd mellom
Dyreparken og Terje Formoe. Forestillingen Kaptein Sabeltann og hemmeligheten i
Kjuttaviga ble spilt en sesong på Hvalstrand i Asker med tittelen Kaptein
Sabeltann og Grusomme Gabriels Skatt, side. «Kjuttaviga» er bukta i Kristiansand
Dyrepark hvor forestillingene var spilt tidligere. Året etter var
Sabeltann-forestillingene tilbake i Kristiansand, denne gang med den første
helaftens forestillingen, Kaptein Sabeltann og jakten på den magiske diamant.
Denne ble spilt sesongene 1996 og 1997. I sesongene 1998 og 1999 ble de to
første forestillingene slått sammen til en helaftens forestilling, under navnet
Kaptein Sabeltann og skatten i Kjuttaviga. Dette var en idé Terje Formoe hadde
allerede i 1994.

Dette var siste gang de fleste skuespillerne som hadde vært med siden starten i
1990, var med, inkludert Terje Formoe som etter sesongen 1999 sluttet å spille
rollen som kaptein Sabeltann. I 2000 hadde forestillingen Kaptein Sabeltann og
den forheksede øya urpremiere. Denne gang hadde Svein Roger Karlsen rollen som
kaptein Sabeltann, en rolle han spilte til og med sesongen 2009. Denne
forestillingen ble også vist sommeren 2001. Samme år gikk Formoes personlige
instruktør, venn og skuespiller, Svein Haagensen bort. Haagensen hadde vært med
fra starten i 1990 i rollen som blant andre sjømannen Ruben og jungelfyrsten
Maga Kahn.

I sesongene 2002 og 2003 ble Kaptein Sabeltann og jakten på den magiske diamant
satt opp på nytt. I 2003 ble det også utgitt en animasjonsfilm med Kaptein
Sabeltann. Manuset til denne filmen bygget delvis på de to første
forestillingene. I sesongene 2004 til og med 2006 ble forestillingen Kaptein
Sabeltann og grusomme Gabriels skatt. Denne forestillingen bygget delvis på
manuset til animasjonsfilmen, og var en stor suksess. 9. juli 2007 var det også
en relansering av forestillingen «Kaptein Sabeltann og den forheksede øya», som
tidligere hadde blitt vist i 2000 og 2001. I alt 62 500 billetter ble lagt ut
for salg, hvorav 58 000 ble forhåndssolgt. Forestillingen ble også fremført i
2008 og ble vist for siste gang i 2009. Etter sesongen i 2009 sluttet også
Ingolf Karinen. Han hadde da spilt Pelle Pirat i 19 år, og var frem til da den
eneste skuespilleren som hadde vært med sammenhengende siden starten i 1990. I
2010 ble det kjent at Kyrre Haugen Sydness skal overta rollen som kaptein
Sabeltann etter Svein Roger Karlsen.

I 2010 ble forestillingen «Kaptein Sabeltann og grusomme Gabriels skatt» (spilt
i 2004, 2005 og 2006) nok en gang spilt, men denne gangen var det Terje Formoe
som spilte Sabeltann for første gang siden sommeren 1999. Formoe uttalte at
dette var siste gang han kom til å spille kaptein Sabeltann. I 2011 var det
urpremiere på forestillingen «Kaptein Sabeltann og havets hemmelighet». Denne
forestillingen er en fortsettelse av Kaptein Sabeltann og grusomme Gabriels
skatt og Kaptein Sabeltann og den forheksede øya.

I perioden 1990 til 2008 har det kun blitt avlyst fire forestillinger på grunn
av regn, tre ganger i 1992, og 12. juli 1993.

I Kristiansand Dyrepark er det i tillegg til amfiscenen der
Sabeltann-forestillingene blir vist, bygd opp en liten «karibisk
sjørøverlandsby», en kulisseby med småbutikker og kiosker, kalt «Kaptein
Sabeltanns verden», og et bryggeanlegg med sjørøverskutene «Den sorte dame» og
«Grevinnen».

Terje Formoe har diktet fritt i fortellingene om kaptein Sabeltann og lånt
kjente elementer fra den internasjonale populærkulturen om pirater fra Karibia.
Forfatteren har nok også hentet inspirasjon til Sabeltann og den idylliske
«Kjuttaviga» fra forhold som gjaldt i kapertida på Sørlandet. Siden er «Kaptein
Sabeltanns verden» blitt utvidet med eksotiske innslag som palmeøyer,
krokodiller, hekser, trollmenn og borger.

Formoe har sagt at han ikke har tenkt verken på Thorbjørn Egners viseskikkelse
«Kaptein Sorte Bill» eller den kjente rollefiguren «Kaptein Krok» fra
barnebøkene og filmene om «Peter Pan», selv om likheten mellom disse sjørøverne
er slående. På tilsvarende vis har det også vært andre piratskikkelser og
sjørøverkapteiner i norsk barneunderholdning, skikkelser som delvis kan ha blitt
påvirket av suksessen til kaptein Sabeltann, selv om disse figurene er langt
mindre kjent. Blant disse er «Kaptein Kårdespiss» og «Kaptein Krabbeklo»,
teatersjørøvere fra henholdsvis Molde og Stavern, samt «Kaptein Stålbein» fra
Vormsund. En musikkgruppe fra Østfold har også hatt show med «Kaptein Rødskjegg
og sjørøverne». Rødskjegg, eller på italiensk Barbarossa, er for øvrig et
legendarisk piratnavn som opprinnelig var kallenavn på den tyrkiske kaperen Aruj
(1474 – 1518).

Historiene om kaptein Sabeltann og musikken fra forestillingene regnes av mange
som lett tilgjengelig underholdning uten dypere mening eller betydelig originale
påfunn. Selv om Sabeltann-produktene er populære, har fenomenet derfor fått lite
oppmerksomhet fra kritikere og fagfolk som er opptatt av barnekultur.

Kaptein Sabeltann er en av de største økonomiske suksessene når det gjelder
underholdning for barn i Norge. Omsetningen i aksjeselskapet Kaptein Sabeltann
AS, der Terje Formoe er eier, daglig leder og styreleder, var i 2005 på nesten
sju millioner kroner og resultatet nesten to millioner. I 2006 var omsetningen
8,6 millioner og resultatet 3,4 millioner. Formoe er også styremedlem i
Piratprodukter AS, der han eier 51 prosent av aksjene. Selskapet hadde over 25
millioner kroner i omsetning i 2006 og et resultat på halvannen million. I 2008
er også selskapet Sabeltannprodukter AS blitt en del av Formoes
forretningssfære.

Den første utgivelsen om Sabeltann var singelen Sanger fra musikkspillet:
Kaptein Sabeltann og skatten i Kjuttaviga, utgitt i 1990, og inneholdt
«Sjørøverne kommer» og «Pinkys sang», begge sunget av Formoe. Den første CD-en
med musikk fra forestillingen om Kaptein Sabeltann kom i 1991, og var Kaptein
Sabeltann og skatten i Kjuttaviga, kombinert musikk-CD og lydbok. Det er siden
blitt utgitt en rekke CD-er med fortellinger og musikk fra forestillingene. Den
første boka, Kaptein Sabeltann og gutten som ville bli sjørøver, kom i 1993.
Samme år kom også den første videofilmen fra forestillingen. Det er etter det
kommet flere videofilmer, DVD-er, samt en mengde bøker og blader, mange
illustrert av tegneren Egil Nyhus. Tegnefilmen Kaptein Sabeltann, i regi av Stig
Bergqvist, kom i 2003. Med en pris på 41,5 millioner kroner er den en av Norges
mest påkostede filmer noensinne. Den hadde premiere i 65 norske byer samtidig.

Kaptein Sabeltann er en kommersiell suksess innen underholdning for barn i
Norge, og blant de aller største blant det som også er laget i Norge. Formoe
skriver stadig nye fortellinger, ofte i samarbeid med andre. Det selges også en
stor mengde spinoff-produkter som blir knyttet til Kaptein Sabeltann-figurene,
som leker, sengetøy, Sabeltann-is, Sabeltann-brød og Sabeltann-tran.

Sabeltann er registrert som varemerke på forskjellige språk, men har i liten
grad slått an i utlandet. Blant annet er et par bøker kommet ut i Sverige, og
tegnefilmen ble utgitt på DVD i USA i mars 2007 under tittelen «Captain
Sabertooth».



https://no.wikipedia.org/wiki/F%C3%B8dselsnummer

Et fødselsnummer er et ellevesifret registreringsnummer som tildeles av den
norske stat til alle landets innbyggere. Nummeret skiller enkeltpersoner fra
hverandre, men kan ikke brukes til å autentisere at en person er den de påstår
de er. Fødselsnummer ble innført i 1964 og administreres av Skatteetaten. Alle
som er bosatt i Norge og innført i folkeregisteret har enten et fødselsnummer
eller et D-nummer.

Ifølge personopplysningsloven kan fødselsnummer kun brukes når det er saklig
behov og når det er umulig å oppnå tilfredsstillende identifikasjon ved bruk av
andre metoder, som for eksempel navn, adresse, fødselsdato, medlems- eller
kundenummer.

En vanlig feil er å blande fødselsnummer med personnummer, personnummer er
navnet på de fem siste sifrene i det ellevesifrede tallet fødselsnummer.

Et fødselsnummer består av elleve sifre fordelt på to hoveddeler: fødselsdato
(seks sifre) og personnummer (fem sifre).

For individsifre kan altså nummerserien 900–999 benyttes både for personer født
i perioden 1940–1999 og for personer født i perioden 2000–2039. Dette er gjort
fordi prognoser for innvandring antyder at nummerserien 000–499 ikke vil være
tilstrekkelig selv om år 1999 er passert. Personer som er født i 2000 eller
senere kan på sin side tildeles ledige numre i serien 500–749 siden det neppe
vil bli noen tilvekst i befolkningen av personer født i perioden 1855–1899. I
den nye inndelingen ligger også at fødselsnummersystemet må omlegges senest år
2039, mot tidligere senest år 2054. Dette kan bli fremskyndet ytterligere, da
det diskuteres en felles oppbygning av identitetsnummer for landene i EU og EØS,
hvor man blant annet forventer at det kan bli innført åttesifret fødselsdato for
å unngå problemer med århundreskiftet.

Hvert av kontrollsifrene er en sjekksum beregnet ut fra de foregående sifrene.
Hvert av sifrene foran multipliseres med hvert sitt tall, og resultatene legges
sammen og deles på 11. Kontrollsifferet er da 11 minus resten av den siste
divisjonen, med ett unntak: dersom resten er 0 og man ender opp med 11 − 0 er
kontrollsifferet 0, og ikke 11. Hvis de 9 første sifrene av et fødselsnummer er
d1 d2 m1 m2 å1 å2 i1 i2 i3, er første kontrollsiffer:

Når en innvandret person skal få tildelt fødselsnummer, gis det ofte først et
midlertidig D-nummer. D-en kommer av at systemet opprinnelig var knyttet til
utenlandske og utenlandsboende sjøfolk på norske skip: Direktoratet for sjømenn.
For utlendinger som har lovlig opphold i Norge brukes dette i forbindelse med
skatt og offentlige tjenester. Mange utlendinger, særlig fra Sverige og Danmark,
arbeider en periode i Norge og trenger et nummer.

Et H-nummer er et hjelpenummer, en virksomhetsintern, unik identifikasjon av en
person som ikke har fødselsnummer eller D-nummer eller hvor dette er ukjent.
Slike numre brukes blant annet innen helsevesenet i elektroniske
pasientjournaler.

Helsevesenet har behov for unikt å identifisere pasienter som ikke har et kjent
fødselsnummer eller D-nummer. Bruk av elektronisk kommunikasjon mellom
virksomheter medfører at standarden for virksomhetsinterne H-nummer ikke er
tjenlig. Nasjonal IKT som er spesialisthelsetjenesten sitt samarbeidsorgan for
IKT har derfor bedt Norsk Helsenett SF om å utvikle og forvalte et nytt konsept
for hjelpenummer til bruk for hele helsevesenet og deres samarbeidspartnere.

KITH har utarbeidet forslag til en oppdatert standard for felles hjelpenummer
(FH-nummer) til bruk på tvers av virksomheter. Denne var ute på høring i
november 2009 og ble publisert som standard 18.januar 2010. Algoritmen er
ellevesifret med to kontrollsiffer, som i ordinære fødselsnummer, men med første
siffer 8 eller 9. De resterende sifrene (posisjon to til ni) skal være et
tilfeldig valgt nummer. Nummeret skal ikke være informasjonsbærende og vil
derfor i motsetning til fødselsnummeret ikke vise fødselsdato, kjønn eller i
hvilken rekkefølge nummeret er tildelt. Denne algoritmen vil gi ca. 160
millioner tilgjengelige nummer.

Mange andre land har også tilsvarende nummer. Sverige har Personnummer (de fire
siste sifrene heter födelsenummer, Norge kopierte dette men blandet sammen dem),
Danmark har CPR-nummer, Finland har Personbeteckning, Storbritannia har National
Insurance number, USA har Social Security number, Island har Kennitala, Italia
har Codice fiscale, og så videre.

Sammenlignet med andre land i Skandinavia, brukes fødselsnummer i Norge både som
en identifikator og autentikator. I land som Sverige og Island er dette fritt
tilgjengelig informasjon, og i Sverige brukes det i stede et nasjonalt ID kort
for å bekrefte en identitet. NorSIS advarer mot å oppgi fødselsnummer når man
handler på nettet.



https://no.wikipedia.org/wiki/Cristiano_Ronaldo

Cristiano Ronaldo dos Santos Aveiro (født 5. februar 1985 i Funchal på Madeira i
Portugal) er en portugisisk fotballspiller. Ronaldo spiller på Real Madrid og på
det portugisiske landslaget som kaptein. Han spiller hovedsakelig ving, og kan
benyttes på begge kanter. Han har også til tider spilt sentralt som offensiv
midtbanespiller eller hengende spiss. Ronaldo regnes av mange som en av verdens
beste spillere. Cristiano Ronaldo vant Gullballen (Årets spiller i Europa) for
2008 og ble dermed den fjerde Manchester United-spilleren som ble tildelt denne
utmerkelsen – de tre første var Denis Law, Bobby Charlton og George Best. Han
ble kåret til FIFA World Player of the Year (Årets spiller i verden) i 2008, og
ble tildelt Gullballen (FIFA Ballon d'Or) for 2013, 2014 og 2016.

Ronaldo begynte å spille fotball som fireåring. Favorittlaget som gutt var
Benfica, selv om han senere kom til å spille for hovedrivalen Sporting. Ronaldos
første klubb var Andorinha, med faren José på sidelinjen. Allerede som tiåring
hadde Ronaldo i 1995 fått rykte på seg i Portugal som en mulig kommende
storspiller. De to lokale storklubbene CS Marítimo and CD Nacional ønsket derfor
begge å knytte Ronaldo til seg. Marítimo var i utgangspunktet det største av de
to, men etter at de misset et viktig møte med Andorinha-treneren ble det
Nacional som ble Ronaldos nye klubb. Ronaldo gjorde det bra i Nacional, og ble
invitert på prøvespill i Sporting. Prøvespillet gikk såpass bra at han ble kjøpt
av hovedstadsklubben som trettenåring for en overgangssum på litt over 15 000
kroner.

Ungdomslaget til Sporting holdt til ved anlegget Alcochete, der Ronaldo fikk
førsteklasses muligheter til å utvikle seg som fotballspiller. Likevel var den
første tiden i Lisboa tung for unggutten, da Ronaldo ble mobbet av lagkameratene
for Madeira-dialekten sin. Moren til Ronaldo måtte ved én anledning flys over
fra Madeira for å bøte på hjemlengselen til Ronaldo. Ting gikk seg imidlertid
til etterhvert som gutten ble eldre. Ronaldo gjorde det bra på U17-landslaget,
og som 16-åring ble han den første spilleren i klubbens historie som i samme
sesong spilte for både gutter-16, gutter-17, gutter-18, reservelaget og
førstelaget. I september 2002 fikk han også sin debut i Mesterligaen i en kamp
mot Inter Milano.

Sommeren 2003 spilte Manchester United treningskamp mot Sporting Lisboa. Atten
år gamle Ronaldo imponerte stort, og Uniteds spillere oppfordret manager Sir
Alex Ferguson til å kjøpe unggutten. Ferguson hadde fulgt Ronaldo i flere år, og
etter David Beckhams overgang til Real Madrid trengte United en ny høyrekant.
Andre storklubber som AC Milan og Juventus var også interessert i den
talentfulle vingen, men United handlet raskest og fikk skaffet seg Ronaldos
underskrift bare én uke senere. Ronaldo gikk da opp i lønn fra drøye 3000 kroner
i uken i Portugal til over 300 000 i uken i Manchester. Overgangssummen var på
ca. 135 millioner kroner.

I Manchester United fikk Ronaldo drakt nummer syv av manager Ferguson, en trøye
som tidligere hadde tilhørt United-helter som George Best, Bryan Robson, Eric
Cantona og David Beckham. Ronaldo har senere avslørt at han egentlig ikke ønsket
denne, men at han ikke turte å krangle med Ferguson om draktvalget.

Ronaldo fikk sin debut i en hjemmekamp mot Bolton i august 2003 som innbytter i
det sekstiende minutt, og imponerte raskt publikum på Old Trafford. I september
møtte United Arsenal i Manchester, og i spillertunnelen kokte det over for flere
spillere etter kampen i det som ble kjent som «slaget om Old Trafford». Ronaldo
var innblandet i bråket, og ble bøtelagt 50 000 kroner av FA, og gitt en kraftig
advarsel. Høstsesongen viste seg etter hvert å bli noe dårligere enn forventet,
men Ronaldo fulgte opp den lovende debuten med en fantastisk vårsesong. I sin
første sesong i Manchester scoret Ronaldo åtte mål på 39 kamper, inkludert
åpningsmålet i FA-cupfinalen mot Millwall. Innsatsen gjorde at han ble kåret av
klubben til sesongens beste spiller i 2003-04.

2004/05-sesongen ble en nedtur for Ronaldo, men gode takter på slutten av
sesongen gjorde at han endte opp med ni mål på 50 kamper. Blant høydepunktene
var to mål i Uniteds sterke 4-2 seier borte mot Arsenal i februar, der han på
egenhånd snudde kampen på fire minutter. Serien endte i skuffelse for Ronaldo og
United, som havnet på tredjeplass hele 18 poeng bak gullvinner Chelsea. I
FA-cupfinalen mot Arsenal spilte Ronaldo en god kamp og gjorde jobben sin i
straffesparkkonkurransen, men på grunn av bommen til Paul Scholes trakk
Londonlaget det lengste strået.

Neste sesong ble nok en gang en blandet opplevelse for Ronaldo. I oktober 2005
ble han arrestert av politiet, etter at en kvinne beskyldte ham å ha voldtatt
henne på et hotellrom. Ronaldo nektet for anklagene, og fikk hele tiden full
støtte fra klubben, spesielt av assistentmanager Carlos Queiroz. Måneden etter
ble saken droppet, etter at Scotland Yards etterforskning kom fram til at det
ikke fantes bevis for den påståtte voldtekten.

Voldtekstanklagene i kombinasjon med farens død gjorde at Ronaldo hadde en tøff
periode før jul 2005, men han slo tilbake med full kraft på nyåret 2006. I
februar scoret Ronaldo seks mål på fem kamper, inkludert ett i Carling
Cup-finalen. Ronaldos tredje sesong i Manchester endte med at han for første
gang nådde et tosifret antall scoringer i løpet av en sesong i United-trøya, med
totalt 12 mål. I 2005 kåret også fotballfans fra hele verden Ronaldo til FIFPro
Special Young Player of the Year.

Under fotball-VM sommeren 2006 bidro Ronaldo til at lagkameraten Wayne Rooney
ble utvist i oppgjøret mellom England og Portugal. Dette gjorde Ronaldo til et
hatobjekt i England, og det ble spekulert i om Ronaldo ville gå til en
utenlandsk klubb. Ronaldo ønsket å forlate klubben, og den spanske klubben
Valencia jaktet ham. Samtidig uttalte Ronaldo at han ønsket å spille for Real
Madrid. Overgangsryktene løp imidlertid ut i sanden, og da Ronaldo spilte sin
første kamp på engelsk jord igjen fikk han en varm velkomst av Manchester
Uniteds tilhengere. Før første hjemmekamp på Old Trafford oppfordret også Rooney
klubbens fans om å legge VM bak seg, og en Ronaldo i storform fikk fansens fulle
støtte under 3-0-seieren mot Sevilla, der han scoret på et av sine
karakteristiske frispark.

Allerede i første seriekamp mot Fulham viste Ronaldo og United at de mente alvor
med planene om å ta seriegull. Ronaldo scoret ett mål i en sterk 5-1-seier, og
alt uvennskap mellom Rooney og Ronaldo var glemt da Rooney uttalte til mediene
etter kampen at «folk sier så mye uten at de kjenner oss. Jeg mener Cristiano
var briljant i dag, og han scoret et flott mål». Ronaldo var i god form utover
høsten, og etter 3-0-seieren over Portsmouth i november fikk han kjempeskryt av
Alex Ferguson etter frisparkperlen i kampen som markerte Fergusons
tyveårsjubileum som United-manager. I slutten av november lå United omtrent likt
med Chelsea i toppen av tabellen, og en selvsikker Ronaldo hadde stor tro på
United-triumf. «Jeg tror faktisk vi er kapable til å vinne alt – både serien,
FA-cupen og Mesterligaen» uttalte han til engelsk presse.

I desember var Ronaldo innblandet i en kontrovers, etter at han gikk overende i
straffefeltet uten at Middlesbrough-keeper Mark Schwarzer hadde vært nær ham.
Alex Ferguson støttet Ronaldo og mente at straffen var klar, mens Middlesbroughs
manager Gareth Southgate gikk langt i å antyde at Ronaldo hadde for vane å
filme. Ronaldo fikk mye kritikk i pressen i dagene etter kampen, som endte i
seier 2-1 til United. Tre dager senere gikk Ferguson til motangrep mot Ronaldos
kritikere, og mente at anklagene om filming var en lenge planlagt kampanje fra
avisenes side som hevn for hendelsen under VM.

To mål av Ronaldo i seieren mot Aston Villa på lille julaften gjorde at United
toppet tabellen før jul, og Ferguson uttalte etter kampen at «Ronaldo var
fantastisk. Han har en strålende sesong». Ronaldo ble kåret til Premier Leagues
beste spiller både i november og desember. Ronaldos storspill satte fart i
overgangsryktene igjen, og Real Madrid var villig til å bla opp 330 millioner
kroner for å sikre seg portugiserens underskrift. Juventus ville bytte bort
Gianluigi Buffon for å få Ronaldo, samtidig som også Barcelona meldte at de
ønsket ham. United-direktør David Gill var imidlertid klar på at Ronaldo ikke
var til salgs.

Resten av sesongen var Ronaldo i knallform. Etter at en sprudlende Ronaldo hadde
ledet United til seier 4-0 på White Hart Lane var det seks poeng ned til
utfordrer Chelsea, og i slutten av februar økte forspranget til ni poeng etter
at Ronaldo avgjorde kampen mot Fulham to minutter før full tid etter et
fantastisk raid opp venstrekanten. De siste månedene i sesongen 2006/07 var
egentlig United aldri truet, og vant tilslutt serien med seks poeng. Ronaldo
hadde en kjempesesong med 17 ligamål, og ble første spiller siden Andy Gray i
1977 som ble kåret til både PFA Player of the Year og PFA Young Player of the
Year i samme sesong.

Sesongen 2007/08 startet svakt for United. I bortekampen mot Portsmouth ble
Ronaldo utvist etter å ha skallet til vertenes Richard Hughes, noe som førte til
at han ble utestengt i tre kamper. I september ble også en pinlig affære avslørt
i sladrepressen, da fem luksusprostituerte solgte historien om hvordan de deltok
i en orgie med Ronaldo og de to lagkameratene Nani og Anderson til den britiske
avisen News of the World.

Utover i 2007/08 tok spillet seg opp både for Ronaldo og United. Rundt
årsskiftet kjempet United i toppen mot Arsenal, og hadde grep om ligaledelsen
før møtet med West Ham. Ronaldo scoret 1-0-målet etter et kvarter, men ble
syndebukk da han bommet på straffe i andre omgang slik at West-Ham kunne snu
kampen til seier 2-1 i sluttminuttene. Ronaldo tok imidlertid hevn like etterpå,
da han scoret hattrick hjemme mot Newcastle i en imponerende 6-0-seier. Dette
var Ronaldos første hattrick i United, og førte United opp på tabelltopp igjen.
Senere i januar avgjorde Ronaldo bortekampen mot Reading etter et raid fra midt
på egen banehalvdel. Da var Ronaldo oppe i 23 mål i 2007/08-sesongen, og avisen
begynte å spekulere i om 22-åringen kunne klare å slå Ruud van Nistelrooys
United-rekord fra 2002/03 med 46 scoringer. Senere i januar sendte Ronaldo
Tottenham ut av FA-cupen med to mål, før to mål mot Portsmouth gjorde at United
gjenvant serieledelsen fra Arsenal. Ronaldos andre mål var på frispark fra 25
meter, og Ronaldo selv bare ristet på hodet da ballen føk inn. «Det må være det
beste frisparket jeg har sett i eliteserien. Ingen keeper i verden hadde tatt
den», sa manager Alex Ferguson etter kampen.

I starten av mars sendte Ronaldo United videre til kvartfinalen i Mesterligaen
etter å ha scoret kampens eneste mål hjemme mot Lyon. Få dager etterpå uttalte
Ronaldo i media at United var kapable til å vinne både serie, FA-cup og
europacup. Treble-drømmen ble imidlertid knust etter hjemmetapet mot Portsmouth
i cupen. Ferguson var rasende på dommer Martin Atkinson etter det han mente var
stygt spill mot Ronaldo. Ronaldo selv var enig med Ferguson. «Dommerne beskytter
ikke spillere med ferdigheter. Når jeg tenker på hva som skjedde med
Arsenal-spilleren blir jeg redd for å gjøre annerledes ting. Noen spillere gjør
uforståelige forseelser og dommerne beskytter forsvarerne, ikke de med
ferdigheter! Det er veldig skuffende og jeg tenker mye på å endre min
spillestil», uttalte Ronaldo etter kampen, og refererte til hvordan Arsenals
kroatiske spiller Eduardo da Silva tidligere i sesongen var blitt langtidsskadet
etter en stygg takling. United var imidlertid fortsatt med i kampen om
seriegullet, og i midten av mars tok igjen United serieledelsen fra Arsenal
etter at Ronaldo reddet tre poeng i kampen mot Derby. Etter to Ronaldo-mål
(deriblant en ny frispark-perle) mot Bolton uken etter fikk United en luke på
tre poeng ned til Arsenal og fem poeng til Chelsea. Ronaldos scoringsform
fortsatte med ett mål i 3-0-seieren mot Liverpool, mens han i neste runde åpnet
scoringsballet med en hælspark-scoring mot Aston Villa i en kamp United vant
4-0. Ved inngangen til april lå United seks poeng foran Chelsea på annenplass.

I kvartfinalen i Mesterligaen åpnet United med seier 2-0 borte mot Roma, og med
mål av Ronaldo og Wayne Rooney var United i praksis videre allerede etter første
kamp. Ronaldo scoret Uniteds åpningsmål med hodet, og uttalte etter kampen at
«jeg må se målet på TV, for jeg ble fortalt at det var bra. Jeg husker det ikke,
og klarte ikke nyte det, siden jeg ble litt skadet da skjedde». «En fantastisk
heading. Han minnet om meg. Jeg var jo spiss», spøkte en storfornøyd Sir Alex
Ferguson på den påfølgende pressekonferansen. Ronaldo fikk imidlertid kritikk
fra Roma-leiren etter kampen, og Roma-spilleren David Pizarro hevdet at «selv om
han er en fantastisk spiller, er han arrogant. Han gjør mye ondskapsfullt på
banen».

I midten av april var det duket for et gigantoppgjør på Old Trafford da Arsenal
kom på besøk. Arsenal tok ledelsen etter et mål av Emmanuel Adebayor, men United
utlignet da Ronaldo scoret på straffespark etter en hands av William Gallas. 18
minutter før slutt fikk United frispark i en farlig situasjon, og mens Arsenal
fokuserte på Ronaldo tok lagkamerat Owen Hargreaves frisparket og avgjorde
kampen ved å sette det i mål.

I Champions League-semifinalen åpnet United borte mot Barcelona. United fikk
straffespark etter ett og et halvt minutt, men den vanligvis så sikre Ronaldo
bommet. Bommen så imidlertid ikke ut til å ødelegge selvtilliten til Ronaldo, og
han sa til Sky Sports etter kampen at «dette er ikke noe problem. Jeg scorer i
Manchester i stedet». Ronaldo scoret ikke i returkampen i Manchester, men etter
mål av Paul Scholes gikk United videre til finalen med 1-0 sammenlagt.

Helgen før semifinaletriumfen tapte United mot Chelsea og ble satt under kraftig
press i Premier League. Hjemme mot West Ham gjorde imidlertid United jobben
etter Ronaldos 29. og 30. seriemål for sesongen, og med seier i siste kamp over
Wigan ville United bli seriemestere. United motsto presset, og etter mål av
Ronaldo og Ryan Giggs vant United 2-0. Ronaldo scoret sitt 31. ligamål i
serieavslutningen, og ble dermed Premier Leagues toppscorer.

I Mesterligafinalen mot Chelsea scoret Ronaldo Uniteds 1-0-mål med en heading da
oppasseren Michael Essien stod og sov. London-laget slo tilbake med en scoring
av Frank Lampard like før pause, og både annen omgang og ekstraomgangene ble
målløse. Dermed var det duket for straffesparkkonkurranse. Etter at hvert lag
hadde tatt to straffer hver var det Ronaldos tur, men skuddet endte med at
Chelsea-keeper Petr Čech reddet. Ronaldo så derfor ut til å bli den store
syndebukken, men da også Chelseas John Terry bommet på den femte og avgjørende
straffen stod lagene igjen likt. Etter tilsammen 14 straffer kom avgjørelsen da
United-keeper Edwin van der Sar reddet forsøket fra Nicolas Anelka, og United
ble igjen mestere av Europa – ni år siden sist og 40 år siden første gang.

Mot slutten av sesongen ble Ronaldo kåret til både PFA Player of the Year og
Football Writers' Association Footballer of the Year. Begge prisene vant Ronaldo
for andre år på rad. Ronaldo fikk også UEFAs gullstøvel for sine 31 seriemål.
Prisutdelingen skjedde på Ronaldos hjemøy Madeira i Portugal, etter at Ronaldo
hadde bedt om dette for å vise respekt for sin avdøde far, Diniz Aveiro.

Etter EM i fotball 2008 gikk Ronaldo ut og sa at han ønsket en overgang til den
spanske storklubben Real Madrid. Ronaldo uttalte til en portugisisk avis at
«sjansene [for en overgang] er store, men som jeg har sagt, så avhenger det ikke
av meg». Manchester United gikk raskt ut og avviste en overgang, og skrev i en
pressemelding på nettsidene sine at de ville avvise alle bud. Spekulasjoner om
en overgangssum på 800 millioner kroner sirkulerte i mediene, men Real
Madrid-president Ramon Calderon uttalte at slike beløp var totalt urealistisk.
Ryktene om en rekordovergang fortsatte, og tidlig i juli gikk United nok en gang
ut og sa at Ronaldo ikke var til salgs.

Uken etter blandet FIFA-president Sepp Blatter seg inn i overgangssaken. Blatter
uttalte at om Ronaldo ville til Real Madrid, så skulle han få lov til det. «I
fotball er det altfor mye 'moderne slaveri' hvor man kjøper spillere her og der
og sender dem et eller annet sted», sa han videre. Blatters utspill ble like
etterpå slaktet av UEFAs kommunikasjonssjef William Gaillard. Blatters utspill
fikk støtte fra Ronaldo selv, som uttalte at han var fullstendig enig med
FIFA-presidenten. Flere andre fotball-managere gikk også ut mot Blatter, men
Blatter uttalte at han ikke hadde planer om å trekke tilbake utsagnet.
Overgangsfarsen gjorde også at Ronaldo gikk fra å være helt til syndebukk blant
fansen, og i United-forumene på Internett oppfordret tusenvis av fans klubben
til å kvitte seg med portugiseren. Også under Ole Gunnar Solskjærs debut som
Uniteds reservelagstrener protesterte fansen, og hengte opp et banner med
teksten «Ronaldo slave out».

Kort tid etter gikk Ferguson nok en gang ut og sa at Ronaldo ble i United. Ramon
Calderon i Real Madrid avviste Fergusons uttalelse og hevdet at den bare var er
en del av et taktisk spill for å presse opp prisen på Ronaldo. Samtidig gikk
Tottenham-styreformann Daniel Levy hardt ut mot Ferguson og anklaget ham for
dobbeltmoral. Ferguson var nemlig på samme tid ute etter den bulgarske
Tottenham-spissen Dimitar Berbatov, og hadde garantert at bulgareren ble
United-spiller. Dette fikk Levy til å tenne på alle plugger, og i en
pressemelding skrev han at Fergusons Berbatov-garanti var «mest sannsynlig en av
de verste fornærmelsene fra en manager i Premier League til dags dato og helt
utrolig hyklersk med tanke på hva han selv har sagt i forbindelse med Cristiano
Ronaldo og Real Madrid».

. 10. juni ble klart at Manchester United hadde akseptert et tilbud fra Real
Madrid på 80 millioner pund. Det var Alex Ferguson som hadde bestemt at de
skulle takke ja til tilbudet selv.

Ronaldo spilte på flere aldersbestemte landslag. Han deltok i U17-EM i 2002, og
har også U18- og U21-kamper. Han fikk sin debut for seniorlandslaget i august
2003, da han kom på som innbytter i andre omgang mot Kasakhstan.

EM i fotball 2004 gikk på hjemmebane i Portugal. I EMs åpningkamp møtte Portugal
de antatt svakere grekerne, men på tross av ett mål av Ronaldo tapte Portugal
2-1. Tapet var svært pinlig for portugiserne, og laget ble pepet av banen hjemme
i Porto. Portugal gikk imidlertid videre etter seire mot Russland og Spania i de
to neste kampene, etter at Ronaldo hadde gjort en svært god kamp i den
avgjørende kampen mot spanjolene.

I kvartfinalen møtte Portugal England. Ronaldo og kollega Luis Figo herjet
tidvis med Englands høyreback Gary Neville, men etter ekstraomganger stod det
2-2. Etter bom av Darius Vassell og David Beckham i straffesparkkonkurransen
gikk imidlertid Portugal videre. I semifinalen ventet Nederland. Ronaldo åpnet
scoringsballet med en heading i det 26. minutt, i en kamp portugiserne vant 2-1.
I finalen ventet sensasjonslaget Hellas, og portugiserne hadde mye å hevne etter
det overraskende tapet i gruppespillet. Hellas rystet imidlertid fotball-Europa
nok en gang, og vant 1-0. Ronaldo var oppløst i tårer etter kampen, og
kritiserte måten Hellas vant på da han uttalte til pressen at «de spiller ikke
fin fotball, og scoret mål på den eneste sjansen de hadde».

Ronaldo ble i 2004 utnevnt til offiser av Infante Dom Henriks orden. I januar
2014 ble han forfremmet til storoffiser.

Han er tildelt Gullballen for 2013, 2014 og 2016. Dette er FIFAs kåring av
verdens beste fotballspiller.

Sportsjournalister fra UEFAs 55 medlemsland kåret Ronaldo til Europas beste
fotballspiller for sesongen 2015/16, en pris han også vant to år tidligere. Han
mottok prisen i Monaco 25. august 2016 sammen med Ada Hegerberg som mottok
prisen på kvinnesiden.



https://no.wikipedia.org/wiki/Litauen

Republikken Litauen (litauisk Lietuvos Respublika, kortnavn Lietuva) er et land
som regnes som en del av Nord-Europa. Landet ligger ved Østersjøens sørøstlige
bredde og grenser til Latvia i nord, Hviterussland i øst og Polen og den
russiske eksklaven Kaliningrad oblast i sør. Landet har en befolkning på 2,8
millioner, og dets hovedstad og største by er Vilnius.

På 1300-tallet var Litauen en del av det største landet i Europa, og dagens
Hviterussland, Ukraina samt deler av Russland var områder underlagt Polen og
Storhertugdømmet Litauen. Med Lublinunionen av 1569 formet Det polsk-litauiske
samveldet hvor den polske kongen var statsoverhode med sete i Warszawa.
Samveldet varte i over to hundreår, fram til nabolandene begynte å trekke store
deler av samveldets landområder ut av unionen, fra 1772 til 1795. Det russiske
keiserdømmet overtok nå størstedelen av Litauens territorium. Etter første
verdenskrig ble Litauens uavhengighetserklæring skrevet under den 16. februar
1918, og landet ble nå på ny opprettet som en suveren stat. Fra 1940 ble Litauen
først okkupert av Sovjetunionen, og deretter av Tyskland. Da andre verdenskrig
nærmet seg slutten i 1944 trakk nazistene seg tilbake, og Sovjetunionen
okkuperte Litauen på nytt. Den 11. mars 1990 ble Litauen den første
sovjetrepublikken som erklærte sin uavhengighet fra unionen.

Dagens Litauen er en av de raskest voksende økonomiene i Den europeiske union.
Litauen ble fullverdig medlem av Schengen-avtalen den 21. desember 2007. Landets
valuta er fra 1. januar 2015 euro.

Landet er nokså flatt og består av elvedeltaer og morenelandskap. I sør er det
store furuskoger. Det høyeste området som ligger like sørøst for hovedstaden
Vilnius strekker seg nesten opp i 300 meter over havet.

Største øyer: -. (Litauen har ingen øyer utenfor kysten.) Lengste elv: Nemunas
937 km, derav 475 km i Litauen. Største innsjø: Druksciai 44,79 km². Inn- og
utmark utgjør 57 %, skog og kratt: 30 %, myr: 3 %, innlandsvann: 4 %, annet:
6 %. Største avstander: Fra øst til vest: 373 km, fra nord til sør: 276 km.

Zhemaitija (eng. Samogitia) er lavlandet mot havet i vest. Nemunasdeltaet som
ofte plages av oversvømmelser og nasjonalparken Neringa. Byer: Klaipeda,
Palanga, Mazheikiai, Telshiai, Shiauliai, Silale, Jurbarkas m.fl. Aukshtaitija
er høylandet i nordøst, "de tusen sjøers land", selvfølgelig landets høyeste
punkt: Fjellet Josefine som strekker seg bortimot 290 moh. Med byene Panevezys,
Birzhai, Utena, Ukmerge, Zarasai, Jonava, Trakai. Og ikke minst Vilnius og
Kaunas. Suvalkija er det frodige svartjordsområdet i sørvest mot Polen og
Kaliningrad (Karaliaucius) med byene Marijampole, Vilkaviskis og Kalvarija.
Dzukija er det sørøstlige hjørnet av landet med sandjord, furumoer og utpreget
innlandsklima. Byer: Alytus, Druskininkai, Varena.

Litauens klima, som spenner mellom det maritime og kontinentale, er relativt
mildt. Gjennomsnittlig temperatur på kysten er -2,5 °C i januar og 16 °C i juli.
I Vilnius er den gjennomsnittlige temperaturen -6 °C i januar og 16 °C i juli.
20 °C er hyppig på sommerdager og 14 °C om natten, selv om temperaturen kan nå
30 eller 35 °C. Enkelte vintre kan være veldig kalde. -20 °C forekommer nesten
hver vinter. Om vinteren har det vært målt -34 °C i kystområdene og -43 °C øst i
Litauen.

Det lengste målte temperaturen poster fra det baltiske området dekker om lag 250
år. Dataene viser at det var varme perioder i løpet av siste halvdel av det 18.
århundre, og at det 19. århundre var en relativt kjølig periode. En tidlig 20.
århundre oppvarming kulminerte i 1930-årene, etterfulgt av en mindre nedkjøling
som varte fram til 1960. En oppvarming trend har vedvart siden da.

Litauen opplevde tørke i 2002, noe som førte til skog- og torvmyr-branner.
Landet led sammen med resten av Nordvest-Europa under en hetebølge sommeren
2006.

Litauerne har assimilert opp i seg en rekke tidligere baltiske stammer som
f.eks. jotvingerne, gammelprøysserne og selerne. Av befolkningen i dag er 85 %
litauere, 6 % polakker og 5 % russere. Under den sovjetiske okkupasjonen ble det
ført en aktiv russisk koloniseringspolitikk mot de baltiske landene. 68,5 % av
alle innbyggere bor i byer. Forskning viser at i perioden 1994–2004 hadde 13 %
av landets arbeidsføre befolkning, 278 000 personer, emigrert.

Landet har ingen statskirke, men den romersk-katolske kirke er den mest
fremtredende.

Litauens befolkning har gått ned med over 300 000 innbyggere de siste 14 årene.
Man regner med at 13 % av landets yrkesaktive befolkning har emigrert,
hovedsakelig for å skaffe seg bedre betalte jobber. Denne tendensen har økt
kraftig i forbindelse med EU-medlemskapet. En rekke jobber står ubesatte på
grunn av utvandringen. (Tallene under viser landets befolkning ved hvert års
begynnelse (i antall 1000.)

Landet har ingen statskirke, men Den romersk-katolske kirke er den mest
fremtredende religionen, siden kristningen av Litauen i 1387. Siden 1413, har
flertallet av den litauiske befolkningen vært medlemmer av den romersk-katolske
kirke. Ifølge folketellingen i 2001 var 79 % av litauiske innbyggere registrerte
i den romersk-katolske kirke.

Katolisisme har spilt en betydelig rolle i litauisk anti-kommunistisk motstand i
Sovjettiden. Flere katolske prester var ledere av anti-kommunistiske bevegelser,
og tusenvis av latinske ritus kors[klargjør] ble plassert på korshøyden i
nærheten av Šiauliai, til tross for at en del av det ble ødelagt i 1961.

Det nåværende Litauen har vært befolket av baltisktalende stammer siden
forhistorisk tid. De var jordbrukere og hadde handelskontakt med Skandinavia og
med de slaviske folk i øst. Litauen blir første gang nevnt i historien i
Quedlinburg-annalene 14. februar 1009. Omkring 1230 opptrer Ringold som
storfyrste. Hans sønn Mindaugas samlet landet i 1236. Han omvendte seg til
kristendommen og lot seg døpe av erkebiskopen av Riga i 1251 og ble kronet til
konge av Litauen 6. juli 1253. Som Litauens første og eneste konge (før 1918)
avsto han landområder til Den tyske orden og lovet å la ordenen overta hele
riket etter sin død. Men i 1261 avsverget han kristendommen, slo ordensridderne
i slaget ved Durbe, og oppmuntret de hedenske prøyssiske nabostammene til
oppstand mot tyskerne. Men etter hans død i 1263 bortfalt både kongetittelen og
kristendommen.

I løpet av 1300-årene ekspanderte storhertugdømmet Litauen østover og ble en
europeisk stormakt. Samtidig klarte litauerne å slå tilbake videre fremstøt fra
de tyske ordensriddernes side. Etter tatarenes innfall i Øst-Europa og det
Kiev-russiske rikets sammenbrudd var det mange slaviske fyrster som frivillig
eller under tvang sluttet seg til Litauen. Under ledelse av Gediminas
(1316–1430) og hans sønner Algirdas og Kestutis erobret Litauen områdene som i
dag utgjør Hviterussland, mesteparten av Ukraina og deler av Polen og Russland.
I 1323 grunnla Gediminas Vilnius som rikets hovedstad. Etter utvidelsen østover
var et overveldende flertall av Litauens innbyggere slavisktalende kristne med
et vel etablert skriftspråk. Slavisk språk og kultur kom derfor til å få stor
innflytelse i et land som hittil hadde vært uten skriftkultur. Slavisk ble
statens dominerende administrasjonsspråk. Litauen og senere også Polen kom til å
betrakte seg som rettmessige arvtakere til Kiev-riket i konkurranse med det
fremvoksende storfyrstedømmet Moskva. På slutten av 1300-tallet var Litauen i
areal det største landet i Europa. Storfyrstedømmet Litauen strakte seg over en
vesentlig del av kontinentet, fra Østersjøen til Svartehavet.

Som det siste hedenske land i Europa ble Litauen kristnet, offisielt i 1387, men
religionsskiftet var ikke gjennomført før et stykke inn på 1400-tallet. Kong
Kasimir III av Polen døde sønneløs, og den litauiske storfyrste Jogaila, en sønn
av Algirdas, var en aktuell kandidat til Polens trone, dersom han inngikk
ekteskap med den polske kongedatteren Hedvig. Men først måtte Jogaila la seg
døpe og sørge for at undersåttene også omvendte seg. Etter dåp og ekteskap med
Polens dronning kunne han la seg krone som konge av Polen 2. februar 1386 under
navnet Władysław II Jagiełło.

Polen og Litauen ble gjennom dette ekteskapet forent i en personalunion. Denne
unionen ga Litauen en sterk alliert mot den konstante trusselen fra tyskerne i
vest, spesielt fra Den tyske orden i Preussen, og fra storfyrstedømmet Moskva i
øst. Unionen fikk vidtrekkende følger for det på forhånd ortodokse kristne
folkeflertallet i den østlige delen av Litauen. Deres stilling ble etter hvert
dårligere i en stat som var dominert av adelen i det katolske Polen og nå også
Litauen.

Den første polsk-litauiske union ble imidlertid for en tid splittet av
rivalisering mellom Jogaila (Władysław) og hans fetter Vytautas. I 1401 delte de
makten, slik at Jogaila ble konge av Polen, mens Vytautas ble storfyrste av
Litauen. Men de kunne samarbeide i kampen mot ytre fiender, først og fremst mot
Den tyske orden, og de lyktes i å sikre vestgrensen mot Preussen (en grense som
besto omtrent uforandret til 1918). Sluttpunktet for striden med de tyske
ordensridderne var den polske og litauiske seieren i det store slaget ved
Tannenberg (Grünewald) 15. juli 1410. Dette stanset videre tysk ekspansjon
østover.

Den tysk-romerske keiser ønsket å gjøre Litauen til keiserlig len med Vytautas
som konge, og hans kroning skulle finne sted i 1429. Men polske magnater klarte
å forhindre kroningen ved å beslaglegge kronen som keiseren sendte til Litauen.
En ny krone ble bestilt i Tyskland og en nye kroningsdato fastsatt, men Vytautas
omkom i en ulykke i 1430 før kroningen ble gjennomført. Etter at Vytautas var
død uten arvinger, kunne Jogaila innsette sin sønn Kazimierz som arving til
begge riker, og den polsk-litauiske union ble gjenopprettet i 1434. I de neste
hundre år økte den polske innflytelsen i Litauen.

Storfyrstedømmet Litauen ble i samme periode svekket av gjentatte angrep fra
Moskva-riket, som ble en stadig mektigere rival. Landområder gikk tapt til
Moskva-fyrsten i 1558 og 1583. Under trusselen fra øst inngikk Polen og Litauen
unionen i Lublin i 1569. De to landene ble nå knyttet enda tettere sammen i en
forbundsstat, Det polsk-litauiske samvelde. Litauen beholdt nominelt sin
suverenitet og sine separate institusjoner, slik som egen hær, egen valuta og
eget lovverk. I unionstiden ble Litauens adel og borgerskap gradvis mer polsk,
og kulturelt ble landet sterkt integrert i Polen. Samveldet førte også til at de
tidligere litauiske områdene i det nåværende Ukraina kom under polsk
administrasjon. Den ukrainske adelen ble langt på vei integrert med den polske,
og det oppsto en enda dypere kløft mellom den katolske adelen og den stadig mer
undertrykte ortodokse befolkningen. Litauen ble i unionstiden et europeisk
sentrum for jødisk kultur med tallrike skoler og et stort bibliotek. Rabbi
Eliayahu fra Vilnius, (1720–1797), ble en forsvarer av den ortodokse jødedommen
bygget på Talmud, mot ḥasidismen og reformbevegelsen.

I 1795 ble samveldet oppløst som følge av Polens tredje deling, da de
gjenværende landområdene ble delt mellom Preussen, Russland og Østerrike. Over
90 % av Litauens områder ble lagt under Russlands herredømme, mens resten ble
prøyssisk.

16. februar 1918 erklærte Litauen sin selvstendighet som kongedømme.
Nasjonalforsamlingen valgte i juli den tyske hertug Wilhelm Karl (av
Württemberg-dynastiet) til konge under navnet Mindaugas II. Han var gjennom
morens familie arving til fyrstedømmet Monaco, hvor han ble født og vokste opp.
Hans kongeverdighet ble kortvarig, og han satte aldri sine ben i sitt nye
kongerike, men ble boende på sitt slott ved Stuttgart. Da litauerne skjønte at
Tysklands sammenbrudd var nær forestående, forsvant begeistringen for å få en
tyskættet konge, og nasjonalforsamlingen besluttet 2. november 1918 å innføre
republikansk styreform.

Territorielle strider med Polen (om Vilnius-regionen og Suvalkai-regionen) og
med Tyskland om Memelland var hovedsaker for den nye nasjonens utenrikspolitikk.
I mellomkrigstiden var landets konstitusjonelle hovedstad Vilnius, selv om byen
lå i Polen fra 1920 til 1939 som følge av den polsk-litauiske krig (1919-1920)
og polakker og jøder utgjorde majoriteten av byens innbyggere (litauerne
utgjorde kun 0,8 % av innbyggerne). De litauiske myndighetene var i denne
perioden lokalisert i Kaunas som midlertidig hovedstad i Litauen.

I 1940, etter utbruddet av andre verdenskrig, ble Litauen okkupert og annektert
av Sovjetunionen i overensstemmelse med Molotov–Ribbentrop-pakten. Etter
Tysklands angrep på Sovjetunionen i 1941 trakk de sovjetiske styrkene seg
tilbake og landet ble okkupert av tyskerne. Under den tyske okkupasjonen ble om
lag 190 000 eller 91 % av de litauiske jødene drept, noe som utgjorde et av de
verste dødstallene under Holocaust. Etter tilbaketrekningen av Tysklands
okkupasjonsstyrker ble Litauen i 1944 igjen okkupert av Sovjetunionen og lagt
inn i unionen som den litauiske sosialistiske sovjetrepublikk.

Under sovjetisk og tysk okkupasjon mellom 1940 og 1954 mistet Litauen over
780 000 av sine innbyggere. Det blir antatt at 120 000 til 300 000 av disse ble
drept eller ført i eksil til Sibir, mens andre valgte å flykte til land i
vesten.

Femti år med kommunistisk styre tok slutt etter at perestrojka og glasnost ble
lansert på slutten av 1980-tallet. Litauen, ledet av Sąjūdis, en
antikommunistisk og antisovjetisk frigjøringsbevegelse, proklamerte Litauens
uavhengighet 11. mars 1990. Litauen var den første sovjetrepublikken som gjorde
dette. Sovjetiske styrker forsøkte imidlertid å hindre at landet ble uavhengig,
og natten til 13. januar 1991 angrep Den røde armé Vilnius TV-tårn og drepte 13
litauiske sivile De siste sovjetiske troppene forlot Litauen 31. august 1993.

4. februar 1991 anerkjente Island som det første landet Litauen som uavhengig,
mens Sverige var det første landet som åpnet ambassade i landet. USA og andre
vestlige land anerkjente aldri Sovjetunionens anneksjon av Litauen, Latvia og
Estland.

Litauen ble medlem av FN 17. september 1991 og 31. mai 2001 ble Litauen det 141.
medlem av WTO. Siden 1988 har Litauen ønsket tettere bånd med Vesten, og 4.
januar 1994 var landet det første av de baltiske landene som søkte medlemskap i
NATO. 29. mars 2004 ble landet medlem av NATO, og ble 1. mai samme år også
medlem av EU.

Siden Litauen erklærte sin selvstendighet den 11. mars 1990 har landet utviklet
sterke demokratiske tradisjoner. I det første ordinære valget etter
oppløsningen, den 25. oktober 1992, ga 56,75 % av velgerne sin støtte til den
nye grunnloven. Det var heftige debatter omkring grunnloven, spesielt angående
presidentens rolle. Mange ulike forslag ble sagt frem, fra et parlamentaristisk
styresett til et system med presidentmodellen etter samme mønster som i USA. En
folkeavstemning ble avholdt den 23. mai 1992 for å høre folkets mening. I
avstemningen stemte 41 % av alle de stemmeberettigede for å gjeninnføre
presidentmodellen i Litauen. Man ble til slutt enig om et semipresidentalistisk
system, men landet regnes i dag som en parlamentarisk republikk der presidenten
har en mer kontrollerende funksjon.

Det litauiske statsoverhodet er presidenten, som blir valgt for en
femårsperiode. En kandidat kan bare sitte i to etterfølgende perioder.
Presidentens rolle er for det meste formell, med unntak av den nasjonale
utenriks- og sikkerhetspolitikken. Presidenten er også den øverste lederen for
militæret. Presidenten utnevner også, med støtte fra nasjonalforsamlingen
(Seimas), statsministeren og resten av regjeringen, samt en del andre embetsmenn
og alle dommere. Dommerne i statsretten (Konstitucinis Teismas), blir valgt for
ni år og utnevnes av presidenten (tre dommere), lederen av nasjonalforsamlingen
(tre dommere) og leder for høyesterett (tre dommere). Nasjonalforsamlingen møtes
i plenum og har 141 medlemmer som velges for fire år. 70 representanter velges
ved flertallsvalg i enmannskretser, mens de resterende 71 velges ut ved
proporsjonalvalg fra partilister som gjelder for hele landet. Et parti må oppnå
minst fem prosent av stemmene nasjonalt for at dets representanter skal kunne
velges inn i nasjonalforsamlingen.

Litauen er medlem av organisasjoner som FN, NATO og EU. Litauen deltar også i
det baltiske råd og Østersjørådet.

Litauens nåværende administrative inndeling ble innført i 1994, og så modifisert
i 2000 for å tilfredsstille EUs standarder. Inndelingen går i tre nivåer: landet
består av ti fylker (litauisk: entall – apskritis, flertall – apskritys), som
igjen deles inn i totalt 60 kommuner (litauisk: entall — savivaldybė, flertall—
savivaldybės). Kommunene deles så inn i over 500 mindre deler, som styres av
hver sin eldste. Disse områdene kalles på litauisk seniūnija (entall), og
seniūnijos (flertall).

Fylkene ledes av en fylkesmann (litauisk: apskrities viršininkas) som blir
utnevnt av de sentrale styresmaktene. Fylkesmannens og fylkets oppgaver er å
sørge for at de lokale styresmaktene i fylket holder seg til Litauens lover og
grunnlov, og at lover, programmer og pålegg fra nasjonalt hold blir fulgt.

Kommunen er den viktigste enheten i landets administrative inndeling. Noen
kommuner er historisk kalt distriktskommuner, og blir ofte omtalt som bare
«distrikter». På samme måter blir også bykommuner ofte kalt «byer». Hver kommune
har sitt eget, folkevalgte kommunestyre eller kommuneråd. Tidligere hadde man
kommunevalg hvert tredje år, men nå har man det hvert fjerde år. Kommunestyret
peker ut kommunens ordfører og annet personell. Kommunestyrene velger også ut
eldster. Det er foreslått at man skal avholde direktevalg av eldster og
ordførere, men det ville i så fall kreve en korrigering av grunnloven.

De minste områdene, som styres av hver sin eldste, spiller ingen rolle i den
nasjonale politikken. De ble primært opprettet for at folk skulle kunne motta
nødvendige tilbud nær hjemmet, og deres viktigste oppgave går innunder
sosialsektoren: å utøve velferd og hjelpe individer og familier som trenger
hjelp. I utkantstrøk har de for eksempel også ansvar for å registrere fødsler og
dødsfall.

Den nåværende administrative inndelingen er gjenstand for hyppig kritikk
ettersom den er for ineffektiv og byråkratisk. Mange har klaget over det store
antallet fylker, og det faktum at de ikke har mye makt. Et forslag går ut på å
dele landet inn i fire deler i en ny inndeling, hvor grensene skal gå ved
landets etnografiske regioner og ikke avgjøres av byråkrater og politikere.
Andre foreslår å redusere antallet fylker til fem, hvor hvert har sin base i en
av de fem største byene i landet.

Den europeiske energikrisen har skapt behov for oljeletingen også langs
Østersjøens østkyst. Tyskland begynte boring etter olje i Øst-Tyskland før den
andre verdenskrig (Kaliningrad oblast). I 1949 ble en mer omfattende leteboring
satt i gang. Den første oljen ble så funnet innenfor Vilnius' bygrense. Denne
tykke råoljen ble funnet ved 226 meter dybde.

Mot slutten av 1980-årene hadde man funnet 37 oljeforekomster. De største
funnene på dette tidspunkt lå alle i Kaliningrad-enklaven og i
sandsteinsformasjoner fra midtre del av kambrium (545–495 millioner år tilbake i
tid). Halvparten av funnene er hittil gjort i Litauen rundt Klaipėda. Oljen
befinner seg på en dybde fra 2000 til 2700 meter.

De tre største forekomster er registrert på felter i Østersjøen utenfor
Kaliningrad-enklaven og Litauen. Ett av disse ligger i russisk økonomisk sone,
men bare 10 km utenfor Neringa, nær Nida. Produksjonen fra Kravtsovskoye-feltet
kom i gang fra høsten 2004. Det skjedde fem kilometer utenfor Litauens sjøgrense
og den enestående nasjonalparken Kursiu Nerija.

Både litauiske og svenske myndigheter har gjentatte ganger gitt uttrykk for
bekymring for tapping av denne oljekilden. Eksperter fra UNESCO har studert de
tekniske data og mener det er en reell fare for forurensning fra russiske
oljebrønner. På russisk område er økningen av oljeproduksjonen beregnet til ca.
120 000 tonn årlig når produksjonen er kommet i gang på Kravtsovskoye-feltet.

Systematisk oljeleting i bergarter fra kambrium- og silurtiden vil nok føre til
nye drivverdige funn, men i mellomtiden er Litauen sterkt avhengig av import.
Nedleggelsen av det gamle kjernekraftverket Ignalina ble fullført 31. desember
2009. Imidlertid arbeides det med planer om å bygge et nytt atomkraftverk ved
siden av det gamle og i samarbeid med nabostater.

Helligdager som vanligvis ikke faller på en søndag: 1. januar (Nyttårsdagen),
16. februar (Uavhengighetsdag 1918 (nasjonaldag)), 11. mars (Uavhengighetsdag
1990), 2. påskedag, 1. mai (Arbeidernes internasjonale kampdag ), 24. juni (St.
Hans/Jonsok), 6. juli (Nasjonens dag), 1. november (Allehelgensdag) og 1. og 2.
juledag.

Den første dokumenterte skole i Litauen ble etablert i 1387 i tilknytning til
katedralen i Vilnius. Skolen ble påvirket av kristningen av Litauen. Flere typer
skoler fantes i middelalderens Litauen: katedralskoler, der elevene ble
forberedt på prestetjeneste; bygdeskoler som tilbød elementær utdanning, og
hjemmeskoler dedikert til å utdanne barna av den litauiske adelen. Før
Universitetet i Vilnius ble etablert i 1579, gikk litauere som søkte høyere
utdanning på universitet i utenlandske byer, inkludert Kraków, Praha, og
Leipzig.

Det litauiske departementet for vitenskap og utdanning foreslår nasjonal
utdanningspolitikk og mål. Disse er sendt til Seimas for ratifisering. Lover
styrer langsiktig pedagogisk strategi sammen med generelle lover om standarder
for høyere utdanning, yrkesopplæring, jus og vitenskap, voksenopplæring og
spesialundervisning.

Verdensbanken betegner lesekyndigheten til litauere i alderen 15 år og eldre som
100 %. I 2008 hadde 30,4 % av befolkningen i alderen 25-64 fullført høyere
utdanning, 60,1 % hadde fullført videregående utdanning og utdanning etter
videregående (ikke-tertiær). Ifølge investere i Litauen, har Litauen dobbelt så
mange personer med høyere utdanning som EU-15 gjennomsnittet og andelen er
høyest i Baltikum. Også 90 % av litauerne snakker minst ett fremmedspråk og
halvparten av befolkningen snakker to fremmedspråk, i hovedsak russisk og
engelsk.

I 2008 var det 15 offentlige universiteter i Litauen, 6 private institusjoner,
16 offentlige høyskoler, og 11 private høgskoler. Universitet i Vilnius er et av
de eldste universiteter i Nord-Europa og det største universitetet i Litauen.
Kaunas University of Technology er det største tekniske universitetet i Baltikum
og det nest største universitet i Litauen. Andre universiteter inkluderer Kaunas
University of Medicine, Litauen Academy of Music og Teater, Vilnius pedagogiske
universitet, Vytautas Magnus universitet, Mykolas Romeris universitet, Litauisk
academi for kroppsøving, Vilnius Gediminas Tekniske Universitet, General Jonas
Zemaitis militærakademi i Litauen, Klaipėda universitet, litauisk Veterinary
Academy, Litauisk universitet av landsbruk, Siauliai universite og Vilnius
Academy of Arts.

Av statistikk fra 2009 er den gjennomsnittlige levealderen i Litauen 72 år, 66
for menn og 78 for kvinner. Dette er den største kjønnsforskjellen av alle
europeiske land. I flere år har Litauen hatt verdensrekord i høyest
selvmordsrate; over både Russland og Japan. Bortsett fra det er
spedbarnsdødeligheten like lav som i Norge, 4 av 1000 levendefødte, det samme er
utbredelsen av HIV på 0,1 %. Nærmere 100 % av alle barn blir vaksinert. 100 % av
befolkningen har tilgang til rent vann og tilfredsstillende sanitærforhold. Av
de landene som ifølge FN har høy HDI er de blant landene hvor den voksne
befolkningen har lavest BMI.

Litauen har en lang historie av klassiske musikalske stykker. Litauisk
folkemusikk er primært basert rundt polyfon musikk spilt på fløyter, zithers
(kanklės).

Litauisk folkemusikk er basert på sanger (dainos), som inkluderer romantiske
sanger, så vel som arbeidssanger og mer arkaiske krigssanger. Disse sangene ble
utført enten i grupper eller alene, og akkompagnert av musikk eller kor.
Duophonicsanger er en kjent tradisjon i Aukštaitija. En annen stil av litauisk
folkemusikk kalles rateliai, en slags runddans. Populære instrumenter inkluderer
kanklės, en slags gitar som følger sutartines, rateliai, vals, polka og
quadrilles, samt ulike feler (inkludert en bassfele kalt basetle), i tillegg til
en særegen plystrefele kalt lumzdelis, som lydmessig minner om en klarinett. På
slutten av det 19. århundre ble trekkspill og bandoneon introdusert. Sutartinė
ledsages av skudučiai, en form for panfløyte, så vel som trompeter (ragai og
dandytės). Instrumentet anklės er et svært viktig instrument i tradisjonell,
litauisk folkemusikk, som avviker i antall strenger og ytelsesteknikker over
hele landet. Andre tradisjonelle instrumenter inkluderer švilpas (fløyte),
trommer og tabalas (et rytmeinstrument som minner om en Gong). Andre
tradisjonelle instrumenter inkluderer sekminių ragelis (sekkepipe) og pūslinė
(en musikalsk bue laget av griseblærer fylt med tørkede erter).

Det finnes flere museer i Litauen. Litauen Art Museum ble grunnlagt i 1933 og er
det største museet for kunstbevaring i Litauen.[28] Palanga Amber Museum er et
datterselskap av det litauiske Art Museum. Ulike gule kunstverk utgjør en
sentral del av museet. I alt er det 28 000 biter av rav og om lag 15.000
inneholder inneslutninger av insekter, edderkopper, eller planter. Over 4500
stykker rav brukes for produksjon av kunst og smykker. Et fremtidig planlagt
museum, Vilnius Guggenheim Hermitage Museum, vil presentere utstilling av
moderne kunst. Museet er planlagt å åpne i 2011.[31]

Mikalojus Konstantinas Čiurlionis (1875–1911) er en kjent representant for
litauisk kunst. Čiurlionis var en nasjonalt kjent musiker og kunstner i Litauen.
Hans symfoniske komposisjoner, Jura («Havet») og Miške ("I skogen"), var den
første helaftens stykke fra en litauisk musiker. Jura («Havet») og Miške ("I
skogen") ble komponert for å representere Litauens landskap. [32] Etter
Čiurlionis død i asteroide 2420 ble Čiurlionis hedret for sine prestasjoner. 75.

Skulpturer er en viktig kunstart i Litauen. Det litauiske museet ”Museum of
Ancient Beekeeping” viser ulike former for bikuber. Et annet populært kunststed
er Grutas Park. Dette museet inneholder relikvier og statuer av Vladimir Lenin
og Josef Stalin fra Sovjettiden.

Litauisk kjøkken er tilpasset det kjølige og fuktige, nordlige klima: bygg,
poteter, rug, rødbeter, bær og sopp er en stor del av kostholdet og blir dyrket
lokalt. Melkeprodukter regnes som en av Litauens spesialiteter. Siden litauisk
klima og landbruk minner om Øst-Europa for øvrig, har litauisk kjøkken mye til
felles med andre østeuropeiske og askenasiske kjøkken, men har likevel en del
særtrekk som ble dannet av en rekke påvirkninger i landets lange og vanskelig
historie. Tyske tradisjoner har også påvirket litauiske retter, blant annet
retter som består av flesk og poteter, for eksempel potetpudding (kugelis eller
Kugel) og potetpølser (vėdarai), så vel som kaken kjent som šakotis. De mest
eksotiske rettene, kibinai og čeburekai, er populære i Litauen. Napoleonskake
ble introdusert under Napoleons passasje gjennom Litauen i det 19. århundre.

Litauen har en livlig dramascene. Det fins mange ulike filmfestivaler, som Kino
Pavasaris og AXX Commercial Film Festival Contest. Filmtradisjonen har kommet
gjennom Litauens okkupasjon av russerne. [28] En populær litauisk film, Velnio
Nuotaka, er basert på tradisjonelle, litauiske folkeeventyr.[29]

Et større teater i Litauen er Det Litauiske Akademi av Musikk og Teater, som ble
grunnlagt i 1919 av Juozas Naujalis. Akademiet ble omdøpt i 2004.[30] Et annet
teater, Vilnius Lille Teater, ble grunnlagt av Rimas Tuminas. Vilnius Lille
Teater produserer hovedsakelig internasjonalt kjente stykker, blant annet
Shakespeare.[29]

Ulike teaterdirektører har bidratt mye til litauisk scenekultur. Eimuntas
Nekrosius spilte en betydelig rolle for den litauiske teaterbevegelsen. Han har
produsert stykker av Shakespeare som Macbeth, Othello og Hamlet. En annen
direktør er Oskaras Korsunovas. Han er en moderne regissør for musikaler,
studioopptredener og skuespill.

Det fins omtrent 80 ulike idrettsforbund i Litauen, både ikke-olympiske
idrettsforbund og idrettsforbund tilknyttet OL. Blant de mest populære idrettene
i Litauen er basketball, fotball, friidrett og sykling. Profesjonelle
idrettsutøvere og trenere er utdannet i Det Litauiske Akademiet For Idrett.
Basketball er den aller mest populære sporten i Litauen. Det litauiske
basketballandslaget har vunnet EM i 1937, 1939 og 2003, og kom på 2.-plass i
1995 og tredjeplass i 2007. Litauen har vunnet bronse i OL i 1992, 1996 og 2000,
og kom på fjerdeplass i 2004 og 2008. I 2011 ble Europamesterskapet i basketball
avholdt i Litauen.



https://no.wikipedia.org/wiki/Milit%C3%A6re_grader_i_Norge

Militære grader i Norge er systemet uniformert militært personell bruker for
ranginndeling i Forsvaret og i andre etater der militært personell tjenestegjør.

I Norge var det allikevel en forskjell; underoffiserer måtte ha utdannelse i
form av underoffisersskolen som var omtrent den eneste gratisutdannelsen i
Norge. Dette var svært viktig for utdanning i bygde-Norge. Det er for eksempel
blitt påpekt at de fleste ordførere i perioden etter at formannskapslovene ble
innført i 1837 var underoffiserer, som stort sett ble rekruttert fra det litt
øvre bondesjiktet. I Norge var underoffisersgradene (etter 1800): korporal
(først og fremst vernepliktige), sersjant, furér, kommandérsersjant og
fanejunker. Alle kommandérsersjanter med mer enn 5 års tjeneste i stillingen
fikk forfremmelse til en junkergrad. Titlene var: fanejunker i infanteriet og
øvrige våpenarter/avdelinger, stykkjunker i artilleriet, standardjunker i
kavaleriet, og stabsfanejunker i generalstaben, eller som rådgiver til
generalitet. Junkergradene var i stor grad sett som honorærgrader.

Da Hærordningen av 1927 ble innført forsvant gradene furér, kommandérsersjant og
fanejunker, mens korporal og sersjant ble beholdt. I praksis ble da
underoffiserskorpset avviklet. Man innførte da også en "enhetsbefalsordning" med
hovedprinsipp om at befal skulle gjennomgå en felles grunnleggende
befalsopplæring innenfor de enkelte våpen, og all videregående befalsopplæring
bygde på denne felles grunnleggende opplæringen.

Gradene oversersjant og stabssersjant (og tilsvarende i luftforsvar og
sjøforsvar) ble innført etter 2. verdenskrig da erfaringene fra krigen viste at
det var nødvendig med erfarne underoffiserer som ble værende på forholdsvis lavt
kommandonivå.[trenger referanse] Gradene opphørte 1. juli 1975 og befalet fikk
henholdsvis offisersgradene fenrik og løytnant.

Fra 1975 og frem til 1. januar 2016 hadde Forsvaret en befalsordning, og
derigjennom gradssystem for befal, som var besluttet av Stortinget igjennom
St.prp. nr. 56 (1996-97) og St.prp. nr. 42 (2003-2004). Den norske
befalsordningen var unik i den vestlige tradisjonen siden den savnet et
underoffiserskorps, men fra 1. januar 2016 innførte Norge en ny ordning for
militært personell, og gjeninnførte da et underoffiserskorps.

Stortinget vedtok 12. juni 2015 enstemmig den nye ordningen for militært
personell, Militærordningen. Fra 2016 har Forsvaret to karrierestiger for sine
militært ansatte. Det er én offisersøyle for personell med krigsskoleutdanning
eller akademisk utdannelse og kvalifiseringskurs, og én spesialistsøyle for
personell med befalsutdanning og/eller viktig akademisk kompetanse eller
realkompetanse.

Militærordning er en felles ordning for alt militært personell, bestående av
fire elementer: tilsettings-, disponerings-, avansements- og utdanningsordning.
1. januar 2016 ble tilsettingsordningen implementert, hvor alle som hadde en
offisersgrad ble innplassert i OF-søylen, mens sersjanter/kvartermestere og
vervede (grenaderer/matroser) ble innplassert i OR-søylen. Deretter startet
arbeidet med å konvertere mellom karrieresøylene basert på den enkeltes
kompetanse og Forsvarets behov, noe som i all hovedsak innebærer konvertering
fra OF til OR.

Grenaderer og konstabler har i den nye ordningen fire grader (OR-2 til OR-4), i
motsetning til to tidligere. De som er inne til førstegangstjeneste vil ikke
lengre benytte visekorporal, men vil få gradene menig/flysoldat og ledende
menig/ledende flysoldat.

De første sersjantmajorene, flaggmesterene, kommandérsersjantene og
orlogsmesterene i Forsvaret ble utnevnt tidlig i 2016. Deres rolle som de første
av OR-9 og OR-8 grad var å rådgi og bistå ledelsen under innføringen av den nye
ordningen, samt sikre etablering av en sunn kultur innad i korpset og i sin
respektive forsvarsgren. De skulle også bidra til å motvirke at ordningen skapte
et klasseskille mellom spesialist- og offiserskorpsene, men i stedet bidra til å
skape en gjensidig tillit og respekt i hele organisasjonen.



https://no.wikipedia.org/wiki/H%C3%A5kon_H%C3%A5konsson

Han var sønn av Håkon Sverresson og Inga fra Varteig, født i 1204 på Folkenborg
i Eidsberg. Han ble valgt til konge av birkebeinerne i 1217. I løpet av hans
regjeringstid ble det slutt på borgerkrigene. Det siste opprøret ble ledet av
svigerfaren hans, hertug Skule Bårdsson, som ble drept i 1240. I 1247 ble Håkon
kronet av kardinal Vilhelm av Sabina i Bjørgvin.

I hans regjeringstid ble Island og Grønland lagt under den norske kronen. Han
styrket de diplomatiske båndene til andre land, bl.a. ved å gifte bort datteren
Kristina til den kastillianske kongens bror i 1258. Kongen var foreslått av
paven som tysk-romersk keiser (ca. 1250).

Håkon sendte også sendemenn til sultanen av Tunis (1262). I 1263 mobiliserte han
en stor leidangsflåte for å forsvare Hebridene etter at den skotske kongen hadde
gjort krav på disse en tid. Etter noen få kamper, uten noen videre resultat, la
flåten seg i vinterkvarter på Orknøyene. Der døde Håkon den 17. desember i 1263.

Håkon ble født i 1204 på Folkenborg i det som i dag er Eidsberg kommune i
Østfold. Moren hans var Inga (med slekt fra Varteig i Østfold), og hun hevdet at
det var birkebeinerkongen Håkon Sverresson som var far til gutten. Han hadde
besøkt gården Varteig året før, og da hatt Inga som frille en tid. Håkon
Sverresson var død da Inga fødte, men flere av mennene hans bekreftet Ingas
påstander, og birkebeinerne anerkjente Håkon som kongssønn.

Dette var i den såkalte borgerkrigstiden i Norge, en periode med ufred og
rivalisering om kongemakta som varte fra om lag 1130 til 1240. I denne tiden
foregikk det mange ulike strider av ulikt omfang og styrke. Uklarhetene i de
norske tronfølgelovene gjorde at det var flere som gjorde krav på kongsnavn,
forskjellige aristokratiske parti rivaliserte med hverandre og det var også en
maktkamp mellom kirken og kongen. Etter en tid var det to «partier» som sto mot
hverandre, birkebeinerne og baglerne, og disse hadde hver sitt kongsemne som
hadde varierende grader av anerkjennelse. Håkon Sverreson hadde etterfulgt kong
Sverre som leder for birkebeinerne etter dennes død våren 1202. Samme år ble han
hyllet som konge på Øyratinget, og da baglerkongen Inge Magnusson ble drept på
Helgøya høsten samme år, så forholdene lyse ut for Håkon Sverreson. Han klarte å
oppnå forlik med biskopene som hadde vært i eksil, og oppnådde at Norge ble løst
fra interdiktet som kirken hadde satt landet i i kong Sverres tid. Håkon
Sverresson døde imidlertid etter mindre enn to år som konge, ugift og uten noen
klar arving. Dermed startet en ny oppstand fra baglerne som førte til en
todeling av landet, med et «baglerkongedømme» rundt Oslofjorden og på Østlandet
og et «birkebeinerkongedømme» på Vestlandet og i Trøndelag.

Håkon Håkonsson ble født i et område som var kontrollert av baglerne, og det at
han var sønn av en birkebeinerkonge satte ham og moren hans i en svært farlig
situasjon. Derfor flyktet hun nordover mot Trøndelag med gutten. Det er fra en
del av denne flukten historien om birkebeinerne som flyktet på ski med det lille
guttebarnet kommer. Flukten til Torstein Skjevla og Skjervald Skrukka i 1206 er
udødeliggjort i maleriet Birkebeinerne av Knud Bergslien fra 1869, og minnes
hvert år i Birkebeinerrennet.

Håkon Håkonsson kom slik til birkebeinernes «hovedstad» Nidaros og kong Inge
Bårdsson, og Inge anerkjente Håkon som kongssønn. Da Inge døde i 1217 ble Håkon
valgt til konge foran Inges halvbror, jarlen Skule Bårdsson, som også gjorde
krav på tronen. I forbindelse med striden rundt kongevalget måtte mora Inga
gjennom jernbyrd for å bevise at Håkon virkelig var Håkon Sverressons sønn.
Dette skjedde i Bergen i 1218. Kirken var i utgangspunktet negativ til Håkon som
konge, dette ble delvis begrunnet med at han var uekte barn.

I 1217 døde også Filippus Simonsson, den siste baglerkongen. Skule Bårdsson
handlet raskt og tilbød som birkebeinernes jarl forsoning med baglerne med Håkon
som konge. Baglerne godtok i hovedsak dette, og Norge ble igjen samlet under én
konge. Men noen av baglernes anførere følte de kom dårlig ut av forliket, og
reiste en ny opprørsflokk. Denne gangen fremmet de Sigurd Ribbung som kongsemne.
Sigurd var sønn av Erling Steinvegg og sønnesønn av Magnus Erlingsson, og
opprørsflokken hans ble kalt Ribbunger. Ribbungenes opprør spredte seg aldri
utover østlandsområdet, og Sigurd gikk etterhvert med på å overgi seg til Skule.

I 1223 ble det holdt et riksmøte mellom alle biskoper, jarler og lendmenn og
andre av rikets framstående menn. Dette møtet skulle en gang for alle avgjøre om
Håkon var rett konge eller ikke. I tillegg til Skule Bårdsson gjorde også kong
Inges uekte sønn Guttorm Ingesson, Inges nevø Knut Håkonsson og Sigurd Ribbung
krav på tronen. Nå hadde kirken stillt seg på Håkons side, og dette ble
avgjørende for at Håkon fikk støtte også på rådsmøtet. Trass i at erkebiskopen
hadde stadfestet Håkons rett til tronen ble han ikke kronet før i 1247. Sigurd
rømte, og fortsatte opprøret sitt til han døde i 1226. Knut Håkonsson
videreførte ribbungenes sak fram til de ble endelig slått i 1227.

I starten av Håkons regjeringstid var det Skule som hadde mye av den virkelige
makten. Da Håkon ble konge, ble det samtidig bestemt at Skule skulle regjere
direkte over en tredel av riket som jarl. I førstningen var denne tredjeparten
Oslofjord-området, men fra 1223 fikk Skule Trøndelag som sin part og regjerte
fra Nidaros. Etterhvert som Håkon ble voksen tok han i større grad over
riksstyringen selv, noe som førte til konflikter med Skule. Som et forsøk på
forsoning mellom de to ble Håkon i 1225 gift med Skules datter Margrete
Skulesdatter (Margrét Skúladóttir). Forholdet mellom Håkon og Skule var likevel
anstrengt.

I 1237 fikk Skule tittel som hertug, som den første i Norge. På samme tid ble
det ordnet slik at han ikke lenger skulle styre Trøndelag som sin tredjepart av
riket, men ha en tredjedel av alle syssel i landet. På denne måten hadde han
ikke lenger ett geografisk samlet maktområde, og dette har blitt tolket som at
stillingen hans var svekket.

I 1239 tok Skule selv kongsnavn på Øretinget, og gikk til åpen krig mot Håkon.
Håkon fikk nå utnevnt sin sønn Håkon som samkonge, noe han formelt sett var fra
1240 til sin død i 1257. Skule prøvde å få Knut Håkonsson med seg, men Knut
valgte Håkons side og ble oppnevnt til Håkons jarl. I 1240 seiret Håkon over
Skule i slaget i Oslo, og senere det samme året ble Skule drept i Nidaros. Etter
dette var det ikke lenger noen som kunne true Håkons maktposisjon i Norge, og
Skules opprør blir regnet som slutten på borgerkrigstiden i Norge. Som en
konsekvens av striden mellom Håkon og Skule ble Snorre Sturlason, som hadde
støttet Skule, drept av en av Håkons menn på Island.

Fra 1240 var Håkons regjeringstid preget av indre fred og konsolidering av
kongedømmet. Dette var starten på det som har blitt omtalt som Norges gullalder
som kongedømme i middelalderen. I 1247 oppnådde Håkon endelig å bli anerkjent av
paven som norsk konge. Paven sendte kardinalen Vilhelm av Sabina (Wilhelm) til
Norge og Sverige for å konsolidere den katolske kirken i Norden, og Vilhelm
kronet Håkon i Kristkirken i Bergen i 1247.

Etter å ha oppnådd fred innenlands førte Håkon en aktiv og ekspansiv
utenrikspolitikk. Etter uoverensstemmelser med Danmark kalte Håkon i 1256 ut
leidangen og reiste på hærferd til det danske området Halland. I 1261 gikk
grønlendingene med på å gi seg inn under kongen av Norge, og i 1262 gjorde
Island det samme, noe som i lang tid hadde vært et mål for Håkon. Norgesveldet
hadde nå den største geografiske utstrekningen noen gang. I 1263 rustet Håkon ut
en stor leidangsflåte og reiste til Skottland, for å beskytte Suderøyene
(Hebridene) som hadde vært under angrep fra skottekongen Alexander III. Med
hjelp av vasallene sine, kongen av Sudrøyene og kongen av Man, gjenopprettet
Håkon kontroll over Sudrøyene og sendte også styrker innover i landet.
Forhandlingene med skottene ble halt ut av skottekongen, fordi han visste at
Håkon til slutt ville få problem med å holde flåten sin samlet så langt
hjemmefra. En del av flåten hans utkjempet en trefning med en større skotsk
styrke ved Largs, i det som senere har fått navnet Slaget ved Largs. Både
nordmenn og skotter hevdet at de seiret i dette slaget. En irsk delegasjon kom
til Håkon og tilbød å huse ham og flåten hans gjennom vinteren dersom Håkon
ville hjelpe dem mot engelskmennene. Det ser ut som om Håkon kan ha vært
interessert i forslaget, men mennene hans nektet. Da vinteren kom hadde han ikke
klart å tvinge fram en avklaring i striden med skottekongen. Han reiste tilbake
til Orknøyene for vinteren, mens mesteparten av flåten vendte hjem til Norge.

Mens Håkon var på Orknøyene ble han syk, og døde 17. desember 1263. Han ble
gravlagt for vinteren i St. Magnuskatedralen i Kirkwall. Da våren kom ble
kroppen hans ført tilbake til Norge, og han ble gravlagt i Kristkirken på Holmen
i Bergen. Denne kirken ble revet i 1531. Stedet der den sto, på det som i dag er
Bergenhus festning, er i dag avmerket med en minnestein.

På dødsleiet bekreftet Håkon at han bare visste om en sønn som hadde overlevd
ham, Magnus. Magnus ble konge etter ham.

Norske historikere har hatt svært ulike syn på Håkon Håkonssons regjeringstid.
På 1800-tallet, da nasjonsbygging var et viktig mål for historikerne, ble Håkon
sett som den mektige kongen som avsluttet borgerkrigene, og regjerte over det
største norske riket noensinne. P.A. Munch er representativ for dette synet.
Tidlig på 1900-tallet kom en reaksjon mot dette synet. Håkon ble nå betraktet
som en uviktig og gjennomsnittlig mann, som tilfeldigvis var konge da det var
gode tider for det norske kongedømmet. Dette var først og fremst synet til
enkelte historikere, som med sin historiske materialisme gjerne toner ned
betydningen til enkeltpersoner i forhold til større historiske og økonomiske
prosesser. Halvdan Koht var typisk for dette synet. Koht, og mange andre
historikere, vurderte dessuten Håkon opp mot Skule Bårdsson, og valgte side i
denne 700 år gamle konflikten. Håkon har også blitt sammenlignet med sin farfar,
kong Sverre, og mange mener at han ikke var en like dynamisk og karismatisk
leder som Sverre var. I nyere tid har Sverre Bagge pekt på at det meste av det
vi vet om både Håkon og Sverre kommer fra sagaene deres, som er å betrakte som
offisielle biografier. Derfor vet vi ikke mer om deres karakter og personlighet
enn det forfatterne av sagaene har valgt å fortelle. Dette kommer igjen an på
hva som har vært forfatternes mål med sagaene. En sammenligning mellom Sverre og
Håkon blir derfor lite meningsfylt.

Det som er klart er at Håkon ble født inn i et samfunn som var herjet av krig,
væpnete bander og krigsherrer, og døde som den uomstridte herskeren over et
stort og internasjonalt respektert kongedømme, der kongemakten helt klart hadde
blitt styrket. Håkon mottok sendemenn og utvekslet gaver med herskere så langt
borte som Tunis, Novgorod og Castilla. Ved hoffet hans ble høvisk
ridder-litteratur fra kontinentet og bibelske fortellinger oversatt til norrønt
språk. Han sto for flere større byggeprosjekter i stein, noe som var kostbart i
Norge på denne tiden. Han fikk blant annet bygget Håkonshallen i kongsgården på
Holmen i Bergen. Håkon sto også for større lovarbeider, blant annet ble blodhevn
forbudt.

Hovedkilden vår til kunnskap om Håkon er Hákonar saga Hákonarsonar (Håkon
Håkonssons saga), som ble skrevet i 1260-åra, bare få år etter Håkons død.
Sagaen ble bestilt av sønnen hans, Magnus Lagabøte, og ble skrevet av den
islandske sagaskriveren og høvdingen Sturla Þórðarson, en nevø av Snorre
Sturlason.

Uenighetene mellom Håkon og svigerfaren Skule skildres litterært i Henrik Ibsens
skuespill Kongsemnerne, fra 1863.

Sturla Þorðarson (1964). Håkon Håkonssons saga. Oslo: Aschehoug.  oversatt av
Anne Holtsmark



https://no.wikipedia.org/wiki/Andre_verdenskrig

Andre eller annen verdenskrig regnes som den siste av to globale væpnede
konflikter, og pågikk i årene 1939 til 1945. Den militære konflikten involverte
de fleste av verdens nasjoner, herunder alle stormaktene, og to stridende
militære allianser, de allierte og aksemaktene, ble dannet. Det var den mest
altomfattende striden i verdenshistorien, med mer enn 100 millioner mobiliserte
soldater. I en tilstand av total krig, hadde de største stridende nasjonene
plassert alle økonomiske, industrielle og vitenskapelige ressurser tilgjengelig
for krigsinnsatsen, og skillet mellom sivile og militære ressurser var borte.
Konflikten var preget av hendelser som involverte massedød av sivile, inkludert
holocaust, strategisk bombing og det eneste tilfellet av atombomber brukt i
krig, og resulterte i 50 til 70 millioner drepte, noe som gjør den til den
dødeligste konflikten i menneskehetens historie.

Selv om Japan allerede var i krig med Kina fra 1937 av, er det den generelle
oppfatning at andre verdenskrig brøt ut 1. september 1939, da Tyskland invaderte
Polen, med påfølgende krigserklæringer fra Frankrike samt de fleste land i det
britiske imperiet og Samveldet av nasjoner. Fra sent i 1939 til tidlig i 1941, i
en serie av felttog og avtaler, erobret og annekterte Tyskland en betydelig del
av det kontinentale Europa. I henhold til tysk-sovjetiske avtaler okkuperte og
annekterte Sovjetunionen territorier fra seks av sine europeiske naboland, blant
disse Polen. Storbritannia støttet av samveldestatene ble den eneste stormakten
som fortsatte kampen mot aksemaktene, med slag som fant sted i Nord-Afrika så
vel som det langvarige slaget om Atlanterhavet. I juni 1941 iverksatte de
europeiske aksemaktene en invasjon av Sovjetunionen i det som ble den største
landbaserte krigsscenen i historien, og som bandt opp store deler av
aksemaktenes militære styrker. I desember 1941 gikk Japan, som siktet seg inn på
asiatisk dominans, til angrep på USA samt europeiske kolonier og territorier i
Stillehavet, i en rask erobring av det vestlige Stillehavet.

Aksemaktenes fremrykking ble stoppet i 1942, etter at Japan tapte en rekke
sjøslag og de europeiske aksemaktene ble beseiret i Nord-Afrika og i det
avgjørende slaget om Stalingrad. I 1943, gjennom en rekke tyske tap i
Øst-Europa, den allierte invasjonen av det fascistiske Italia, samt amerikanske
seire i Stillehavet, mistet aksemaktene initiativet og foretok strategiske
tilbaketrekninger på alle fronter. I 1944 invaderte de vestlige allierte det
okkuperte Frankrike, mens Sovjetunionen gjenvant alle tapte territorier og
invaderte Tyskland og dets allierte. Krigen i Europa endte med sovjetiske
troppers erobring av Berlin etterfulgt av Tysklands betingelsesløse overgivelse
8. mai 1945. Sovjetunionen erklærte Japan krig, invaderte Mandsjuko og
invasjonen av Japan var nært forestående. Krigen i Asia endte 15. august 1945,
da Japan overga seg.

Andre verdenskrig endret politiske landskap og sosiale strukturer på et globalt
nivå. De forente nasjoner ble etablert for å fremme internasjonalt samarbeid og
for å hindre fremtidige konflikter. Stormaktene som vant krigen: Sovjet, USA,
Storbritannia, Kina og Frankrike ble permanente medlemmer i FNs sikkerhetsråd.
Sovjetunionen og USA fremsto som rivaliserende supermakter i opptakten til den
kalde krigen, som skulle komme til å vare i 46 år. Samtidig avtok europeiske
stormakters innflytelse, og avkoloniseringen av Asia og Afrika begynte. De
fleste land hvis industri hadde blitt rammet, gikk mot en ny økonomisk
høykonjunktur. Politisk integrasjon, særlig i Europa, vokste frem i et forsøk på
å stabilisere relasjoner etter krigen.

Starten på andre verdenskrig er vanligvis ansett å være 1. september 1939 med
den tyske invasjonen av Polen, Storbritannia og Frankrike erklærte Tyskland krig
to dager etter, den 3. september 1939. Denne artikkelen benytter den vanlig
angitte datoen. Andre datoer for konfliktens begynnelse inkluderer starten på
den andre kinesisk-japanske krig den 7. juli 1937.

Den britiske historikeren A. J. P. Taylor hevdet at den kinesisk-japanske krig
og krigen i Europa og dets kolonier fant sted samtidig og at de to konfliktene
smeltet sammen i 1941. Andre datoer som noen ganger brukes for start av andre
verdenskrig er ved den italienske invasjonen av Etiopia 3. oktober 1935. Eksakt
dato for krigens slutt er heller ikke stadfestet. Japans akseptering av
våpenhvile 14. august 1945 (V-J dag) angis av mange, i stedet for Japans
formelle overgivelse 2. september 1945, mens for de fleste europeere er slutten
på krigen ensbetydende med den tyske kapitulasjonen 8. mai 1945. Den endelige
fredsavtalen med Japan ble imidlertid ikke undertegnet før 1951 og fredsavtalen
med Tyskland ble ikke undertegnet før i 1990.

Første verdenskrig endret radikalt det politiske kartet i Europa, med
Sentralmaktenes nederlag, inkludert Østerrike-Ungarn, Tyskland og Det osmanske
rike og med Bolsjevikenes maktovertagelse i Russland. Seierrike allierte stater
som Frankrike, Belgia, Italia, Hellas og Romania fikk utvidet sine territorier,
mens nye stater ble dannet etter Østerrike-Ungarns, Russlands og Det osmanske
rikes kollaps.

På tross av pasifistiske bevegelser etter krigen forårsaket tapene
irredentistisk og revansjistisk nasjonalisme til å bli en viktig faktor i en
rekke europeiske stater. Irredentisme og revansjisme var sterk i Tyskland
grunnet de betydelige territorielle og finansielle tap som Versaillestraktaten
påførte landet. Under avtalen mistet landet 13 % av sitt hjemmeterritorium og
alle oversjøiske kolonier mens tysk annektering av andre stater ble forbundt,
store krigserstatninger pålagt og strenge grenser ble lagt på størrelse og
kapasitet for landets væpnede styrker. Samtidig førte Den russiske borgerkrigen
til etableringen av Sovjetunionen.

Det tyske keiserriket ble oppløst ved Novemberrevolusjonen i 1918 og en
demokratisk regjering, senere kjent som Weimarrepublikken, ble opprettet.
Kapitulasjonen ga næring til forestillinger om indre svik som i
Dolkestøtlegenden. Mellomkrigstiden så kamp mellom tilhengere av den nye
republikken og hardkokte tilhengere av både høyre- og venstresiden. Selv om
Italia som medlem av Ententen fikk øket sitt territorium så var italienske
nasjonalister sinte over at løftene Storbritannia og Frankrike ga for å få
landet med i krigen ikke ble innfridd. Fra 1922 til 1925 tok facistbevegelsen
ledet av Benito Mussolini, makten i Italia, etter den såkalte marsjen mot Roma,
med en nasjonalistisk, totalitær og korporativ basis hvor representativt
demokrati ble avskaffet, sosialister og liberale undertrykket og en aggressiv
utenrikspolitikk ble ført hvor målet var å omdanne Italia til en verdensmakt,
«et nytt romersk imperium».

I Tyskland forsøkte NSDAP, ledet av Adolf Hitler å etablere en totalitær stat.
Med Den verdensomspennende økonomiske krisen (den store depresjonen) fra 1929
økte nasjonalsosialistene sin oppslutning og Hitler dannet regjering i 1933.
Etter riksdagsbrannen innførte Hitler en ett-parti stat ledet av
nasjonalsosialistene. Hitler skapte det han kalte et «tredje rike», et ensrettet
Tyskland der politisk opposisjon og fagforeninger ble forbudt, jødene ble
forfulgt og media ble strengt kontrollert. Benevnelsen peker også på at dette
styret tok mål av seg å være etterfølgeren etter Det tysk-romerske rike og Det
tyske keiserrike.

Kuomintangpartiet i Kina lanserte en gjenforeningskampanje mot regionale
krigsherrer og samlet formelt Kina i løpet av 1920-årene, men ble etter hvert
innblandet i borgerkrig med sine forhenværende kommunistiske allierte. I 1931
brukte det militaristiske keiserriket Japan Mukdenhendelsen for å invadere
Mandsjuria og etablere lydriket Mandsjukuo.

Kina tok opp Japans aggresjon i Folkeforbundet som fordømte Japans angrep, noe
som førte til at Japan trakk seg ut av Folkeforbundet. De to nasjonene utkjempet
deretter flere slag, ved Shanghai, Rehe og Hebei, inntil en våpenhvile ble
undertegnet i 1933. Etter våpenhvilen fortsatte kinesiske frivillige styrker
motstanden mot japansk aggresjon i Mandsjuria og Indre Mongolia.

Etter at Hitler hadde kommet til makten, begynte han å undergrave
Versailles-traktatens militære restriksjoner og styrkemessige begrensinger. For
å sikre seg mot Tyskland inngikk Frankrike en avtale med Italia, hvor Frankrike
blant annet aksepterte Italias invasjon av Etiopia. Situasjonen tilspisset seg
da Saargebiet ble gjenforent med Tyskland, Hitler erklærte Versaillestraktaten
død og gjeninnførte verneplikten, samtidig med en voldsom økning av
forsvarsbudsjettet.

I et forsøk på å hindre ytterligere tysk ekspansjon inngikk Storbritannia,
Frankrike og Italia en avtale (Stresa Front). Sovjetunionen som var bekymret
over tyske mål om erobring av store områder i øst inngikk en gjensidig
bistandsavtale med Frankrike, bistand i henhold til pakten var imidlertid
avhengig av godkjennelse fra Folkeforbundet, noe som i praksis gjorde at den
hadde lite verdi. I juni 1935 inngikk Storbritannia en flåteavtale med Tyskland
som lettet på tidligere pålagte begrensninger. USA som var bekymret over
utviklingen både i Europa og Asia vedtok i august 1935 en nøytralitetsakt. I
oktober 1935 invaderte Italia Etiopia og Tyskland var det eneste større
europeiske land som støttet invasjonen. I etterkant oppga Italia sine
innsigelser mot Tysklands mål om å absorbere Østerrike.

I 1936 gikk Hitler inn i Rhinland, et område Versailles-traktaten krevde skulle
være demilitarisert. Da den spanske borgerkrigenen brøt ut i juli ble den
høyreorienterte general Francisco Franco støttet av Italia og Tyskland, mot den
demokratisk valgte og Sovjet-støttede spanske regjeringen. Frivillige fra hele
Europa kjempet på begge sider, men hovedsakelig for regjeringen. Franco vant
likevel krigen i 1939, mye takket være massiv hjelp fra Italia og Tyskland. Det
tyske Luftwaffe deltok aktivt i kampene ved strategisk bombing av byen Guernica
og hovedstaden Madrid. I oktober 1936 inngikk Tyskland og Italia Roma-Berlin
aksen. En måned senere undertegnet Tyskland og Japan Antikominternpakten som
Italia sluttet seg til året etter. Etter Xi'an-episoden i Kina i desember 1936
ble Kuomintang og kommuniststyrkene enig om våpenhvile for å etablere en samlet
front mot Japan.

Den andre italiensk-abessinske krig begynte i oktober 1935 og endte i mai 1936.
Krigen ble utkjempet mellom de væpnede styrkene til Italia og Etiopia (på den
tiden mest kjent som Abyssinia). Krigen endte med militær okkupasjon av Etiopia
av italienske styrker og anneksering inn i den nylig opprettede kolonien
Italiensk Øst-Afrika, i tillegg blottla konflikten Folkeforbundets maktesløshet
som en styrke for å beholde freden. Både Italia og Etiopia var medlemmer av
Folkeforbundet, men Folkeforbundet gjorde ikke noe da Italia klart brøt mot
forbundets artikkel 10.

Hitler og Mussolini ga mye militær og finansiell støtte til det nasjonalistiske
opprøret ledet av general Francisco Franco i Spania. Sovjetunionen støttet den
sittende regjering i den spanske republikken som også hadde sympati for
venstresiden. I tillegg kjempet over 30 000 frivillige utlendinger i de
internasjonale brigadene med republikken, mot Franco. Både Tyskland og
Sovjetunionen brukte denne stedfortrederkrigen for å prøve ut forbedrede våpen
og taktikk. Bombingen av Guernica av den tyske Legion Condor i april 1937 bidro
til vidstrakt bekymring at neste krig ville innebære omfattende terrorbombing av
sivile. Selv om det var noen få gjenværende områder som gjorde motstand så
erklærte de spanske nasjonalistene at det hadde seiret 1. april 1939.

Etter å ha fremprovosert hendelsen ved Marco Polo-broen i juli 1937 okkuperte
Japanske styrker den tidligere kinesiske hovedstaden Beijing og begynte en krig
for å erobre hele Kina. Sovjet og Kina undertegnet kort etter en
ikke-angrepspakt og forsynte de kinesiske styrkene med militært materiell, noe
som førte til at Kinas til da samarbeide med Tyskland opphørte. General Chiang
Kai-shek satte inn sin beste armé for å forsvare Shanghai, men etter tre
måneders kamp falt byen. Japanerne fortsatte å presse de kinesiske styrkene og
erobret hovedstaden Nanjing i desember 1937, hvoretter de japanske angriperne
begikk Nanjingmassakren, hvor hundretusener av kinesiske sivile og krigsfanger
ble myrdet.

I 1938 ødela de kinesiske styrkene diker for å skape flom i den Gule elv, det
hindret de japanske styrkenes fremrykking mot Wuhan, men byen ble erobret i
oktober 1938. De japanske styrkenes fremgang førte ikke til kinesisk kollaps som
Japan håpet, men kinesisk tilbaketrekking til Chongqing og fortsatte kampen mot
den japanske invasjonen.

I juli 1938 trengte japanske styrker fra Korea inn på Sovjetisk territorium og
ble stoppet av sovjetiske styrker i slaget ved Khasan. De japanske styrkene
forsøkte igjen i mai 1939 og trengte inn i Mongolia fra japanskkontrollert
Mandsjukuo. De japanske styrkene hadde først fremgang, men ble stoppet og knust
av et kraftig sovjetisk motangrep ledet av general Georgij Zjukov i Slaget om
Khalkhin Gol i september 1939, det første større nederlag for den japanske
Kwantunghæren. Det førte til at japanerne måtte be om en våpenhvileavtale den
16. september 1939.

Dette nederlaget bidro til at den japanske ledelsen gikk bort fra ideen om en
mulig invasjon av Sovjetunionen og erobring av Sibir for å løse problemet med
sine manglende naturressurser (alternativet i nord), og heller vendte blikket
sørover mot det franske Indokina og spesielt det oljerike nederlandske Ostindia
(alternativet i sør).

I mars 1938 iverksatte Hitler Anschluss hvor Østerrike ble innlemmet i Tyskland.
Frankrike og Storbritannia forholdt seg passive til Hitlers åpenbare brudd på
Versailles-traktaten. Deres sikkerhetspolitiske strategi gikk på å føre en
diplomatisk appeasement-politikk overfor Tyskland. Hitler satset på at
vestmaktenes holdning skulle fortsette og fremsatte sitt neste krav som var at
den tsjekkoslovakiske provinsen Sudetenland, som hadde hørt inn under Østerrike
frem til 1918, skulle overføres til Tyskland. Dette ble grunngitt med at
landområdet hovedsakelig bestod av en etnisk tysk befolkning som ønsket å
tilhøre Tyskland.

Sudetenland var verdifullt av både økonomiske og militærstrategiske årsaker.
Tsjekkoslovakia hadde mesteparten av sine festninger og forsvarsverk mot nord og
vest nettopp i Sudetenland. Det bygget seg opp en spent sikkerhetspolitisk
situasjon som i siste liten ble løst ved et diplomatisk forlik. Tross bitre
tsjekkoslovakiske protester godtok Storbritannias statsminister Neville
Chamberlain og Frankrikes statsminister Édouard Daladier gjennom Münchenavtalen
den 30. september 1938 at Sudetenland skulle tilfalle Tyskland. I mars 1939 brøt
imidlertid Hitler denne avtalen ved å okkupere resten av Tsjekkoslovakia, og
gjorde området til et tysk protektorat.

Vestmaktene erkjente nå at de ikke kunne stole på avtaler med Hitler og da
Tyskland gjorde krav på Danzig (Gdańsk) advarte Storbritannia og Frankrike om at
et angrep på Polen ikke ville bli godtatt. Etter Italias invasjon av Albania i
april 1939 ga Storbritannia og Frankrike tilsvarende garantier til Romania og
Hellas. Kort etter det fransk-britiske løftet til Polen inngikk Tyskland og
Italia Stålpakten.

For å sikre seg mot en to-frontskrig gjorde Hitler en tilsynelatende
helomvending i Tysklands forhold til Sovjetunionen og den 24. august undertegnet
de to landene en ikke-angrepspakt, kjent som Molotov–Ribbentrop-pakten. Pakten
hadde et hemmelig tillegg som ga Tyskland og Sovjetunionen interesseområder, den
vestlige delen av Polen og Litauen for Tyskland og den østlige delen av Polen,
Finland, Estland, Latvia og Bessarabia for Sovjetunionen. Kun en uke etter
avtalen var undertegnet, den 1. september 1939, begynte Tysklands invasjon av
Polen.

Som en reaksjon på den tyske invasjonen 1. september 1939, erklærte Frankrike og
det britiske imperiet Tyskland krig den 3. september. Dette var i henhold til
garantiene de hadde gitt om Polens uavhengighet. Bortsett fra å erklære Tyskland
krig forholdt Storbritannia og Frankrike seg stort sett passive og overlot Polen
til sin skjebne.

De polske styrkene hadde små sjanser mot det tyske militærmaskineriet. Tyskland
angrep fra nord, vest og sør, og med tallmessig overlegenhet og den nyutviklede
lynkrigsdoktrinen kom store deler av Polen raskt under tysk kontroll.

Den 17. september ble også Polen invadert fra øst av Sovjetunionen, i samsvar
med den hemmelige delen av Molotov–Ribbentrop-pakten. Den polske regjeringen
flyktet da fra landet via Romania, men den polske motstanden varte frem til 5.
oktober da de siste lommene av militær polsk motstand gav opp.

Etter felttogets slutt ble Polen delt i to. Den østlige delen ble innlemmet i
Sovjetunionen, og de vestlige delene ble innlemmet i Tyskland som gau
Danzig-Westpreussen. Store deler av det sentrale Polen ble styrt av tyskerne
gjennom det såkalte Generalguvernementet. De tyske og sovjetiske
okkupasjonsstyrkene for hardt frem mot den polske befolkningen, store deler ble
vilkårlig behandlet, deportert og titusenvis ble myrdet av de tyske og
sovjetiske soldatene.

De polske styrkenes kapitulasjon avsluttet imidlertid ikke polakkenes
krigsinnsats. Både deler av den polske hæren og marinen kom seg over til
Storbritannia, hvor de fortsatte å kjempe på alliert side ved en rekke
krigsavsnitt krigen ut.

Den 30. november gikk Sovjetunionen til angrep på Finland, noe som førte til at
Sovjetunionen ble ekskludert fra Folkeforbundet. Bakgrunnen for angrepet var
sovjetiske krav som blant annet gikk ut på at finnene måtte trekke seg tilbake
fra grensen mot Leningrad, et krav finnene avslo. Det finske avslaget gav Stalin
påskuddet han trengte til å invadere nabolandet.

Sovjetunionen satte inn hele 450 000 mann i angrepet, mot finnenes 250 000.
Overlegenheten i antall gjorde likevel ikke at Den røde armé seiret så lett som
forventet. Under den uvanlig harde vinteren 1939-40 ble de sovjetiske tapene
svært store. Stalins utrenskninger noen år i forveien førte til at rundt
halvparten av Den røde armées høyere offiserer enten var myrdet eller i Gulag,
noe som førte til at de sovjetiske styrkene led under dårlig lederskap. I flere
slag, blant annet slaget ved Suomussalmi, ble hele sovjetiske divisjoner
utslettet.

Angrepet på Finland førte til stor sympati for finnenes sak i resten av verden.
Frivillige fra Finlands naboland, spesielt Sverige, kjempet på finnenes side mot
den sovjetiske krigsmakten. Regjeringene i Frankrike og Storbritannia vurderte
også å gripe inn til fordel for finnene, planen var at franske og britiske
styrker fra Narvik skulle fraktes gjennom Sverige til Finland.

Utover i 1940 ble imidlertid overmakten for stor. Sovjetiske styrker hadde
endelig greid å trenge gjennom Mannerheimlinjen, samtidig som hjelpen fra
Vestmaktene lot vente på seg. I slutten av februar innledet den finske
regjeringen forhandlinger om en fredsavtale, og med freden i Moskva den 7. mars
måtte finnene avstå betydelige deler av territoriet til Sovjetunionen.

For å sikre nordflanken mot britiske angrep, malmforsyningen over Narvik og gode
muligheter for skips- og u-båtbaser, invaderte Tyskland Norge og Danmark den 9.
april 1940. Angrepet var historiens første integrerte luft, sjø- og landangrep
under en kommando, general Nikolaus von Falkenhorst. Danmark hadde ingen sjanse
til å stå i mot den tyske invasjonen, og etter mindre trefninger langs grensen
overgav den danske regjeringen seg mot å få beholde et indre selvstyre.

Invasjonen av Norge innebar tyske angrep på Oslo, Kristiansand, Stavanger,
Bergen, Trondheim, Narvik og Egersund. Etter at norske styrker på Oscarsborg
festning senket den tyske krysseren «Blücher» i Drøbaksundet der 1000 tyskere
omkom, ble imidlertid erobringen av Oslo utsatt, noe som gav kongen,
gullbeholdningen og regjeringen tid til å evakuere. Med unntak av kampene under
innseilingen til Oslo og kampene nord for Oslo i områder hvor det ble mobilisert
eller hvor mobiliserte styrker kjempet, hadde de tyske styrkene relativt små
problemer med å besette Sør-Norge. Noen steder ble det på kort tid organisert
irregulære styrker som stoppet tysk fremmarsj og kontroll på nøkkelpunkter.
Disse var sentrale i at konge og regjering unnslapp.

De allierte nederlagene førte til at den britiske statsministeren Neville
Chamberlain måtte gå av den 10. mai 1940 etter den såkalte Norway debate i
Underhuset. Han ble erstattet av Winston Churchill. Churchill nektet å gi opp
krigen mot Tyskland på tross av bortfallet av sin viktigste allierte, og fikk
støtte fra samveldelandene og flere lands eksilregjeringer.

Narvik ble besatt av de tyske angriperne den 9. april, men den norske 6.
divisjon greide sammen med britiske, franske og polske styrker å gjenerobre byen
den 28. mai. Dette var Tysklands første nederlag under krigen, og ble en viktig
moralsk seier for de allierte. Gleden ble imidlertid kortvarig, siden Tysklands
angrep på Frankrike 10. mai gjorde at de allierte styrkene måtte trekkes ut i
starten av juni. Uten fremmed støtte måtte Norge oppgi kamphandlingene på norsk
jord. Kongen og regjeringen dro imidlertid i eksil i Storbritannia, slik at de
med base i London kunne fortsette motstandskampen mot den tyske okkupasjonen.

Det tyske flåte-angrepet på Norge kostet den tyske Kriegsmarine så store
materielle tap at den aldri kom seg ordentlig etter dette, noe som hjalp den
allierte krigsinnsatsen betydelig og stoppet tyskernes mulighet for å invadere
Storbritannia. Allierte marinefartøyer klarte blant annet å senke tre tyske
kryssere, 10 destroyere og fire u-båter.

Krigens første åtte måneder var preget av stillstand på vestfronten. Denne fasen
av krigen har blitt kjent som skyggekrigen, da hverken de allierte eller
Tyskland foretok offensive handlinger mot denne fronten. Noen små sammenstøt
skjedde allikevel, uten at disse var av alvorlig karakter og fikk følger for de
alliertes passive venting.

Stillstanden endte i mai 1940 da Tyskland satte i gang offensiven mot Benelux og
Frankrike. Om morgenen den 10. mai angrep tyske fallskjermsoldater Belgia og
Nederland, støttet av panserdivisjoner. Dette angrepet førte til at allierte
styrker trakk nordover, da hærledelsen forventet en tysk repetisjon av
Schlieffen-planen brukt under første verdenskrig.

Da det tyske angrepet på Frankrike kom den 13. mai, var hovedtyngden av angrepet
i Ardennene. Dette kom uventet på de allierte, som hadde vurdert terrenget i
området som uegnet til panserkrigføring. Ved å legge angrepet til Ardennene
unngikk også tyskerne den tungt befestede Maginotlinjen, som gikk langs den
tysk-franske grensen.

Etter å ha fått et gjennombrudd i sentrum satte de tyske panserstyrkene full
fart mot Den engelske kanal. Den 20. mai var de britiske styrkene i nord isolert
fra den franske hovedstyrken, og forsvaret av Frankrike klappet raskt sammen.
Den britiske ekspedisjonsstyrken var etter dette fanget ved Dunkerque, men
grunnet en uforklarlig stopp i den tyske fremrykkingen og en utrolig
evakueringsmanøver fikk man reddet restene av styrken tilbake til Storbritannia
i begynnelsen av juni.

Fra den 10. juni deltok også Italia i krigen. Samme dag evakuerte den franske
regjeringen Paris, og den 22. juni kapitulerte Frankrike. Tyskland besatte etter
dette det nordlige Frankrike samt hele atlanterhavskysten, samtidig som et
tyskvennlig regime, Vichy-regimet, ble innsatt i sør under ledelse av marskalk
Pétain. Den franske generalen Charles de Gaulle, i spissen for de frie franske
styrker, dro til Storbritannia og fortsatte kampen mot tyskerne.

Etter Frankrikes kapitulasjon i juni 1940 sto Storbritannia alene igjen som
Tysklands eneste europeiske motstander i krigen. USA var på dette tidspunktet
ikke i krig med Tyskland og den amerikanske befolkningen var i hovedsak negative
til å gå inn i en ny krig. Hitlers plan om å invadere Storbritannia, Operasjon
Sjøløve, krevde tysk luftherredømme over det sørlige England. Dette motiverte
slaget om Storbritannia, en luftoffensiv der Luftwaffe skulle tvinge britene ut
av krigen.

Luftslaget begynte i begynnelsen av juli 1940, i slagets første fase var
britiske flyplasser og radarstasjoner langs kysten tyskernes primære mål. På
tross av store tyske tap førte denne strategien frem. Da toktene var på sitt
mest intense i andre halvdel av august var det britiske luftforsvaret Royal Air
Force (RAF) nær ved å gi opp flybasene i det sørlige England.

Etter et britisk bombeangrep på Berlin i slutten av august gav Hitler den 4.
september ordre om at Luftwaffe skulle svare med gjengjeldelsesangrep mot
London. Den 7. september satte den tyske ledelsen denne ordren ut i livet og
begynte å bombe større britiske byer. Da var man gått bort fra ideen om en
invasjon av Storbritannia, og ønsket gjennom angrep på sivile mål heller å
«bombe britene til overgivelse».

Dette skiftet i strategi gav RAF tiden de trengte til å bygge seg opp igjen. Den
15. september var det to store tyske raid over London, og de tyske tapene gjorde
at de etterpå holdt seg til angrep nattestid.

Mot slutten av 1940 og inn i 1941 fortsatte de tyske luftangrepene, selv om
planene om invasjon nå var skrinlagt for godt. Slaget om Storbritannia sluttet
ut i 1941 da de tyske skvadronene ble overført til andre fronter og andre
oppgaver. Bombingen hadde da tatt livet av nesten 30 000 briter og skadet like
mange.

Øynasjonen Storbritannia var avhengig av import, noe den tyske Kriegsmarine
forsøkte å stoppe, den tyske admiralstaben anslo at om de senket 700 000 tonn
skipstonnasje i måneden i ett år så ble britene tvunget til å be om fred.
Britene var svært klar over sin utsatte posisjon og Churchill skrev senere i
sine memoarer at trusselen fra u-båtene var det eneste som virkelig bekymret han
under krigen.

Ved krigsutbruddet hadde tyskerne få skip i Atlanterhavet. Lommeslagskipet
«Admiral Graf Spee» opererte imidlertid i Sør-Atlanteren, der det fra september
til desember senket ni allierte handelsskip. Trusselen mot konvoiene i
Sør-Atlanteren gjorde at britene satte inn store ressurser på å få stoppet
«Admiral Graf Spee», og den 13. desember ble det tyske skipet sterkt skadet av
de britiske krysserne HMS «Ajax», HMS «Achilles», HMS «Exeter» og HMS
«Cumberland» utenfor Montevideo. Kaptein Langsdorff tok skipet inn til
Montevideo for reparasjoner, men måtte forlate havnen, og valgte å senke skipet
selv.

Den tyske marinens hovedstrategi var å sulte ut britene ved hjelp av ubåter, en
velkjent metode de også hadde brukt under første verdenskrig. Etter erobringen
av Frankrike og Norge hadde Tyskland fått tilgang på så mange atlanterhavshavner
at britene ikke lenger kunne hindre de tyske ubåtene adgang til Atlanteren. Nye
og større tyske ubåtmodeller gjorde også at de kunne operere i de delene av
Atlanterhavet der britene ikke kunne sette inn luftstøtte til fordel for de
allierte handelsskipene.

Britene hadde på sin side flere mottrekk mot den stadig voksende ubåtfaren, det
viktigste var at handelsskip ble organisert i konvoier slik som under første
verdenskrig, der hver konvoi fikk væpnet eskorte. Jagerne som ledet ubåtjakten
ble utstyrt med sonarer, samtidig som det nye våpenet Hedgehog ble utviklet.
Viktigst for kampen om Atlanterhavet var sannsynligvis arbeidet som ble gjort i
Bletchley Park hvor de tyske kodene ble avslørt, det gjorde at britene visste
stort sett hvor de tyske u-båtene befant seg og kunne styre de langsomtgående
konvoiene utenom de.

I mai 1941 dro det tyske slagskipet «Bismarck» på tokt i Atlanterhavet. Etter å
ha senket det britiske skipet «Hood» utenfor Island den 24. mai, ble «Bismarck»
angrepet og satt ut av spill to dager senere. Den 27. mai ble «Bismarck» senket
av en britisk flåte ledet av flaggskipet «King George V».

USA trådte inn i krigen i desember 1941 etter et japansk angrep på Pearl Harbor,
den største amerikanske flåtebasen i Stillehavet. Grunnet dårlig blending og
ingen eller dårlig konvoitjeneste senket tyske ubåter hele 2,5 millioner tonn
alliert tonnasje utenfor kysten av USA i perioden januar til august 1942. Med
USAs inntreden i krigen fikk de allierte snart en enorm produksjon av nye
fartøy, over to tusen standardiserte handelsfartøy ble levert fra amerikanske
verft i årene 1942-1945.

Utover i krigen ble forholdene vanskeligere og vanskeligere for de tyske
ubåtene. Forbedrede allierte doktriner og våpen, sammen med det etter hvert
totale allierte luftherredømmet, gjorde at ubåtene utviklet seg til rene
dødsfeller. Av totalt 40 000 mann som tjenestegjorde på tyske ubåter omkom hele
28 000, en tapsrate på rundt 75 %, blant de høyeste i en våpengren.

Slagskipet «Scharnhorst» var et av de tyske skipene som utgjorde en trussel mot
konvoiene, de allierte fikk sjansen til å eliminere trusselen da «Scharnhorst»
julaften 1943 gikk ut for å senke en alliert konvoi til Russland. Tyskerne
visste ikke at det britiske slagskipet HMS «Duke of York», krysseren «Jamaica»,
«Stord» og tre andre allierte jagere fulgte konvoien på avstand den 26. desember
1943. «Scharnhorst» trakk seg tilbake etter første angrep, men ble senket om lag
60 nautiske mil utenfor Nordkapp.

Den siste tyske trusselen mot alliert skipsfart var slagskipet «Tirpitz».
«Tirpitz» lå i norsk farvann i Nord-Norge, og selv om det sjelden dro ut på tokt
var det en kontinuerlig fare for de allierte konvoiene til Sovjetunionen i
Nordishavet. I 1943 og 1944 gjorde de allierte flere forsøk på å senke
«Tirpitz», noe som ikke lyktes før november 1944 da det endelig ble senket av et
britisk luftraid utenfor Tromsø.

I september 1940 satte 5 italienske divisjoner seg i bevegelse inn i
britisk-kontrollert Egypt. De rykket fort 100 kilometer inn i landet, og erobret
Sidi Barrani der de satte opp defensive stillinger.

Med bare 30 000 soldater gikk nå britene inn i en overraskende motoffensiv,
kjent som Operasjon Compass. Dette ble en stor suksess, store deler av den
italienske hæren overgav seg mens britene rykket inn i Libya og erobret den
østlige delen av landet.

I februar 1941 grep tyskerne inn til fordel for sine italienske allierte. Under
ledelse av Erwin Rommel ble Afrikakorpset organisert og sendt til Libya. Ved en
offensiv som startet i mars 1941 gjenvant Afrikakorpset territoriet italienerne
hadde mistet, men i en alliert motoffensiv i november 1941 ble aksemaktenes
styrker igjen presset tilbake.

I slutten av mai 1942 satte Rommel i gang en ny offensiv østover for å nå Tobruk
og Suezkanalen. De tyske styrkene gjenerobret Libya, og den britiske åttende
armé trakk seg tilbake inn i Egypt og gikk i forsvarsstilling ved El Alamein. I
hele juli raste det første slaget om El Alamein, et slag som stoppet den tyske
fremrykningen.

I august 1942 fikk de britiske styrkene en ny leder i general Bernard Law
Montgomery. Under hans ledelse vant britene det andre slaget om El Alamein i
oktober og november, og begynte å presse Rommel tilbake vestover, inn i Libya.

Mussolini hadde i løpet av 1940 sett sin tyske allierte gå fra seier til seier,
samtidig som krigsutbyttet hadde vært heller magert for Italia. Den 28. oktober
1940 invaderte derfor Italia Hellas fra Albania, men uten å ha konferert med
Hitler på forhånd.

Det italienske angrepet ble en fiasko, fremrykningen ble stoppet bare noen
kilometer inne på gresk jord, og den 14. november gikk grekerne til motangrep.
Motangrepet var i utgangspunktet vellykket, men etter å ha kastet italienerne ut
av Hellas og ført kampen over på albansk territorium stoppet offensiven etter
hvert opp på grunn av forsyningsproblemer.

Italia måtte nå ha hjelp av Tyskland til å rette opp fadesen. Fra baser i
Bulgaria invaderte tyske divisjoner Hellas den 6. april 1941, og på tross av at
britene grep inn på gresk side hadde de tyske angriperne nokså små problemer med
å erobre det greske fastlandet.

Samtidig gikk også aksemaktene til angrep på Jugoslavia. Den jugoslaviske hæren
hadde ingen sjanser mot angrepet, som kom samtidig fra Albania, Bulgaria, Ungarn
og Tyskland, og allerede etter elleve dager måtte den jugoslaviske regjeringen
be om våpenhvile.

Etter å ha erobret det greske fastlandet gikk Tyskland til angrep på den greske
øya Kreta. På grunn av de alliertes totale herredømme i Middelhavet var en
invasjon fra sjøen umulig, så det ble heller satt i gang en luftlandsetting.
Slaget om Kreta ble en kostbar affære for de tyske fallskjermtroppene, men etter
ti dagers harde kamper kapitulerte de siste allierte styrkene på øya den 1.
juni. Den tyske erobringen hadde da kostet hele 6500 av de 20 000 soldatene som
ble satt inn.

Aksemaktenes kontroll over Hellas og Jugoslavia ble aldri absolutt. Sterke
geriljabevegelser opererte i begge land, og spesielt i Jugoslavia hadde disse
stor suksess med motstandskampen. De jugoslaviske partisanene ble ledet av Josip
Tito, og hadde på egenhånd frigjort store deler av landet da frontlinjen kom til
området mot slutten av krigen.

Om morgenen den 22. juni 1941 satte to og en halv million tyske og tyskallierte
soldater over grensen til Sovjetunionen. Dette innledet Operasjon Barbarossa,
historiens største og blodigste militære felttog.

Aksemaktenes styrker hadde den første tiden en enorm fremgang, mye på grunn av
inkompetanse fra Stalin og de sovjetiske generalers side. Den røde hær var på
dette tidspunkt dårlig organisert og mangelfullt utrustet. Den tyske taktikken
med motoriserte bakkeenheters konsentrerte stormangrep i kombinasjon med intense
flyangrep, viste seg svært effektiv i de første månedene av krigen. Stalins
ordre om forbud mot all form for tilbaketrekning, medvirket sterkt til at
Wehrmachts knipetangmanøvre raskt omringet betydelige sovjetiske styrker. De
tyske styrkene erobret om lag 1,5 millioner km² og tok rundt 3 millioner
sovjet-soldater som krigsfanger de første fire månedene.

De tyske styrkene var delt i tre hoveddeler. Armégruppe Nord rykket inn i de
baltiske stater, som i 1940 hadde blitt innlemmet i Sovjetunionen. I starten av
september var armégruppen nådd frem til Leningrad, og innledet en beleiring av
byen som skulle vare i ni hundre dager. Armégruppe Syd angrep Ukraina, og hadde
som mål å nå oljefeltene i Kaukasus. Innen vinteren kom hadde denne armégruppen
erobret hele Ukraina, og nådd helt til Rostov ved inngangen til Kaukasus.

Hovedtyngden av angrepet kom gjennom Hviterussland, der Armégruppe Senter rykket
inn mot det russiske hjertelandet. Ved Minsk og Smolensk vant Tyskland store
seirer, og rykket frem med stormskritt mot den sovjetiske hovedstaden Moskva. I
starten av desember kunne den tyske fortroppen skimte Kreml i horisonten, og
situasjonen så håpløs ut for sovjeterne. Wehrmacht rakk imidlertid ikke å sette
inn det siste, avgjørende støtet før vinterkulden tvang angrepstroppene til å
stoppe opp. Den raske fremrykkingen gjennom de enorme landområdene hadde vært
svært ressurskrevende og tyskerne var ikke forberedt på vinterkrig. Mens
tyskerne ventet på forsterkninger til det endelige angrepet på Moskva, fikk Den
røde hær tid til å områ seg og forberede motangrep.

Slaget om Moskva skulle vare i tre måneder, og endte til slutt med sovjetisk
seier. Med temperaturer omkring 30 kuldegrader slet de tyske styrkene under
Fedor von Bock tungt, og da den sovjetiske kommandanten Georgij Zjukov satte inn
motangrepet den 5. desember, mistet tyskerne initiativet og ble drevet tilbake.

Japans militære engasjement i Kina og nærværet i Fransk Indokina hadde ført til
at Storbritannia, USA og Nederland hadde sluttet å selge olje til Japan. Dette
var en stor trussel for den japanske krigsmaskinen, den åpenbare løsningen på
problemet var det oljerike Nederlandsk Østindia (dagens Indonesia), der den
svake nederlandske eksilregjeringen neppe ville kunne stå i mot et japansk
angrep. Det ble av den japanske regjeringen antatt at et slikt angrep ikke ville
bli godtatt av USA og Storbritannia, noe som gjorde det nødvendig å komme disse
i forkjøpet med et overraskende angrep.

Om morgenen den 7. desember 1941 gikk den japanske marinen til angrep på den
amerikanske flåtebasen Pearl Harbor. Angrepet ble noenlunde en suksess, da
japanerne fikk senket atten amerikanske skip (hvorav fem slagskip), med
amerikanske tapstall på 2403 mann mot bare 29 japanske fly, 5 japanske ubåter og
64 mann. Samtidig unnslapp det japanske hovedmålet, de amerikanske
hangarskipene, fordi de var ute på øvelse.

Samtidig erobret også japanske styrker den britiske kronkolonien Hongkong. Dagen
etter, den 10. desember, ble de to britiske slagskipene HMS «Repulse» og HMS
«Prince of Wales» senket utenfor kysten av Britisk Malaya. Thailand ble tvunget
med i krigen på japansk side, og samtidig falt de to amerikanske øyene Guam og
Wake Island.

Det japanske angrepet førte til at den amerikanske Kongressen erklærte krig mot
Japan den 8. desember. Tre dager senere erklærte Tyskland krig mot De forente
stater, noe som førte til at de hittil uavhengige krigene i Europa og Asia ble
forbundet til en global konflikt.

I januar 1942 falt i rask rekkefølge Burma og Britisk Malaya, samtidig som
Ny-Guinea, Filippinene og Nederlandsk Østindia ble invadert. I februar ble den
britiske bastionen Singapore erobret, noe som gjorde at 130 000 allierte
soldater falt i japansk krigsfangenskap. I slaget i Javahavet i månedsskiftet
februar-mars ble den allierte flåten knust, noe som brakte Nederlandsk Østindia
under japansk kontroll. I løpet av våren ble også de amerikanske styrkene på
Filippinene slått slik at også denne øygruppen ble kontrollert av Japan. I
tillegg ble Ny-Guinea og Salomonøyene okkupert, slik at øygruppen kunne brukes
som base for bombefly som kunne true konvoier til Australia.

Den sovjetiske vinteroffensiven ved årsskiftet 1941/1942 stoppet en tysk
erobring av Moskva, men tross betydelige tyske tap, klarte Wehrmacht å etablere
forsvarsstillinger fremfor å trekke seg vesentlig tilbake. Den tyske offensiven
på østfronten i 1942 fikk navnet Operasjon Blau. Det virket sannsynlig at det
første målet for tyskerne ville være å erobre Moskva. Hitler valgte isteden et
fremstøt i den sørlige frontsektoren, mot elven Volga og det oljerike Kaukasus.
Angrepet skulle egentlig begynne i mai, men på grunn av at beleiringen av
Sevastopol trakk i langdrag kom ikke offensiven i gang før den 28. juni.

De tyske, italienske, rumenske og ungarske angriperne erobret raskt sovjetisk
territorium, og var i slutten av august kommet frem til byen Stalingrad ved
bredden av Volga. Byen var oppkalt etter den sovjetiske lederen Josef Stalin, og
hadde derfor viktig symbolverdi. Stalin beordret derfor at byen skulle holdes
for enhver pris, og at alle som trakk seg tilbake skulle skytes.

Slaget om Stalingrad ble særdeles blodig. I starten hadde Wehrmacht fremgang og
det lot til at byen snart ville være på tyske hender. De sovjetiske forsvarerne
kjempet imidlertid med innbitt besluttsomhet, og gav angriperne kamp om hver
bygning. Det utviklet seg snart til en intens stillingskrig der frontlinjen
bølget frem og tilbake nærmest fra time til time og tapene på begge sider var
enorme.

I november hadde tyskerne erobret 90 % av byen. Den 19. november ble imidlertid
den sovjetiske Operasjon Uranus satt i verk. Denne knipetangmanøveren var rettet
mot de svake ungarske og rumenske enhetene som voktet de tyske flankene, og
allerede den 22. november hadde disse kollapset slik at 250 000 tyske soldater
var omringet i Stalingrad.

Hitler nektet den innesperrede tyske 6. armé å bryte ut, og insisterte på at
slaget om byen skulle fortsette. Hermann Görings Luftwaffe opprettet en luftbro
med forsyninger inn til byen, men det viste seg snart at dette langt fra var nok
til å forsyne de tyske troppene. Forsyningssituasjonen for tyskerne ble snart
prekær, samtidig som sovjetiske angrep stadig presset den tyske lommen sammen.
Andre tyske styrker som forsøkte å bryte beleiringen av de omringede styrkene,
kom for sent og var for svake til å kunne hindre den tyske katastrofen.

I løpet av januar ble situasjonen for de omringede styrkene desperat. De var i
ferd med å slippe opp for mat og ammunisjon. Soldatene var sterkt utmattet av
underernæring og den intense kulden. Mange enheter hadde ikke lenger noe
overnattingskvarter og måtte sove ute. Stor mangel på helsepersonell og
medisiner innebar at tusener av sårede ikke lenger kunne regne med hjelp. Den
31. januar 1943 så den tyske kommandanten Friedrich Paulus seg nødt til å
kapitulere. Dette markerte slutten på den tyske ekspansjonen; heretter hadde
Sovjetunionen det strategiske og psykologiske overtaket på østfronten. Det er
antatt at 479 000 sovjetiske soldater ble drept eller tatt til fange under
kampen om Stalingrad, mens 651 000 ble syke eller skadet. Tyskerne og deres
allierte mistet over 500 000 mann som døde eller ble tatt til fange.

De franske koloniene i Nord-Afrika var blitt kontrollert av Vichy-regjeringen
etter Frankrikes fall. Marokko og Algerie var derfor regnet som et egnet sted
for en alliert invasjon, da man antok at motstanden ville være liten her. I
november 1942 ble fransk Nord-Afrika invadert, noe som også utløste et kupp mot
den franske administrasjonen i området. Den franske motstanden var betydelig
hardere enn forventet, og de tok flere uker, med totale tap på rundt 5 000
soldater totalt på begge sider før de allierte vant kontrollen over Marokko og
Algerie.

Rommels nederlag i Egypt hadde ført til at planene om en erobring av Midtøsten
måtte oppgis. Afrikakorpset trakk seg derfor tilbake vestover, og dro til
Tunisia for å bekjempe de allierte invasjonsstyrkene. Den tyske motoffensiven
var ganske fremgangsrik, og i februar 1943 vant Rommel en stor seier mot den
amerikanske generalmajor Lloyd Fredendall i slaget ved Kasserinepasset.
Problemer med forsyningen til aksemaktene gjorde imidlertid at de tyske og
italienske linjene raskt kollapset etter at Montgomery angrep i slutten av mars.
Den 13. mai 1943 måtte Afrikakorpset gi opp, og Nord-Afrika var endelig under
alliert kontroll.

Den japanske fremgangen i Sørøst-Asia og det vestlige Stillehav fortsatte våren
1942. I mars og april gikk en hangarskipgruppe inn i Det indiske hav, og senket
nesten 100 000 tonn allierte skip, og det bare i Bengalbukten. Hangarskipgruppen
gjennomførte raid mot britiske baser på Ceylon, og tvang britene til å trekke
krigsskipene sine helt tilbake til Øst-Afrika.

Samtidig intensiverte japanerne angrepet på Ny-Guinea, og planla en invasjon
sjøveien av Port Moresby på Ny-Guinea. Et amerikansk gjennombrudd med dekodingen
av japansk radiotrafikk gjorde at de allierte var forberedt på dette angrepet,
slik at admiral Nimitz sendte en hangarskipgruppe nedover for å stoppe angrepet.
Den 4. mai møttes de to styrkene i Korallhavet utenfor Australia, og i løpet av
fire dager med harde kamper mistet begge sider hvert sitt hangarskip. Slaget
endte i en begrenset japansk seier, men forhindret samtidig angrepet på Port
Moresby.

Den japanske admiral Yamamoto ønsket nå å fullføre det han påbegynte ved Pearl
Harbor. Planen var å erobre den lille atollen Midway, slik at amerikanerne ble
fremprovosert til å sette inn hangarskipene sine mot den mektige japanske
hovedstyrken. Japanerne hadde imidlertid mistet overraskelsesmomentet da
amerikanerne kunne avlytte radiosambandet deres, og da angrepet kom den 5. juni
var amerikanerne godt forberedt. Angrepet ble katastrofalt for Japan. Tapet av
fire hangarskip samt 322 fly med erfarne piloter gjorde at styrkeforholdet i
Stillehavet nå definitivt gikk i USAs favør.

Det tyske tapet ved Stalingrad hadde flyttet frontlinjen vestover, men Ukraina
var fortsatt under tysk kontroll. I februar 1943 var byen Kharkov blitt frigjort
av sovjeterne, men et hurtig motangrep fra de tyske styrkene under Erich von
Manstein gjorde at tyskerne gjenerobret byen i starten av mars.

Denne tyske seieren gjorde at de tyske generalene planla et nytt fremstøt, denne
gangen ved Kursk. De sovjetiske styrkene hadde i denne frontsektoren en
fremskutt posisjon i forhold til resten av frontlinjen, noe som gjorde dem
sårbare for et tysk knipetang-angrep med en påfølgende omringning. Dette
problemet var også åpenbart for den sovjetiske hærledelsen, noe som gjorde at
begge sider bygget opp styrkene sine i flere måneder i denne sektoren.

Den tyske angrepsstyrken var på rundt 2700 stridsvogner, 1800 angrepsfly og
800 000 mann. Mot disse sto en sovjetisk styrke på 1 900 000 mann, 3800
stridsvogner, 20 000 artillerienheter og 2400 fly. Dette gjorde at slaget ved
Kursk ble ett av historiens største slag. Det tyske angrepet begynte den 5. juli
1943, men kjørte seg raskt fast i den harde sovjetiske motstanden. Etter en uke
kom den sovjetiske motoffensiven, og ved Prokhorovka møttes over 1200
stridsvogner til det som ble historiens største panserslag.

Etter at den tyske offensiven ble slått tilbake gikk Den røde armé i gang med
offensiver langs hele fronten. Kharkov ble gjenerobret samme høst, og da
vinteren kom ble seks tyske divisjoner omringet ved Korsun ved Dnepr. I januar
1944 ble det innledet en offensiv i nord, rundt Narva, noe som endelig gjorde
slutt på den langvarige beleiringen av Leningrad.

I krigens første år var den britiske bombekampanjen over Tyskland rettet mot
tysk industri. Dette viste seg å være lite effektivt på grunn av svært dårlig
treffsikkerhet.

Utover i 1942 begynte Storbritannia med en ny strategi: massiv bombing av større
tyske byer. Under ledelse av Arthur «Bomber» Harris ble RAFs bombeflyskvadroner
bygd opp, samtidig som store ressurser ble lagt i utvikling og produksjon av nye
tunge bombeflymodeller. Den britiske doktrinen gikk ut på å bruke massive
formasjoner med bombefly om natten. Før en alliert invasjon i Frankrike var også
bombing av Tyskland ansett som en viktig støtte for de sovjetiske styrkene,
Luftkrigen krevde tyske ressurser som ellers kunne vært satt inn på østfronten,
og de sovjetiske offensivene fikk en enklere oppgave grunnet tysk mangel på
flystøtte.

Etter hvert ble også 8. armé fra det amerikanske flyvåpenet United States Army
Air Forces (USAAF) engasjert i bombing av Tyskland. Amerikanerne bombet på
dagtid, de ønsket å ramme mål som var viktige for den tyske krigsøkonomien slik
som kraftverk, oljeinstallasjoner og industri, tanken bak var at presisjonen var
bedre grunnet amerikanernes avanserte bombesikter. USAAF tok imidlertid feil,
amerikanerne bombet like upresist som britene. De amerikanske luftraidene fikk
store tap, da tunge bombefly ikke kunne forsvare seg selv effektivt mot tyske
avskjæringsjagere. Det var ikke før man fikk satt det langtrekkende jagerflyet
P-51 Mustang i tjeneste at de allierte oppnådde luftherredømme over Tyskland, og
tapene kom ned på et akseptabelt nivå.

Utover i krigen ble problemene med de allierte bomberaidene store for den tyske
krigsindustrien, spesielt i Ruhr. Med de kontinuerlige bombeangrepene og de
store sivile tapene håpet man å knekke den tyske kampmoralen. Denne strategien
gikk spesielt hardt ut over Hamburg, men også Köln, Berlin og Kassel ble hardt
rammet. I februar 1945 rammet bombene også Dresden, en av de vakreste byene i
Europa. Den hadde liten militær verdi, og mange tyske interne flyktninger. Mange
sivile ble kvalt i sine kjellere og tilfluktsrom da det massive bomberegnet over
byen skapte flere store branner som brukte opp alt oksygenet i luften.

De alliertes bombing hadde ikke så negativ innvirkning på den tyske kampmoralen
at Tyskland ble bombet til overgivelse. I likhet med erfaringene fra de siviles
reaksjoner på Luftwaffes bombing av London, lot det til at de alliertes massive
luftangrep faktisk bidro til å styrke det tyske samholdet, og stimulere til
fortsatt motstand.

I juli 1943 gikk allierte tropper i land på Sicilia. De tyske og italienske
forsvarerne hadde små muligheter til å stå i mot, og evakuerte til fastlandet i
august. Den 3. september gikk amerikanske og britiske tropper over
Messinastredet, som en fortropp til hovedangrepet på Italia som skulle komme
uken etter.

Den 8. september ble en våpenhvileavtale mellom de allierte og Italia
undertegnet. Dette skjedde etter at et statskupp hadde avsatt Mussolini, og den
nye italienske ledelsen ønsket ikke å fortsette krigen. Den tyske hæren var
imidlertid forberedt på en slik hendelse, avvæpnet raskt den italienske hæren og
besatte landet. Mussolini ble befridd fra fangenskap av en Waffen SS aksjon
ledet av Otto Skorzeny. Mussolini ble gjeninnsatt som en tysk marionett, som
leder for den tyskstøttede italienske sosialrepublikk, også kalt
«Salò-republikken» etter hovedstaden Salò, en liten by ved Gardasjøen. Det etter
hvert økende italienske området som kom under alliert kontroll ble administrert
av den politiske overbygningen for den italienske motstandsbevegelsen, Comitato
di Liberazione Nazionale som en midlertidig, sivil regjering.

Terrenget i Italia gjør det til en naturlig festning og den allierte offensiven
gikk tregt. Den tyske øverstkommanderende generalfeltmarskalk Albert Kesselring
visste godt hvordan terrenget kunne utnyttes til forsvarernes fordel og
etablerte flere forsvarslinjer på tvers av landet, hvor «Gustavlinjen» var den
sentrale. De allierte greide ikke å bryte igjennom denne, og i januar 1944
bestemte de seg for å landsette styrker ved Anzio for å kunne falle de tyske
forsvarerne i ryggen, men amerikansk nøling etter ilandsettelsen gjorde at
mulighetene for å avskjære de tyske styrkene lenger sør gikk tapt.

Gjennom hele våren forsøkte de allierte å bryte gjennom de tyske linjene i
slaget om Monte Cassino. I slutten av mai erobret polske styrker endelig Monte
Cassino, og den 4. juni gikk allierte styrker inn i Roma.

Kampene i Italia fortsatte resten av krigen og de allierte ønsket på denne måten
å binde opp mest mulig av de tyske ressursene her, for å lette trykket på de
styrkene som nærmet seg Tyskland fra vest og øst.

Kesselring etablerte nye forsvarslinjer, hvor særlig «Den gotiske linjen» var
den viktigste. Denne fulgte Appenninene fra sør for Rimini på østkysten, krysset
mellom Firenze og Bologna, og til sør for La Spezia på vestkysten. I september
1944 brøt den tyske forsvarslinjen sør for Bologna sammen, men det var ikke før
i april 1945 at det tyske forsvaret i Nord-Italia falt sammen. Generaloberst
Heinrich von Vietinghoff kapitulerte for de allierte 2. mai 1945.

I løpet av 1943 og 1944 hadde de allierte bygd opp store troppekonsentrasjoner i
det sørlige England, med tanke på en invasjon av det tyskokkuperte kontinentet.
Allerede i 1942 hadde kanadiske styrker gjennomført Diepperaidet, et raid som
endte i katastrofe, men som gav verdifull kunnskap om amfibieoperasjoner.
Erfaringene herfra gjorde at man valgte å gå i land på strendene i Normandie, i
stedet for direkte i en havneby.

Den 6. juni 1944 gikk de allierte styrkene i land i Normandie (D-dagen), under
ledelse av den amerikanske generalen Dwight D. Eisenhower. De allierte møtte på
hard tysk motstand, og de første to månedene hadde de allierte liten fremgang.
Det var ikke før i slutten av juli at general Omar Bradleys styrker greide å
bryte ut av den allierte lommen i Normandie.

Den 25. august 1944 gikk allierte styrker i land på den franske rivieraen, og
kjempet seg nordover i stort tempo. Frankrike var nå tapt for Tyskland, og den
25. august 1944 ble Paris frigjort.

I september fikk general Montgomery overtalt den allierte ledelsen til å
gjennomføre operasjon Market Garden, en dristig operasjon der broene over elvene
i det tyskokkuperte Nederland skulle tas slik at den videre invasjonen inn i
Tyskland ville bli lettere. Operasjonen ble mislykket, dels fordi tyskerne
kjente til de allierte planene, og dels fordi tyskerne hadde sterkere militær
tilstedeværelse enn hva planene forutsatte. En hel britisk divisjon ble omringet
og ødelagt av tyske styrker.

Sommeren 1944 innledet de sovjetiske styrkene operasjon Bagration. Med 2,4
millioner mann, 5 200 stridsvogner og 5 300 fly ble offensiven innledet 22. juni
1944, treårsdagen for den tyske invasjonen av Sovjetunionen, og var derfor også
symbolsk viktig. Offensiven endte med at den tyske forsvarslinjen i
Hviterussland brøt sammen og Minsk ble erobret av sovjetiske styrker 4. juli
1944. 28 tyske divisjoner ble satt ut av spill og ca. 350 000 tyske soldater ble
drept, såret eller tatt til fange. Langs hele østfronten mellom Karpatene og
Finland mistet aksemaktene gradvis fotfestet, den 2. september ga Finland opp
kampen og signerte våpenhvile. Det østlige Polen samt deler av Baltikum ble
gjenerobret av de sovjetiske styrkene. Fra fronten til Tysklands østligste
provins Østpreussen var det nå bare 500 kilometer i luftlinje. Den tyske
Armégruppe Sentrum fikk stygg medfart under denne offensiven, mye på grunn av
Hitlers fanatiske motstand mot tilbaketrekninger.

Høsten 1944 sto den sovjetiske krigsmakten ved grensen til Romania. Kongedømmet
Romania hadde deltatt på tysk side i angrepet på Sovjetunionen, under ledelse av
general Ion Antonescu. I slutten av august ble Antonescu kastet fra makten, og
Romania skiftet side i verdenskrigen. Samtidig prøvde Bulgaria å trekke seg ut
av krigen, de hadde deltatt i angrepene på Hellas og Jugoslavia, men de hadde
aldri erklært krig mot Sovjetunionen. Ledelsen i landet prøvde å forhandle om
fred med de allierte stormaktene, men den 5. september erklærte Sovjetunionen
krig mot Bulgaria, fire dager etter kapitulerte landet. Sent i oktober 1944
begynte tyske styrker tilbaketrekning fra Hellas, for å bruke kreftene på å
forsvare Jugoslavia og Albania.

Høsten 1944 gikk sovjetiske styrker inn i Ungarn. Den 15. oktober erklærte
Ungarns leder Miklós Horthy at verdenskrigen var over for Ungarns del, noe som
gjorde at tyskerne straks avsatte ham. De tyske styrkene i landet begynte nå å
rasere infrastrukturen, og da de siste tyske styrkene ble kastet ut av Ungarn i
april 1945 var det et land i totalt kaos Den røde armé overtok fra tyskerne.

Da de sovjetiske styrkene nærmet seg Warszawa i august 1944, startet den polske
motstandsbevegelsen Armia Krajowa et opprør mot de tyske okkupantene i byen.
Dette resulterte i harde kamper mellom Waffen-SS og polakkene, men fordi Den
røde armé stikk i strid med polakkenes forhåpninger valgte å forholde seg som
passive tilskuere til kampene, kunne tyskerne til slutt slå ned hele opprøret.
Etter at den polske ledelsen kapitulerte den 2. oktober begynte de tyske
okkupantene å systematisk ødelegge byen, og da Den røde armé endelig erobret
byen den 17. januar, lå hele 85 % av Warszawa i ruiner.

Amerikanske styrker invaderte øya Guadalcanal i slaget om Guadalcanal august
1942. Dette var de alliertes første større offensiv under Stillehavskrigen, og
endte med at de japanske styrkene trakk seg ut av Salomonøyene i 1943.

I løpet av 1943 og 1944 ble stadig flere øygrupper under japansk kontroll
erobret av de allierte. New Britain og New Ireland ble gjenerobret i løpet av
1944, samtidig som britiske styrker begynte gjenerobringen av Burma. Japans
forsvarsevne ble sterkt redusert ved amerikanske ubåters senking av japanske
handelsskip, den japanske marinens forsvar mot ubåter var vesentlig dårligere
enn de alliertes.

De amerikanske styrkene møtte på intens japanske motstand under «øy-hoppingen»,
da de japanske militære æresbegrepene gjorde at overgivelse var den største
skam. Under slaget om Iwo Jima led det amerikanske marinekorpset et tap på
24 000 mann, av de rundt 7 000 døde, samtidig som 19 800 av de 20 000 japanske
forsvarerne ble drept.

Høsten 1944 begynte japanerne med de fryktede kamikazeangrepene. Disse angrepene
var de angrepene som førte til størst amerikanske tap mot slutten av krigen, og
ødela eller skadet 400 skip, samt drepte 4900 amerikanske sjøfolk. Det var ikke
bare fly som ble sendt ut på selvmordsoppdrag, i april ble en flåte med
slagskipet «Yamato» i spissen sendt for å hjelpe til med forsvaret av Okinawa
ved slaget om Okinawa, noe som i realiteten var et selvmordsoppdrag, da den
japanske flåten måtte raskt gi tapt for bomber og torpedoer fra amerikanske fly.

Den amerikanske invasjonen av Okinawa begynte 1. april 1945, rundt 1 200 fartøy
landsatte 170 000 mann på den første større delen av selve Japan. Etter svært
harde kamper ble kampene avsluttet 22. juni, totale amerikanske tap var 93 000,
av de 12 500 døde. Nesten alle de japanske styrkene var døde og titusener av
sivile, mange presset til å begå selvmord.

Mot slutten av 1944 var Tyskland hardt presset på alle fronter. Krigen til sjøs
var tapt, mesteparten av Øst-Europa var falt i sovjeternes hender, og på
vestfronten var de allierte tilsynelatende overlegne så vel i luften som på
bakken.

I en dristig offensiv iverksatte britene og amerikanerne operasjon Market Garden
i september, den ble imidlertid slått tilbake av tyskerne. I desember satte den
tyske hæren i gang ardenneroffensiven, planen var at den tyske hæren skulle slå
en kile i den allierte fronten, gjenerobre Antwerpen og tvinge frem en
våpenhvile med de allierte. Offensiven, som krevde de siste ledige tyske
ressurser, mislyktes og i begynnelsen av januar 1945 måtte tyskerne trekke seg
tilbake.

Den allierte fremrykkingen inn i selve Tyskland sto nå for tur. Den tyske hæren
hverken kunne eller ville i 1945 gjøre noe særlig motstand på vestfronten, og de
allierte styrkene kunne med relativ letthet rykke østover mot den avtalte linjen
hvor Tyskland skulle deles med de sovjetiske styrkene. De tyske tapene, spesielt
på østfronten var enorme, de siste 4 månedene av krigen hadde tyskerne større
tap enn hele 1942 og 1943.

Den 19. mars 1945 utstedte Hitler den såkalte Neroforordningen som gikk ut på at
den brente jords strategi også skulle brukes i selve Tyskland. Dette var i tråd
med hva som skjedde andre steder, som i Finnmark. De tyske befalhavende tok i
bare liten grad denne strategien i bruk, noe som sparte befolkningen for store
lidelser. I Ungarn forsøkte tyske og ungarske styrker å holde Budapest mot de
fremrykkende sovjetiske styrkene, titusener ble drept og rundt 100 tusen
ungarske jøder ble massakrert innen byen ble erobret i begynnelsen av februar
1945.

Tyskland prøvde i slutten av 1944 forgjeves å etablere et forsvarsverk ved
landets østgrense, men med et styrkeforhold på en til ti var det umulig å hindre
at Den røde armé krysset Østpreussens grense i januar 1945,. og med stor fart
veltet inn i det tyske kjernelandet. De tyske forsvarerne ble presset tilbake av
den tallmessig totalt overlegne sovjetiske hæren, samtidig som hundretusener av
tyske sivile flyktet fremfor den fremrykkende Røde armé. Med unntak av Kurland
og enkelte smålommer ved Østersjøkysten, var områdene øst for Oder i hovedsak
erobret i løpet av januar, og da Königsberg kapitulerte den 9. april, kunne den
siste sovjetiske offensiven begynne.

Den 16. april satte 2,5 millioner sovjetiske tropper i gang angrepet på Berlin.
Hitler hadde proklamert at han ville bli i byen, samtidig som han erklærte at
byen skulle holdes for enhver pris. Etter to ukers harde kamper var mesteparten
av byen på sovjetiske hender, og den 30. april begikk Adolf Hitler, og hans
kone, selvmord i førerbunkeren i Berlin.

Hitler hadde i sitt testamente utpekt Karl Dönitz til ny rikspresident, og
Joseph Goebbels til ny rikskansler. Dagen etter Hitlers selvmord tok imidlertid
Goebbels sitt eget liv, noe som gjorde at Dönitz måtte utpeke Lutz Schwerin von
Krosigk til ny rikskansler i Tyskland, og de gikk inn for å slutte fred med de
allierte. Selv om de innså at krigen var tapt prøvde tyskerne å forhale
overgivelsen enda noen dager. Dette for at Kriegsmarine skulle rekke å få
evakuert flest mulig flyktninger bort fra Østpreussen og Pommern hvor Den røde
hær behandlet sivilbefolkningen uten medlidenhet. Millioner av tyske sivile
prøvde å flykte fra den østlige delen av Tyskland for å unngå krigshandlingene,
og dermed havnet de i kryssild mellom sovjetiske og tyske soldater. Mange tyske
sivile ble også utsatt for hevnangrep fra den slaviske befolkningen og
sovjetiske militære avdelinger.

Berlins forsvarere kapitulerte 2. mai, og to dager senere kapitulerte de tyske
styrkene i Nederland. 7. mai kl 02:41 underskrev en delegasjon utsendt av Dönitz
til general Montgomery i Reims et dokument som sa at alle tyske styrker skulle
innstille kampene innen kl 11 neste dag, og Churchill og president Harry S.
Truman erklærte 8. mai som seiersdag. Stalin forlangte imidlertid at
kapitulasjonshandlingen også skulle skje overfor hans egne representanter, og 8.
mai kl 23:30 dro en tysk delegasjon til Karlshorst i Berlin. Pga ulike tidssoner
var det da allerede 9. mai i Moskva, og derfor feires seiersdagen i Russland på
denne dato.

Etter amerikanernes erobring av øyene Okinawa og Iwo Jima var selve Japan nå
kommet innenfor rekkevidde av amerikanske bombefly og jagerfly. Under ledelse av
general Curtis LeMay ble en massiv bombekampanje satt i gang i løpet av våren
1945 mot alle større japanske byer. I et bombeangrep mot Tokyo natt til 10. mars
1945 omkom over 80 000 japanere, samtidig som om lag halvparten av byen gikk med
i flammehavet. De fleste boligene i de største byene var lagd av tre, så de
amerikanske bombeflyene benyttet mye brannbomber som ga størst effekt.

På tross av at den militære situasjonen etter hvert var blitt håpløs for Japan,
nektet landets ledelse å kapitulere. Japanerne var forberedt på å forsvare
fedrelandet for enhver pris, noe som gjorde at amerikanerne så etter
alternativer til en kostbar invasjon som ble anslått å bety tap av flere hundre
tusen amerikanske soldater.

Den 6. august ble den japanske byen Hiroshima bombet med en kjernefysisk bombe i
det som var historiens første atomangrep. I angrepet, samt av senskader, døde
ca. 140 000 japanere, samtidig som over 60 % av byens 76 000 bygninger ble
ødelagt.

Den 8. august gikk Sovjetunionen til angrep på det Japan-kontrollerte
Mandsjuria. Den sovjetiske offensiven førte til at den japanske keiseren
Hirohito bad regjeringen vurdere kapitulasjon, men sterke krefter strittet imot
og ønsket å fortsette kamphandlingene.

Dagen etter, den 9. august, ble også Nagasaki utsatt for et atomangrep. Denne
bomben var kraftigere enn den over Hiroshima, men førte likevel til færre
dødsfall.

Nå gav endelig den japanske ledelsen opp, og den 14. august kapitulerte Japan.
Denne dagen markerer «VJ-Day» (Victory over Japan), men først 2. september
regnes andre verdenskrig for offisielt slutt, med Japans underskrivelse av
kapitulasjonserklæringen om bord på slagskipet USS «Missouri».

Etter krigen var over etablerte de allierte okkupasjonsstyre av Tyskland og
Østerrike. Tyskland ble delt inn i tre vestlige og en østlig okkupasjonssone,
kontrollert av de vestlige allierte og Sovjetunionen, mens Østerrike ble en
nøytral stat. Et denazifiseringsprogram i Tyskland ledet til rettssaker mot
tyske krigsforbrytere og fjerning av nasjonalsosialister fra maktposisjoner,
selv om denne politikken etter hvert gikk i retning av amnestier og
reintegrering av forhenværende nasjonalsosialister inn i samfunnslivet i
Vest-Tyskland.

Tyskland mistet 1/4-del av det territorium landet hadde i 1937, de østlige
områdene Schlesien, Neumark og det meste av Pommern ble tatt over av Polen.
Østpreussen ble delt mellom Polen og Sovjetunionen, etterfulgt av fordriving av
rundt 9 millioner tyskere i disse områdene pluss rundt 3 millioner fra
Sudetenland, til Tyskland. På 1950-tallet var hver femte vesttysker en flyktning
fra øst. Sovjetunionen tok også over de polske områdene øst for Curzonlinjen
(hvorfra rundt 2 millioner polakker ble fordrevet), det østlige Romania, deler
av Finland og de tre baltiske statene.

For å forsøke å løse fremtidige konflikter fredelig etablerte de allierte de
forente nasjoner, offisielt opprettet den 24. oktober 1945, og vedtok
Menneskerettighetserklæringen i 1948 som en generell standard for alle
medlemsland. Stormaktene som vant krigen, USA, Sovjetunionen, Kina,
Storbritannia og Frankrike, ble permanente medlemmer av FNs sikkerhetsråd.
Alliansen mellom de vestlige allierte og Sovjetunionen begynte å bli dårligere
allerede før krigen var avsluttet.

Etter krigen ble Tyskland de facto delt. Ut fra den vestlige og østlige
okkupasjonssonen ble to uavhengige stater etter hvert etablert, de tre
vestallierte okkupasjonssonene ble til Vest-Tyskland og den sovjetiske
okkupasjonssonen ble til Den tyske demokratiske republikk. Resten av Europa ble
også delt i en vestlig og en sovjetisk interessesfære. De fleste land i Øst- og
Sentral-Europa ble dominert av Sovjetunionen og fikk tilsvarende styresett, det
eneste uavhengige landet i Øst-Europa var Jugoslavia.

Etterkrigstidens oppdeling av verden ble formalisert ved to internasjonale
militære allianser, NATO ledet av USA og Warszawapakten ledet av Sovjetunionen.
Den lange perioden med politisk og militær spenning mellom de to alliansene,
kjent som den kalde krigen, ble ledsaget av et omfattende våpenkappløp og krig
ved stedfortredere.

I Asia ledet USA okkupasjonen av Japan og administrerte Japans tidligere
øybesittelser i den vestlige delen av Stillehavet, mens Sovjetunionen okkuperte
og etter hvert annekterte Sakhalin og Kurilene. Korea, som tidligere ble styrt
av Japan, ble delt og i årene 1945-1948 okkupert av USA i sør og Sovjetunionen i
nord. I 1948 ble det etablert to separate koreanske republikker, begge gjorde
krav på å representere hele landet og i 1950 ble Koreakrigen utløst ved at
Nord-Korea angrep Sør-Korea.

I Kina fortsatte nasjonalistene og kommunistene borgerkrigen i 1946, hvor
kommunistene vant og etablerte folkerepublikken Kina på fastlandet, mens
nasjonalistene flyktet til Taiwan i 1949. I Midtøsten markerte de arabiske
statenes avvisning av FNs delingsplan for Palestina og etableringen av staten
Israel en opptrapping av Midtøsten-konflikten. Mens europeiske kolonimakter
forsøkte å holde fast ved deler av sine koloniområder medførte tapet av
ressurser og prestisje at de ulike lands kolonier etter hvert ble selvstendige
stater.

Verdensøkonomien ble utsatt for store belastninger under og etter krigen, selv
om berørte land ble påvirket i svært ulik grad. USA kom bedre ut av krigen enn
noen annen nasjon, dets BNP (bruttonasjonalprodukt) per innbygger var større enn
for noe annet land og USA dominerte verdensøkonomien. I årene 1945-1948 forsøkte
USA og Storbritannia å begrense Tysklands industri, dette berørte også andre
europeiske land og førte til at den europeiske gjenreisningen ble forsinket med
flere år.

Den tyske og vesteuropeiske økonomien begynte å forbedres etter den vesttyske
valutareformen i 1948 og liberaliseringen av økonomien som innføringen av
Marshallplanen medførte var også en faktor for økonomisk vekst. Den raske
økonomiske gjenreisningen i Vest-Tyskland ble etter hvert kjent som
Wirtschaftswunder og den franske og italienske økonomien vokste også. I kontrast
var Storbritannias økonomi dårlig og selv om landet mottok 1/4-del av
Marshallplanen fortsatte landets økonomiske nedgang i tiår fremover.

Anslag for antall omkomne under andre verdenskrig varierer, fordi konflikten var
så omfattende at mange dødsfall ikke ble registrert. De fleste kilder anslår at
rundt 72 millioner mennesker døde i krigen, av de rundt 25 millioner soldater og
rundt 47 millioner sivile. Mange sivile døde av sykdommer, sult, massakrer,
bombing og overlagt folkemord. Sovjetunionen alene mistet rundt 27 millioner
mennesker under krigen, av de om lag 8,7 millioner soldater og om lag 19
millioner sivile. Av alle innbyggerne i Sovjetunionen ble 1/4 drept eller
skadet. Tyskland hadde rundt 5,3 millioner døde soldater, de fleste av dem drept
på østfronten.

Av totalt antall dødsfall i andre verdenskrig var om lag 85 % på alliert side,
de fleste av dem fra Sovjetunionen og Kina. Rundt 15 % av krigens dødsfall var
på aksemaktenes side, de fleste fra Tyskland og Japan. Mange av de allierte
dødsfall ble forårsaket av krigsforbrytelses begått av tyske og japanske styrker
i okkuperte områder. Mellom 11 og 17 millioner sivile døde direkte eller
indirekte som en følge av den nasjonalsosialistiske ideologien, blant de rundt 6
millioner jøder under holocaust, sammen med minst fem millioner øst-europeere,
sigøynere og homoseksuelle. Hundretusener av serbere, sigøynere og jøder ble
myrdet av den kroatiske Ustasja i Jugoslavia og mange kroatiske sivile døde i
hevnmord etter krigens slutt.

I Kina døde rundt 7,5 millioner sivile under den japanske okkupasjonen. I Asia
er Nanjingmassakren den mest kjente japanske krigsforbrytelsen, hundretusener
sivile kinesere ble voldtatt og myrdet.

Etter krigens slutt ble en rekke av aksemaktenes krigsforbrytere stilt for
internasjonale domstoler og dømt, mest kjent av dem var Nürnbergprosessen mot
lederne i Tyskland. Ingen allierte sivile eller militære ledere ble stilt for
tilsvarende domstoler selv om en rekke krigsforbrytelser ble utført av de
allierte. Den i ettertid mest kjente er Katyn-massakren, hvor om lag 20 000
polske offiserer og soldater ble myrdet av sovjetiske tjenestemenn. Blant de
vestlige allierte blir ofte hungersnøden i Bengal hvor rundt 3 000 000 døde
nevnt. Storbritannias og USAs strategiske bombing av Tyskland og Japan som
totalt førte til minst en million døde er også omstridt.

I tillegg til de tyske konsentrasjonsleirene var sovjetiske Gulag (arbeidsleire)
ansvarlig for dødsfall for mennesker fra sovjetokkuperte land som Polen,
Litauen, Latvia og Estland, så vel som tyske krigsfanger og sovjetborgere som
hadde støttet tyskerne, eller ble antatt å gjøre det. Om lag seksti prosent av
sovjetiske krigsfanger i Tyskland døde under krigen, om lag seks millioner
mennesker. Forhenværende krigsfanger ble behandlet med stor mistenksomhet av de
sovjetiske myndighetene og endel av dem ble etter frigjøring fra tysk fangenskap
sendt til Gulag.

Japanske krigsfangeleirer ble også benyttet som arbeidsleirer og hadde et høyt
prosentmessig antall dødsfall. Det internasjonale militærtribunalet for Det
fjerne østen fant at dødsraten blant vestlige fanger var 27,1 %, syv ganger så
høy som i tyske og italienske krigsfangeleirer. Mens titusenvis av vestlige
krigsfanger ble frigjort etter Japans kapitulasjon var antallet frigitte
kinesiske krigsfanger kun 56.

I årene 1935 til 1941 er det anslått at rundt 5 millioner kinesere i det
nordøstlige Kina ble tvunget til å arbeide i gruver og fabrikker for de japanske
okkupantene. Etter 1942 økte antallet til rundt 10 millioner. På Java ble mellom
4 og 10 millioner innfødte tvunget til å arbeide for japanerne. Om lag 270 000
av disse tvangsarbeiderne ble sendt til andre områder kontrollert av japanske
styrker og kun rundt 52 000 ble repatriert (vendte tilbake) til Java.

Etter Japans angrep på Pearl Harbor undertegnet president Roosevelt i februar
1942 en lov som åpnet for internering av sivile med forbindelse til fienden. Om
lag 150 000 sivile med japansk bakgrunn ble internert i USA og Canada, sammen
med titusenvis av sivile med tysk og italiensk bakgrunn. I Sovjetunionen ble
over en million sivile tyskere og hundretusener av ungarere sendt på
tvangsarbeid og hundretusener av de døde.

Før utbruddet av krigen hadde de europeiske allierte en klar fordel overfor
aksemaktene både i befolkningsstørrelse og økonomisk styrke. I 1938 hadde de
vestlige allierte (Storbritannia med samveldelandene, Frankrike og Polen) 30 %
høyere befolkning og BNP (bruttonasjonalprodukt) enn de europeiske aksemaktene
(Tyskland og Italia). Medregnet kolonier hadde de allierte en 5:1 fordel i
befolkning og nesten 2:1 i BNP. På samme tid i Asia hadde Kina 6 ganger så stor
befolkning som Japan, men bare 89 % høyere BNP, dette overtaket reduseres til
tre ganger befolkning og 38 % høyere BNP om Japans kolonier regnes med.

I Europa forekom okkupasjon i hovedsakelig to svært ulike former. I Nord-Europa,
Vest-Europa og Sentral-Europa (Frankrike, Norge, Danmark, Benelux og de
annekterte delene av Tsjekkoslovakia) etablerte Tyskland økonomiske
styringssystemer hvor landet i løpet av krigen stjal om lag 69,5 milliarder
Reichsmark (27,8 milliarder US dollar), i tillegg til direkte plyndring av
industriprodukter, militærutstyr, råmaterialer og annet løsøre. Inntektene fra
de okkuperte nasjonene var over 40 % av hva Tyskland tok inn ved skattlegging av
egne borgere, noe som økte til nær 40 % av Tysklands totale inntekter etter
hvert som krigen fortsatte.

I Øst-Europa ble den forventede gevinsten av Lebensraum aldri en realitet da den
sovjetiske brent jords taktikk og skiftende frontlinjer begrenset eller stoppet
ressursoverføring til de tyske invasjonsstyrkene. Til forskjell fra i vest
oppmuntret den tyske rasepolitikken til omfattende brutalitet mot Untermensch
(undermennesker) og de fleste tyske offensiver ble fulgt av massehenrettelser.
Selv om det ble opprettet lokale motstandsgrupper i de fleste okkuperte land så
la de ikke vesentlig begrensning på tyske operasjoner før sent i 1943.

I Asia betegnet Japan land som ble okkupert som en del av det store
Øst-Asiatiske velstandssfæren, hvor den japanske okkupasjonen og plyndringen ble
forsøkt kamuflert som frigjøring av vestlige kolonier. Selv om de japanske
styrkene først ofte ble mottatt som frigjørere så førte okkupasjonsstyrkenes
omfattende brutalitet til at folkemeningen snudde til det negative i løpet av få
uker. Under Japans innledende angrep beslagla de 640 000 m3 med olje og i løpet
av 1943 klarte de å få oljeproduksjonen i Nederlandsk India opp i 50 millioner
fat, om lag 76 % av produksjonen i 1940.

Under andre verdenskrig ble fly brukt i stor og økende utstrekning, som
jagerfly, bombefly, rekognoseringsfly og luft-til-bakke støtte. Nyvinninger
inkluderte luftbroer (evnen til raskt å kunne lufttransportere mindre mengder
med høyt prioritert forsyninger, utstyr og personell) og strategisk bombing
(bombing av sivile områder for å ødelegge industri og moral). Forsvar mot fly
ble også utviklet, som radar og luftvernartilleri, som den tyske 88 mm
luftvernkanonen. Jetfly ble utviklet og selv om de ble brukt kun i begrenset
grad av det tyske Luftwaffe mot slutten av andre verdenskrig så førte det til at
jetmotorer raskt ble standard for jager- og bombefly i de fleste flyvåpen.

Innenfor sjøkrig ble ny teknologi tatt i bruk på de fleste områder, mest markert
ved hangarskip og undervannsbåter. I trefninger ved Taranto, Pearl Harbor og
Midway viste hangarskip seg overlegne slagskip og ble det dominerende
overflatefartøy.

I Atlanterhavet viste eskortehangarskip seg som et sentralt element ved de
alliertes konvoitjeneste da de ga økt beskyttelse og bidro til at konvoiene
hadde flystøtte også der hvor landbaserte fly ikke nådde frem. Hangarskip var
også rimeligere enn slagskip da fly var relativt rimelig og fartøyene ikke
trengte omfattende pansring. Undervannsbåter hadde allerede vist seg effektive i
første verdenskrig og de ledende sjømaktene fortsatte utviklingen. Britene la
vekt på forsvar mot undervannsbåter, som bruk av det nye instrumentet sonar,
søkelys fra fly og konvoier. Tyskerne utviklet bedre undervannsbåter og effektiv
taktikk for koordinerte angrep, såkalt ulveflokktaktikk (tysk: rudeltaktik).

Landkrigen skiftet fra det statiske preget under første verdenskrig til økt
mobilitet og samvirke mellom våpengrenene. Stridsvognene, som under første
verdenskrig hovedsakelig ble benyttet for å støtte infanteristyrker fikk en mer
sentral rolle under andre verdenskrig. Stridsvognene på begge sider ble utviklet
med hensyn til bevæpning, panser, fart og kommunikasjon. På tross av omfattende
mekanisering så forble infanteri til fots ryggraden i alle lands styrker og de
fleste var bevæpnet tilsvarende infanterister under første verdenskrig.

Bærbare maskingevær og maskinpistoler ble tatt i utstrakt bruk og mot slutten av
krigen utviklet tyskerne det første automatgeværet, et våpen som kombinerte
egenskaper ved rifle og maskinpistol og i etterkrigstiden ble standard våpen for
de fleste lands infanterister.

Flere av de krigførende nasjonene forsøkte å løse utfordringene ved bruk av
store kodebøker ved å erstatte de med maskiner, mest kjent var den tyske
krypteringsmaskinen Enigma. Kryptering ble forsøkt bekjempet med
Signaletterretning, et felt hvor de allierte hadde stor suksess og fikk tilgang
til avgjørende informasjon fra både Tyskland og Japan. De første datamaskiner
ble også utviklet under andre verdenskrig, den tyske Z3, den britiske Colossus
og den amerikanske ENIAC. Styrte missiler i form av den tyske V1 og ballistiske
raketter i form av V2, Manhattanprosjektets utvikling av kjernefysiske våpen og
Operasjonsanalyse var viktig både militært og sivilt.



https://no.wikipedia.org/wiki/Liste_over_verdens_lengste_elver

Lengden på ei elv er i praksis svært vanskelig å beregne. Den avhenger av
definisjonen av elvas utspring, definisjonen av munningen, og den faktiske
målingen av elvas lengde fra utspring til munning. Som følge av dette er
målinger av lengden til mange elver bare omtrentlige anslag. Det har lenge vært
spesielt stor uenighet om hvorvidt Amazonas eller Nilen er verdens lengste elv.

Elvas utspring kan være vanskelig å fastslå, ettersom ei elv som regel har mange
tilløp og sideelver. Blant de mange tilløpene blir i utgangspunktet den som
starter lengst unna munningen regnet som elvas utspring, og dette gir elvas
maksimale lengde. I praksis er det ikke alltid at tilløpselva med det fjerneste
utspringet er den som gir navn til hovedelva. For eksempel er det fjernest
liggende utspringet til Mississippi-systemet kilden til elva Jefferson, ei
sideelv til Missouri, som igjen er ei sideelv til Mississippi. Det er imidlertid
en annen (og kortere) sideelv som identifiseres som Mississippi, og når elva
måles fra munning til sitt fjerneste utspring kalles den
Mississippi-Missouri-Jefferson. I denne artikkelen betyr lengde lengden til hele
elvesystemet, inkludert alle tilløp.

Det er også vanskelig å fastslå nøyaktig hvor ei elv begynner ettersom elver
ofte dannes av sesongmessige bekker, sumper, myrer, eller innsjøer som tørker
inn eller endrer seg på andre måter.

Elvas munning kan være vanskelig å bestemme i tilfeller hvor den danner et
langstrakt utløp som gradvis utvider seg mot havet. Eksempler på dette er Río de
la Plata og Saint Lawrence. Noen elver har ingen munning i det hele tatt, som
for eksempel Okavango, Tarim og (etter 1960) Amu-Darja. Disse elvene minker
gradvis i vannvolum til de til slutt forsvinner helt, på grunn av fordampning,
infiltrasjon i bakken, eller de blir avledet til jordbruksformål. Det nøyaktige
punktet hvor disse elvene slutter vil variere med årstidene.

Elvas lengde mellom utspring og munning kan ofte være problematisk å måle på
grunn av mangel på nøyaktige kart. I disse tilfellene vil den målte lengden på
elva avhenge av målestokken på kartet som benyttes. På grunn av et elvesystems
fraktale egenskaper vil mer detaljerte kart som hovedregel resultere i at den
målte lengden øker. Dette problemet ble oppdaget av Lewis Fry Richardson, og
gjelder også ved måling av kystlinjer og grenser mellom land. Ideelt sett burde
lengdemålinger baseres på kart som er detaljerte nok til å vise elvas bredde, og
lengden måles langs midten av elva.

Selv når nøyaktige kart er tilgjengelige kan lengdemålingen ofte være
problematisk. Spesielt elver i lavlandsområder, som for eksempel de sibirske
elvene Ob og Jenisej, har ofte flere elvearmer med meandere og sandøyer i stadig
endring, noe som gjør det vanskelig å fastslå hva som skal regnes som elvas
hovedløp. Dette gjelder også elver med vidstrakte og forgrenete deltaer, som
Volga eller Mackenzie. Det kan også være uklart hvordan det skal måles gjennom
innsjøer i elveløpet, da disse også kan variere med årstidene.

Ved å trykke på firkantene ved siden av ordene Munning eller Kontinent, kan du
sortere en liste som viser hhv de lengste elvene per hav, eller de lengste
elvene per kontinent.



https://no.wikipedia.org/wiki/Kveite

Kveite eller atlantisk kveite (Hippoglossus hippoglossus) tilhører gruppa
kveiter og er en flat beinfisk i flyndrefamilien. Arten står oppført som truet
på IUCNs rødliste fra 1996, men i Norge ble den etter 2006 nedgradert fra nær
truet til livskraftig på nasjonal rødliste for 2010, fordi den nasjonale
bestanden er økende. Kveitas nærmeste slektning er stillehavskveite, som
tilhører samme biologiske slekt og henimot kan anta tilsvarende dimensjoner.

Kveita har en flat kropp med begge øynene plassert på høyre side av hodet.
Faktisk svømmer fisken med venstre side vendt ned mot bunnen og høyre side opp.
På larvestadiet har den først normal kropp, som altså gjennomgår en morfologisk
omvandling (også kalt øyevandring eller metamorfosen) når larven utvikles til
fisk. Under metamorfosen vil larven legge seg på den ene siden, først som
pelagisk larve, og siden nær knyttet til bunnen (kalt bunnslåing). Venstresiden
blir bunnsiden (blindsiden) og høyresiden toppsiden (dorsalsiden). Voksne
kveiter har en pigmentert overside som kan variere fra grønn-brun til mørk
nøttebrun i fargen. Ungfiskene har nærmest hvit blindside, mens eldre individer
kan få flekkvise pigmenteringer i lysere grå og lyserøde toner. Den lyse
undersiden bidrar til å skille arten klart fra blåkveita, som har mye mørkere
pigmentering på undersiden.

Kveita er en rovfisk som lever av å spise annen fisk og annet liv som lever på
og langs havbunnen. Den kan bli mer enn tre meter lang og vekten kan overstige
300 kg, men bare hunnkveitene blir normalt tyngre enn 50 kg. Mindre kveiter (opp
til cirka 40 kg) regnes som god matfisk.

Kveita lever på ulike dyp (40–2000 m) i det nordlige Atlanterhavet, avhengig av
størrelse og alder. Voksen kveite er en utpreget dypvannsfisk som jakter på føde
i alle vannlag, også nær overflaten. Kveita regnes som stedbunden, og gyter ofte
innenfor et svært begrenset område. Hunnen kan legge opp mot 7 millioner egg.
Gytingen foregår i tidsrommet desember–mai, i dype groper (typisk på 300–700 m
dyp) på havbunnen, på kystnære fiskebanker og i fjordene langs kysten. Eggene
utvikles først til yngel, og så til larver. Utviklingen fra larve til fisk tar
omkring 12 måneder. Arten trives på flat bunn med myke sedimenter, som sand,
grus og småstein. Fisken utvikler seg sent og kan bli opp mot 60 år gammel.
Hunnene blir sjelden gyteklare før i 8–10-årsalderen, mens hannene gjerne blir
kjønnsmodne i 7-årsalderen.

Kveita er utbredt i kystnære farvann på begge sider av Nordatlanteren. Den er
spesielt tallrik utenfor Newfoundland og Labrador. Arten finnes fra Cape Cod i
USA og nordover til vestkysten av Grønland, og i et belte fra Øst-Grønland og
Island over Svalbard til Novaja Semlja og sørover langs norskekysten, De
britiske øyer og kysten av Vest-Europa helt ned til Biscayabukten.

Fiske etter kveite er regulert i norske farvann og minstemålet ble i 2010 økt
fra 60 til 80 cm. Det er også maskeviddeavgrensninger. Det er dessuten forbudt å
fiske etter kveite med garn, trål og snurrevad i gyteperioden (mellom 20.
desember og 31. mars). Det er imidlertid lov å fiske etter kveite med
krokredskaper nord for 62°N. Kveite som fanges med line har typisk stamper med
mellom 40 og 50 store kroker som er agnet med sild eller småsei. Vanlig bifangst
er torsk, brosme og også steinbit. Noen sjeldne ganger dras det også opp kveite
med jukse.

Noen ganger stiger store kveiter opp til overflaten og blir værende der over
lengre tid. Årsaken til fenomenet er lite kjent, men har trolig med artens
matvaner å gjøre. Vanligvis vil fisken dykke om den føler seg truet, men en slik
kveite på bortimot 200 kg ble fanget uten bruk av tradisjonelt fiskeutstyr
utenfor et fiskebruk på Arnøya i Skjervøy kommune i februar 2007.

Den største dokumenterte kveita som er fanget i norske farvann veide 314,5 kg og
ble tatt i garn utenfor Sørøya i Vest-Finnmark den 6. oktober i 2007 av
yrkesfiskeren Tom Richard Kristiansen (29). Monsterkveita var cirka 3 meter lang
og 1 meter bred. Rekorden på stang er ei kveite som veide 223 kg, tatt av
tyskeren Günther Kinnermann fra Leipzig i Magerøysundet i Nordkapp kommune (mai
2011). Kveita målte 2,56 m i lengde. En annen tysker, den tidligere politimannen
Reinhard Wuhrmann (62) fanget i september 2011 utenfor Senja ei kveite som målte
litt over 2,51 m og veide 243 kg på stang, men han trengte hjelp til å redde
fangsten, da stanga brakk. Det er derfor usikkert om kveita kan registreres som
rekord for stang. Den 31. oktober 2014 fanget Erik Traasdahl ei kveite på stang
utenfor Kvaløya som veide 180 kg og målte 2,3 m. .

Video av kveitelarver i oppdrett ved Havforskningsinstituttet, Austevoll
Forskningsstasjon



https://no.wikipedia.org/wiki/Kreta

Kreta (gresk: Κρήτη) er den største greske øy, den femte største i Middelhavet
og den mest folkerike av alle greske øyer. Den er en av tretten administrative
regioner i Hellas. Kreta har et areal på 8 300 kvadratkilometer og har noe over
620 000 innbyggere. Geologisk er Kreta en fortsettelse av det greske
foldesystemet og består hovedsakelig av tertiære kalkstein i retningen øst-vest.

I henhold til antikkens gresk mytologi er Kreta stedet hvor den fremste guden,
Zevs, ble født. Det var her at uhyret Minotauros, halv menneske, halv okse,
fortærte unge kvinner og menn inntil helten Thesevs drepte den. Byggmesteren
Daidalos og hans sønn Ikaros flyktet fra øya på egenproduserte vinger. Oldtidens
storslåtte palass i Knossos vitner om en folk og en kultur lenge før de greske
og romerske sivilisasjoner i Europa. I det ytre er Kreta gresk som alt annet i
Hellas, men er samtidig noe for seg. Øya ble frivillig en del av Hellas i 1913
etter å ha motsatt seg og innbitt bekjempet romere, bysantinere, venetianere,
osmanske tyrkere og det nasjonalsosialistiske Tyskland som har lagt øya under
seg med tvang.

Kreta utgjør i dag en betydelig del av gresk økonomi og kulturarv samtidig som
den beholder sine egne kulturelle trekk i blant annet poesi og musikk. Kreta var
en gang sentrum for den minoiske kultur (ca. 2700–1420 f.Kr.), som utgjorde den
tidligste dokumenterte sivilisasjon i Europa.

Øya ble første gang referert til som Kaptara i tekster fra den syriske byen Mari
som er datert til 1700-tallet f.Kr., gjentatt senere i nedtegnelser fra det
nyassyriske rike og i Bibelen som Kaftor. Den var også kjent for oldtidens
egyptere som Keftiu, noe som sterkt antyder navnformer tilsvarende til begge som
var det egne minoiske navnet på øya.

Det nåværende navnet Kreta opptrer i mykensk gresk som ke-re-si-jo, «kretisk», i
Linear B-tekster. I gammelgresk opptrer navnet Kreta (Κρήτη) først i Homers
Odysseen. Dets etymologi er ukjent. Et spekulativ forslag utleder det fra det
hypotetisk luvisk ord *kursatta (fra kursawar «øya», kursattar «hogging,
splintre»). På latin ble det Creta hvor første stavelse er en k-lyd.

Det opprinnelige arabiske navnet for Kreta var Iqrīṭiš (arabisk: اقريطش‎, (της)
Κρήτης), men etter at det muslimske emiratet Kreta etablerte sin ny hovedstad
ved ربض الخندق, Rabḍ al-Ḫandaq (dagens Iraklion), ble både byen og øya kjent som
Χάνδαξ (Khandhax) eller Χάνδακας (Khandhakas), noe som førte til latinske og
venetiansk Candia fra hvor franske Candie og engelske Candy eller Candia ble
avledet. Under osmansk styre ble Kreta på osmantyrkisk kalt for Girit (كريت).

Kreta er den største øya i Hellas og den femte største øya i Middelhavet. Den er
lokalisert i den sørlige delen av Egeerhavet og skiller Egeerhavet fra
Libyahavet.

Kreta har en langstrakt form; den strekker seg 260 km fra øst til vest, er 60 km
på sitt bredeste, og smalner til så mye som 12 km (i nærheten av Ierapetra).
Kreta dekker et areal på 8 336 km² og har en kystlinje som er 1 046 km. I nord
ligger den ved Kretahavet (Κρητικό Πέλαγος) og i sør Libyahavet (Λιβυκό
Πέλαγος); i vest det myrtoiske havet (den sørvestlige delen av Egeerhavet), og
mot øst til det karpatiske havet. Kreta ligger bortimot 160 km sør for det
greske fastlandet.

Disse fjellene dekker Kreta med mange dalstrøk, som blant annet Amaridalen
mellom Idifjellene og Kedrosfjellet; fruktbare platåer, slik som Lasithiplatået,
Omalos og Nidha; grotter, som Diktaion og Idaion (det mytologiske fødestedet til
guden Zevs); og et antall kløfter.

Kreta har en rekke kløfter som blant annet Samariá, Imbros, Kourtaliotiko, Ha,
Plataniakløften, «De dødes kløft» (ved Kato Zakros, Sitia) og Richtiskløften og
vannfallet ved Exo Mouliana i Sitia.

Elvene på Kreta omfatter elven Ieropotamos, Koiliaris, Anapodiaris, Almiros, og
Megas Potamos. Det er kun to innsjøer med ferskvann: Kournasvannet og
Agiavannet, som begge er i regionen Khaniá, den vestligste delen av øya.
Voulismeni ved kysten og liggende ved landsbyen Aghios Nikolaos var tidligere en
innsjø med ferskvann, men er i dag knyttet til havet.

Kreta har en lang historie med bosetning tilbake til 6000 f.Kr. Den minoiske
kultur oppsto rundt 2000 f.Kr. og var den første sivilisasjon i Europa og den
første som bygde palasser. Under den minoiske kultur ble Kreta en utviklet,
lese- og skrivekyndig sivilisasjon. Den ble siden styrt av ulike greske enheter,
Romerriket, Det bysantinske rike, det muslimske emiratet Kreta, republikken
Venezia, og Det osmanske rike. Etter en kort periode med selvstyre (1897–1913)
under en provinsregjering på Kreta, ble øya en del av kongeriket Hellas. Under
den andre verdenskrig ble øya okkupert av Tyskland.

Kretas historie går tilbake til 6000 f.Kr., forut oldtidens minoiske
sivilisasjon med mer enn 4000 år. Den første menneskelige bosetning på Kreta er
datert til for 130 000 år siden under den paleolittiske tidsalder, den første
steinalderepoke. De første innbyggerne kom antagelig østfra i Anatolia og
krysset Egeerhavet i primitive farkoster.

Jordbruksteinalder med bosetninger datert til akeramisk (uten keramikk)
neolittisk tid på 6000-tallet f.Kr. hadde krøtter, sauer, geiter, griser og
hunder foruten også domestiserte korn og grønnsaker. Forhistoriske Knossos var
området hvor disse betydelige neolittiske (og senere minoiske) stedene
blomstret. Andre neolittiske bosetninger var i Kefala, Magasa, og Trapeza. I sen
neolittisk tid er det en spredning av bosteder, noe som peker til en
befolkningsøkning. I samme epoke ble eselet og kanin innført på øya. Det ble
drevet jakt på hjort og kri-kri, sistnevnte en villgeit (som i dag finnes kun på
Kreta) som har bevart trekk fra tidlig temming. Hester, dåhjort og pinnsvin er
derimot kun bevitnet fra minoisk tid og framover.

På Kreta oppsto Europas første avanserte sivilisasjon, den minoiske sivilisasjon
(ca. 2700–1420 f.Kr.). Denne sivilisasjonen benyttet et ikke dechiffrert
skriftspråk som er kjent som Linear A, brukt til å skrive på etokretiske
(minoiske) språk. Etokretisk er det språk som gikk forut det greske. Linear A,
som avløste et tidligere skriftspråk, ble utviklet i sørlige Kreta under andre
palassperiode, og ble deretter benyttet over hele øya. Det var preget av rette,
lineære streker (derav navnet), og benyttet hovedsakelig for nedtegne regnskap
og lagerbeholdninger på leirplater, tidvis også for religiøse objekter, men
tilsynelatende ikke for litterære tekster.

Kulturens fremste sted var Knossos som ligger 5 km fra nordkysten, sørøst for
dagens Heraklion hvor det bygget en rekke etterfølgende palasser (etter
ødeleggelser grunnet jordskjelv) som var hovedsenter for en rekke rituelle
aktiviteter som omfattet både menn og kvinner, inkludert å hoppe over okser. Ti
eller flere palasser dannet sentre andre steder på Kreta rundt midten av andre
millennium f.Kr. som utgjorde et nettverk som dekket det meste av øya. De hadde
felles type jordbruk og lignende funksjoner, og selv de andre var mindre
komplekser enn Knossos, synes de å ha vært mer eller mindre likestilte. Den
minoiske kultur var en avansert palasskultur som konstruerte innlagt vann og
kloakk. Det var monumentale bygninger med administrative funksjoner, bygget med
flere etasjer, med indre og ytre trapper, massive søyler, lagre og arkiver.

Minoene spredte seg til andre øyer enn Kreta, og er bevitnet på Kea, Kythira,
Milos, Rhodos, og fremfor alt på Thera (Santorini). De var dyktige smeder og
seilte til Spania etter tinn, og drev handel med oldtidens Egypt hvor de handlet
gull og elfenbein, solgte vin, oliven og luksusgjenstander. Tidlig historie er
fylt med legender som de om kong Minos (som ga navn til folket og kulturen),
Thesevs og Minotauros, formidlet muntlig av poeter.

Det vulkanske utbruddet på Thera i tiden rundt 1627 og 1600 f.Kr. ødela eller
bidro til å ødelegge den minoiske kulturen, og den ebbet ut i tiden rundt
1400-tallet f.Kr. En årsak var antagelig at det Kretas krigsflåte ble ødelagt.
Viktige steder som Knossos ble ødelagt av brann. Mykenske grekere innvandret det
greske fastlandet fra rundt 1420 f.Kr. og overtok palassene, og gjenoppbygget
deler av dem, men ble selv beseiret av påfølgende invasjon av doriske grekere
fra fastlandet. De eldste eksemplene på skrift på gresk språk, identifisert av
Michael Ventris, er arkivet med Linear B fra Knossos, datert til rundt 1425–1375
f.Kr.

I klassisk og hellenistisk tid falt Kreta inn i et mønster med stridende
bystater og piratvirksomhet. Gortyn, Kydonia (Khaniá) og Lyttos utfordret
Knossos som fremste senter på øya, og inviterte utenlandske makter som Makedonia
og dets rivaler Rhodos og ptolemeiske Egypt til å ta del i øyas innbyrdes
stridigheter. Det var en situasjonen som åpnet for romersk innblanding.

Kreta ble involvert i de mithridatiske kriger, og til å begynne med slo øya
tilbake et romersk angrep i 71 f.Kr. Etter en voldsom krig i tre år ble Kreta
endelig erobret og underlagt Roma i 69 f.Kr. Gortyn ble gjort til øyas
hovedstad, og Kreta ble en romersk provins som sammen med Kyrenaika (Libya) som
ble kalt for Creta et Cyrenaica. Da keiser Diokletian delte keiserdømmet ble
Kreta plassert, sammen med Kyrene under bispedømmet Moesia, og senere av
Konstantin den store til bispedømmet Makedonia.

Kreta ble adskilt fra Kyrenaika ca 297 f.Kr. Øya forble en del av Romerriket, og
da riket ble delt på 400-tallet, ble Kreta en del av Østromerriket (Det
bysantinske riket). Kreta havnet i en rekke ulykker: store jordskjelv i 365 og
415, i 467 ble Kreta angrepet av vandaler, herjet av slavere i 623, arabiske
angrep i 654 og gjentatte ganger på 670-tallet, og igjen på 700-tallet. En gang
rundt 732 overførte keiser Leo III Kreta fra den katolske pavens jurisdiksjon og
til det patriarkalsk styret i Konstantinopel.

Den store katastrofen skjedde på 820-tallet da øya ble erobret av muslimsk hær
fra al-Andalus (dagens Spania), ledet av Abu Hafs, og i løpet av de neste få
årene slo de tilbake et antall bysantinske forsøk på å frigjøre Kreta, og
etablerte det uavhengige muslimske emiratet Kreta. Det bysantinske rike forsøkte
en rekke ganger å gjenerobre øya i 842 og 843 under hærføreren Theoktistos med
en viss framgang, men ytterligere forsøk i 911 og 949 var mislykket. Først i 960
og 961 under keiser Nikeforos II ble Kreta endelig frigjort, araberne forvist og
landet tilbakeført til Det bysantinske rike.

I 1204 dro det fjerde korstog ikke til Midtøsten og Det hellige land, men angrep
og herjet den bysantinske hovedstaden Konstantinopel. Kreta var innledningsvis
gitt til den framtredende korsfareren marki Bonifacius I av Montferrat da byttet
ble fordelt, men han solgte sin andel til republikken Venezia, som utgjorde
flertallet i korstoget, for 5000 gulldukater i 1205. Venezias italienske rival
Genova tok straks Kreta i besittelse og det var ikke før i 1212 at Venezia kunne
ta over Kreta som sin koloni.

Da de vestlige korsfarerne delte opp det tidligere bysantinske riket ble
republikken Venezia samtidig sentrum i et veldig sjørike, Stato da Mar, og fra å
være handelsnasjon til en kolonimakt. En hjørnestein i dette riket var Kreta, en
viktig for å kontrollere det østlige Middelhavet og handelen med Østen. En
strategisk akse i Stato da Mar var tvillinghavnene Modone (dagens Methoni i
Messenia på Peloponnes) og Corone (dagens Koroni), kun 32 km unna, foruten
Kreta. Disse var nødvendige baser for republikkens infrastruktur og dens
kommersielle og militære nettverk. Kreta var dog mer enn en havn, men et helt
land med en befolkning som var fem ganger større enn Venezia. «Kreta hadde vært
billig å kjøpe. Å eie det ville koste en formue i penger og blod.»

Den militære koloniseringen inndelt Kreta i seks deler, sestieri, som et
speilbilde av Venezia selv. Venetianske kolonister til å bosette seg og som fikk
eiendommer i bytte for militærtjeneste. Titusener venetianere bosette seg på
Kreta på 1200-tallet. Kreterne underkastet seg ikke frivillig. Det var 27 opprør
og to århundrer med væpnet motstand, ledet av de kretiske føydale godseiere som
var blitt fratatt sine eiendommer. Venetianere, som var i all vesentlighet
urbane, holdt seg til kysten og noen få havnebyer, Candia (dagens Heraklion), og
Rethymno og Khaniá lengre vest, mens opprørske kretere holdt til i fjellene.
Venetianere behandlet øyas greske befolkning hardt og ufølsomt, skattla dem
tungt, utskrev bønder til galeitjeneste, jagde ortodokse prester, og ingen
greker kunne ha noen administrativ posisjon, men var var dømt til fattigdom i
450 år med venetiansk styre. De reiste seg gang på gang i opprør; i 1211, 1222,
1228 og 1262 var innledningen, perioden 1272-1333 var en bølge av betydelige
opprør. Venezia brente landsbyer, ødela klostre, halshogde opprørere, torturerte
mistenkte og forviste kvinner og barn til utlendighet. Men kreterne ga seg
aldri, i tiden etter var det stadige nye opprør og massakrer av mennesker, selv
om de samme landsbyene som hadde blitt ødelagt av venetianerne, ble siden brent
av de muslimske osmanene, og på nytt av tyskerne under den andre verdenskrig.

Under katolske Venezia ble det hevdet at byen Candia var den best befestede i
hele østlige Middelhavet. De tre hovedfestningene var lokalisert i Gramvousa,
Spinalonga, og Fortezza ved Rethymno. Andre befestninger omfattet festningen
Kazarma ved Sitia. I 1492 bosatte jøder seg på øya som var forvist fra Spania og
de brakte med sine kunnskaper som kom kretisk handel til gode. I årene 1574–1577
var Kreta styrt av Giacomo Foscarini som guvernør. Det ble en særlig mørk
tidsalder før både jøder og grekere. Under hans styre måtte alle ikke-katolikker
betale høye skatter og fikk innskrenkede rettigheter. I 1627 var det likevel 800
jøder i byen Chania, rundt sju prosent av byens befolkning.

Under fire århundrene med venetiansk styre sveipte likevel italiensk renessanse
over Kreta, noe som er påviselig fra overfloden av kunstneriske verker fra denne
perioden. Kjent som den kretiske skole eller postbysantinsk kunst, er den blant
de siste blomstringer av de kunstneriske tradisjoner fra det falne riket. De
mest kjente representanter for denne kretiske renessanse var Georgios Hortatzis,
forfatteren bak det dramatiske verket Erofili (1600), og maleren Domenicos
Theotocopoulos, bedre kjent som El Greco, født på Kreta og opplært i bysantinsk
ikonografi før han flyttet til Italia og senere til Spania.

Det osmanske rike erobret Kreta i 1669 etter å ha beleiret Candia. Mange greske
kretere flyktet til andre regioner tilhørende republikken Venezia etter krigene
mellom Venezia og Det osmanske rike, som framstående som familien til
vitenskapsmannen Simone Stratigo (ca. 1733 – ca. 1824) som emigrerte til
Dalmatia (i sørvestre Kroatia) fra Kreta i 1669. Islamsk tilstedeværelse på øya,
bortsett fra den tidligere epoken med arabisk okkupasjon, ble sementert med den
osmanske erobringen. De fleste kretiske muslimer var lokale grekere som følte
seg nødtvungen til å konvertere, men i den lokale politiske konteksten på
1800-tallet ble de betraktet som tyrkere. Mange krypto-kristne konverterte
tilbake til kristendommen under den greske selvstendighetskrigen mens andre
flyktet fra Kreta til Tyrkia, Rhodos, Syria og andre steder. Ved 1900 var 11
prosent av befolkningen muslimer og de som ble relokalisert i
befolkningsutvekslingen mellom Hellas og Tyrkia i 1924.

I løpet av påsken 1770 gjorde kreterne opprør mot den osmanske undertrykkelsen
på Kreta. Det ble startet av Daskalogiannis, en skipseier fra Sfakia som var
blitt lovt støtte fra Orlovs flåte som derimot aldri kom. Uten støtte ble
opprøret brutalt slått ned og Daskalogiannis måtte til sist overgi seg til
osmanene. De torturerte ham som straff og henrettet ham. I dag er en flyplass i
Chania (Iraklio) oppkalt etter ham.

Heraklion var omgitt av høye murer og bastioner og utvidet østover og sørover i
løpet av 1600-tallet. Det mest velstående området i byen var den nordøstlige
kvadranten hvor eliten samlet seg. Byen hadde fått et annet navn under osmanene,
«den forlatte byen». Den urbane politikk osmanene benyttet på byen var en todelt
tilnærmelse. Det første var religiøse tilskudd som fikk eliten til å bidra til
oppbyggingen og rehabiliteringen av den raserte byen. Den andre metoden var å
øke befolkningen og øke inntektene ved å selge eiendommer. Således fikk også
minoriteter tillatelse til å anskaffe seg eiendommer, og både kristne og jøder
ble fikk lov til å kjøpe og selge eiendommer.

Den 25. august 1898 massakrerte en tyrkisk mobb hundrevis av grekere, den
britiske konsul og 17 britiske soldater. Som et resultat ble de tyrkiske styrker
forvist fra Kreta av stormaktene i november 1898, og en selvstendig kretisk stat
ble grunnlagt, om enn under kompromisset av det var under selvmotsigelsen
osmansk overherredømme, symbolisert av en hvit stjerne i rød kvadrant på
flagget. Den nye staten ble beskyttet av en internasjonal militær styrke, og
dens høykommissær var prins Georg av Hellas, og ble effektivisert den 9.
desember 1898.

I september 1906 ble prins Georg erstattet av den tidligere greske
statsministeren Alexandros Zaimis og i tillegg erstattet greske offiserer de
italienske i politiet, og samtidig begynte tilbaketrekningen av de utenlandske
troppene, noe som etterlot Kreta under faktisk gresk kontroll. En konstitusjon
ble kunngjort i 1907, men i 1908, ved å dra fordel av indre uro i Tyrkia,
erklærte kretiske myndigheter en union med Hellas, men Hellas kunne ikke
anerkjenne dette før i oktober 1912 og internasjonalt i 1913 etter
balkankrigene. Den totale befolkningen på Kreta i 1911 var 336 151 hvorav 307
812 var oppgitt som kristne, 27 852 som muslimer og 487 jøder.

Under den andre verdenskrig ble øya kamparena for det berømte slaget om Kreta i
mai 1941 hvor tyske fallskjermsoldater gjennomførte en hard og blodig erobring
av øya i kamp med allierte styrker fra Hellas, Storbritannia, New Zealand, og
Australia i ti dager før Kreta ble erobret. Tapene var enorme på begge sier, og
som et resultat forbød Adolf Hitler ytterligere storstilte angrep med
fallskjermsoldater resten av krigen. Under okkupasjonen henrettet den tyske
okkupasjonsmakten rutinemessig mannlige grekere som samlet i lokale landsbyer
som represalier for aktivitetene til den greske motstandsbevegelsen.

Kreta har en rik mytologi som hovedsakelig er forbundet med antikkens greske
guder, men som også går tilbake til den minoiske sivilisasjon.

Idaion-grotten på fjellet Ida var antatt å være fødestedet til guden Zevs. Øyene
Paximadia sør for Kreta ble sagt å være stedet hvor tvillingguddommene Apollon
og Artemis ble født. Deres mor, gudinnen Leto ble særlig dyrket i byen Faistos.
Gudinnen Athene badet i innsjøen Voulismeni. Den øverste gud Zevs sendte en
lynstråle mot en kjempemessig firfisle som truet Kreta. Den ble til stein og
siden kjent som øya Dia nord for Kreta. Småøyene Lefkai var resultatet av en
musikalsk tevling mellom sirenene og musene. Musene var så forpint over å ha
tapt at de plukket fjærene av vingene til sine rivaler. Sirenene ble hvite og
falt i sjøen ved Aptera («fjærløse») hvor de opprettet øyene Souda og Leon i
bukten som ble kalt for Lefkai. Herakles i en av sine storverker tok den
kretiske tyren til Peloponnes. En av de mest berømte fortellingene er
kjærlighetsaffæren mellom Zevs og prinsesse Europa, og resultatet av denne
foreningene var tre sønner som opprettet den minoiske sivilisasjonen.

I oktober 2005 ble en stor skulptur i stål, bronse og glass avdekket utenfor
Europaparlamentet i Strasbourg. Skulpturen var donert til Europaparlamentet av
byen Agios Nikolaos på Kreta og avbildet den mytiske prinsesse Europa som red på
ryggen av Zevs i form av en okse. Skulpturen i Strasbourg fungerer som et symbol
for Kretas plass i Europas historie ettersom prinsesse Europa ga navn sitt til
kontinentet Europa, og hennes sønner markerte som legendarisk opprettet den
minoiske sivilisasjon, var den første europeiske sivilisasjon.

Kreta har et to bein i hver sine klimasoner, middelhavsklima og nordafrikansk
klima, men havner hovedsakelig inn under førstnevnte. Som sådan er klimaet på
Kreta temperert. Atmosfæren kan være ganske fuktig, avhengig av nærheten til
havet, mens vintrene er ganske milde. Snø er vanlig i fjellene mellom november
og mai, men sjelden i de lavtliggende områdene. Mens fjelltoppene forblir
snødekt året rundt, forblir snøfallet ved kysten værende på bakken kun noen få
timer eller minutter. En svært unntaksmessig kald periode sveipte imidlertid
over øya i februar 2004, og i løpet av denne perioden var hele landet dekket av
snø. Middeltemperaturen er rundt 30 grader, med maksimum temperatur på 40 til 45
grader.

Sørkysten, inkludert sletten ved Mesara og Asterousiafjellene, faller innenfor
den nordafrikanske klimasonen, og kan derfor få betydelig flere soldager og høye
temperaturer gjennom hele året. Der bærer palmer frukter og svalene blir boende
året rundt framfor å emigrere til Afrika. Den fruktbare regionen rundt Ierapetra
på øyas sørøstlige hjørne er kjent for sin usedvanlig jordbruksproduksjon året
rundt med alle typer grønnsaker og frukter som produseres i drivhus gjennom
vintrene.

Kreta er den mest folkerike av alle øyer i Hellas med en befolkning på mer enn
600 000 mennesker. Bortimot 42 prosent bor i de største byene og landsbyene,
mens 45 prosent bor i rurale områder.

Kreta med sine nærmeste småøyer utgjør regionen Kreta (gresk: Περιφέρεια
Κρήτης), en av 13 regionene i Hellas som ble etablert ved administrativ reform i
1987. Med Kallikratis-regjeringens plan ble makten og myndighetene til regionene
redefinert og utvidet. Regionen base er plassert i Heraklion og er inndelt i
fire regionale enheter (kalt for prefekturer før Kallikratis-reformene). Fra
vest til øst er disse: Khaniá, Rethymno, Heraklion, og Lasithi. Disse er igjen
inndelt i 24 kommuner.

Regionens guvernør har siden 1. januar 2011 vært Stavros Arnaoutakis som ble
valgt i lokalvalget i november 2010. Han representerer partiet PASOK, Den
panhellenske sosialistiske bevegelse.

Kretas økonomi er i stor grad basert på jordbruk og er en av få gresk øyer som
er helt selvforsynt og som ikke er avhengig av turistindustrien. Økonomien
begynte å endres på 1970-tallet da turismen begynte å få betydning. Mens
tyngdepunktet har forblitt vektlagt på jordbruk og husdyrhold grunnet øyas klima
og terreng, har det vært en tilbakegang i fabrikkindustrien og en markant
ekspansjon i serviceindustrien (hovedsakelig knyttet til turisme). Alle de tre
sektorene i Kretas økonomi (jordbruk, foredling, tjenester) er knyttet sammen og
er gjensidig avhengig av hverandre. Kreta har en inntekt per innbygger som er
høyere enn det greske gjennomsnittet, og arbeidsledigheten er på rundt 4
prosent, bortimot halvparten av landsgjennomsnittet.

Som med mange regioner i Hellas er vindyrking og oliventrær svært viktig;
appelsiner og sitroner er også kultivert. Inntil ganske nylig var det
restriksjoner på import av bananer til Kreta, og av den grunn dyrker øya selv
sine bananfrukter, hovedsakelig i drivhus. Meieriprodukter er viktig for
lokaløkonomien og det er et antall særegne lokale oster som mizithra,
anthotyros, og kefalotyri.

Kreta har tre større flyplasser, Nikos Kazantzakis ved Heraklion,
Daskalogiannis-flyplassen ved Khaniá, og en mindre i Sitia. De to første
betjener internasjonal flytrafikk og fungerer som fremste innfallsport for
reisende. Det er langvarig plan om å erstatte flyplassen ved Heraklion med en
fullstendig ny flyplass ved Kastelli hvor det allerede er en militær flyplass.

Det går også ferger til og fra Athen av selskaper som Minoan Lines og ANEK
Lines.

Selv om det er nettverk av veier bortimot over alt, og faktisk lengre nettverk
enn i Storbritannia, er det en mangel på moderne motorveier, skjønt det er en
gradvis endring med fullførelsen av konstruksjonen av den nordlige
hovedmotorvegen langs kysten.

På 1930-tallet var en industriell, smalsporet jernbane i Heraklion fra Giofyros
på vestiden av byen og til havnen, men i dag er det ingen jernbane på Kreta.

Kreta er en av de mest populære turistmål på Kreta. Rundt 15 prosent av all
ankomst til Hellas i løpet av året går gjennom byen Heraklions havn og flyplass.
Økningen i turisme er reflektert i økningen av hotellsenger som steg med 53
prosent i perioden mellom 1986 og 1991 mens den tilsvarende økningen for resten
av Hellas var 25 prosent.

Kretas milde klima har tiltrukket seg mange nordeuropeere som ønsker seg et
feriehjem eller en bolig på øya. EU-borgere har rett til å kjøpe eiendom og bo
uten større formaliteter. Det er noe mer omstendelig for borgere i land utenfor
EU, som Norge. Et voksende antall eiendomsselskaper betjener britiske, tyske,
nederlandske, skandinaviske (dansker og svensker) og andre europeiske
nasjonaliteter som ønsker å kjøpe seg hjem på Kreta.

I dag kan Kretas turistinfrastruktur ta imot de fleste turister, inkludert et
stor omfang av husly og bekvemmeligheter, fra store luksushoteller med
svømmebassenger og rekreasjonsanlegg til mindre familieeide leiligheter,
campingplasser og annet. Populære turistattraksjoner er blant annet de
arkeologiske stedene for den minoiske sivilisasjon, den venetianske gamlebyen og
havnen i Khaniá, den venetianske festningen i Rethymno, Samariaravinen, øyene
Chrysi, Elafonisi, Gramvousa, og Spinalonga og palmestranden ved Vai, som har
den største naturlige palmeskogen i Europa.

Det er et stort antall arkeologiske steder som inkluderer det minoiske stedet
Knossos og Faistos, det klassiske stedet Gortyn, og ulike arkeologiske steder på
øya Koufonisi som dekker historiske epoker som minoisk, romersk og ruiner fra
den andre verdenskrig.

Det er et antall museer over hele Kreta. Heraklions arkeologiske museum viser
det meste av arkeologiske funn fra minoisk tid. Per 2012 er museet stengt for
renovering, men et midlertidig museum på stedet viser de fremste og mest
ettertraktede gjenstandene, blant annet freskoen «Fjærprinsen» (se bilde),
Festosdisken, og statuettene som forestiller slangegudinner med blottede
bryster.

Det er et antall miljømessig beskyttede områder. Et slikt område er på øya
Elafonisi ved kysten av det sørvestlige Kreta. Plameskogen ved Vai i østlige
Kreta og øygruppen Dionysadene, begge innenfor kommunen Sitia i Lasithi, har
ulikt sjeldent dyr- og planteliv. Vai har en palmestrand og er den eneste
naturlige skog med palmer i Europa. Øya Chrysi, 15 km sør for Ierapetra, har den
største naturlige skog med libanonseder i Europa. Samariaravinen tilhører
UNESCOs program for beskyttelse av verdens biosfære (MAB), og Richtiskløften er
beskyttet for dens landskapsmangfold.

Kreta er isolert fra fastlandet i Europa, Asia og Afrika og det er reflektert i
øyas mangfold i dens flora og fauna. Som et resultat har flora og fauna på Kreta
mange spor og svar på de ulike artenes evolusjon. I forhistorisk tid,
Pleistocen, for 1 810 000–11 500 år siden, var det dvergelefant (Elephas
cypriotes), dvergflodhest (Hippopotamus creutzburgi) og dverghjort
(Candiacervus) stedegen for øya, men har siden dødd ut.

Det er ingen dyr igjen som er farlig for mennesker i motsetningen til andre
deler av Hellas. Antikkens grekere tilskrev mangelen på store pattedyr som
bjørn, ulver, sjakaler, foruten også giftige slanger, mytologisk til Herakles'
storverk (som fraktet den kretiske tyr i Peloponnes. Herakles ønsket å ære
fødestedet til Zevs ved å fjerne alle «skadelige» og «giftige» dyr fra Kreta.
Senere lot øyas innbyggere denne æren tilfalle apostelen Paulus og hans påståtte
mirakler etter at han hadde bodd på Kreta i to år. Det er et naturhistorisk
museum opprettholdt av Universitet på Kreta, og to akvarium; Aquaworld i
Hersonissos og Cretaquarium i Gournes. De viser fram ulikt liv som er vanlige
for vannene rundt Kreta.

Blant pattedyr er den sjeldne steinbukken kri-kri (Capra Aegagrus Creticus) som
kan bli sett i nasjonalparken tilhørende Samariakløften, ved Thodorou, Dia og
Agioi Pantes (småøyer utenfor nordkysten). Dessuten finnes kretisk villkatt
(Felis silvestris cretensis), lenge antatt å ha dødd ut, og kretataggmus (Acomys
minous). Andre terrestriske pattedyr er underarter som kretisk mår, kretisk
røyskatt, kretisk grevling, langøret pinnsvin, syvsovere, og kretisk spissmus
(Crocidura zimmermanni) som er unik for Kreta og Hellas, men nå truet av
utryddelse. Det finnes også en rekke ulike arter av flaggermus.

Et stort mangfold av fugler omfatter blant annet ørner (som i Lasithi), svaler
(over hele Kreta i sommermånedene og hele året langs øyas sørside), pelikaner
(langs kysten), og traner (inkludert Gavdos og Gavdopoula). I fjellene og i
kløftene/dalene er det fristed for de utrydningstruede lammegribber (Gypaetus
barbatus). Andre fuglearter er kongeørn, haukørn, gåsegribb, eleanorafalk,
vandrefalk, slagfalk, tårnfalk, kattugle, kirkeugle, kråke, alpekråke, og
hærfugl.

Reptiler og skilpadder kan bli sett over hele øya. Slanger kan bli funnet skjule
seg under steiner og bergknauser. Frosker og padder dukker opp når det regner.

Reptiler (krypdyr) er blant annet egeiske veggfirfisle, balkansk grønnfirfisle,
vanlig kameleon, skinker som brilleskinker, murgekko, tyrkisk halvfingergekko,
maurisk skilpadde og europeisk sumpskilpadde.

Det er fire slangearter på øya, men ingen av dem er farlige for mennesker. De er
leopardsnok (Zamenis situla), europeisk pilsnok (Hierophis gemonensis), rutesnok
(Natrix tessellata) og den eneste giftige slange er den nattlige katteslangen
(Telescopus fallax), som har utviklet seg å avlevere en svak gift fra bak i
munnen for å lamme gekkoer og små firfisler og er ikke farlig for mennesker.

Av skilpadder finnes suppeskilpadde (eller grønn havskilpadde) og glattkarett
som begge er begge utrydningstruet. Glattkarett har rede og hekker på strendene
på nordkysten rundt Rethymno og Khaniá, og på strendene ved sørkysten langs
bukten i Mesara.

Av amfibier finnes grønnflekket padde (Bufo viridis), amerikansk padde (Bufo
americanus), vanlig løvfrosk (Hyla arborea) og kretisk latterfrosk (Pelophylax
ridibundus).

Kreta har et uvanlig mangfold av insekter. Ephippiger, kjent lokalt som
Tzitzikia, gjør en særskilt gjentagende tsi-tsi-lyd som blir høyere og mer
hyppig på varme dager. Blant sommerfuglartene er svalestjerter. Møllarter
omfatter humlesvermere. Det er flere arter av skorpioner som blant annet
Euscorpius carpathicus, men dens gift er ikke kraftigere enn et myggstikk.

Blant elvekrabber finnes den delvis terrestriske krabben Potamon potamios.
Spiselige snegler er utbredte og kan klynge seg sammen i hundrevis i påvente av
regn.

Bortsett fra terrestriske pattedyr er havene rundt Kreta rike på store maritime
pattedyr, et fakta som er lite kjent blant grekere selv, skjønt det er
rapportert siden antikken. Minoiske freskoer i Knossos viser avbildninger av
delfiner. Bortsett fra den kjente, men utrydningstruete munkeselen, som lever
langs hele den greske kysten, finnes hvaler, spermhvaler, delfiner, og
skilpadder. Disse er enten fasteboende i Middelhavet eller tidvise besøkende. I
området sør for Kreta, kjent som den greske avgrunn (eller dyphavsslette) er det
mange av dem. Tiarmete blekkspruter og åttearmete blekkspruter kan bli funnet
langs kysten og havskilpadder og hammerhaier svømmer i havene langs kysten.
Cretaquarium og Aquaworld på Kreta er to av tre akvarier i hele Hellas. De er
lokalisert i henholdsvis Gournes og Hersonissos og har eksempler på det lokale
sjølivet.

En del av fiskene som finnes i vannene rundt Kreta er blant annet rød
skorpionfisk, mero, leppefiskene Symphodus tinca, Symphodus roissali og
Xyrichtys novacula, havål, murene, fjesingen Trachinus radiatus, piggskate,
svartkutling, stjernekikker, Serranus scriba, jomfrufisken Chromis chromis og
flygeknurr.

Vanlig villblomster på Kreta er blant annet kamille, tusenfryd, gladiolus, iris,
valmue, alpefiol og tulipan, og andre. Det er mer enn 200 forskjellige arter av
ville orkideer og det omfatter 14 varianter av Ophrys cretica (eller gresk
orkide) Kreta har et rikt mangfold av stedegne urtevekster, inkludert de vanlige
tesalvie, rosmarin, timian, og oregano. Sjeldne urter er de endemisk kretisk
askrot (også kalt for kretadiptam eller spansk humle) og jernurte, Sideritis
syriaca L, kjent lokalt som som Malotira (Μαλοτήρα). Blant kaktusartene finnes
den spiselige opuntia. De vanlige trærne på Kreta er kastanje, sypress, eik,
oliventre, furu, platan og tamarisk. Trær tenderer å bli høyere i vest på øya
hvor vann er mer rikelig.

Kreta har sin egen mantinades-poesi, begrepet er avledet fra det venetianske
matinada, «morgensang», Det er spontane musikalske uttrykk som utøves mange
steder i Hellas, men særskilt på Kreta, vanligvis framført med kretisk lyre og
laouto, og tilhørende danser, mest kjente er pentozali, en folkedans med
hoppende bevegelser og stort anslag av improvisasjon.

Forfattere fra Kreta har gitt mange viktige bidrag til gresk litteratur fra
tidlig moderne tid og framover. Betydelige navn er Vikentios Kornaros, skaperen
av den episke romansen Erotokritos (Ερωτόκριτος) fra 1600-tallet. På 1900-tallet
er Nikos Kazantzakis feiret for blant annet sin roman Fortell Zorbas, fortell
(1946) og som siden ble filmatisert som Zorba, grekeren. I renessansen var Kreta
hjem for den kretiske skole av ikonmaleri som påvirket El Greco og gjennom ham
også påfølgende europeisk maleri.

Kreterne er intenst stolt av sin øy og sine skikker, og mannfolkene bærer ofte
elementer av de tradisjonelle klesdraktene i dagliglivet: knehøye svarte
ridestøvler (stivania), vráka-bukser stukket i støvlene ved knærne, svarte
skjorter og svarte hodekledninger bestående av fiskenettvevde tørkle viklet
rundt hodet eller drapert på skuldrene (sariki). Svart er sorgens farge, og
ettersom kretiske familier er omfatter så omfattende som bestefedres fedre og
tremenninger (uansett hvor nær faktisk kontakt er) foruten også inngifte, er de
teoretisk alltid i sorg over en eller annen slektning uansett hvor langt ut
eller hvor fjern denne er. Ved fester kan de som ikke er i sorg bære hvitt, da
hvite støvler og hodekledning. I små landsbyer i fjellene bærer en del menn
utrettelig våpen som kniver og geværer, også når det er feiring av bryllup.

Det kretiske samfunn er også kjent for sine beryktede familie- og klanvendettaer
som fortsatt eksisterer til en viss grad. Kretere har også en tradisjon for å ha
skytevåpen i hjemmet, en tradisjon som nedstammer fra tiden med motsanden mot
det muslimske osmanske riket. Bortimot hver eneste husholdning på rurale landet
på Kreta har minst et uregistrert våpen. Våpen er underlagt streng regulering av
den greske regjering, og i nyere år har det vært gjort store anstrengelser på å
kontrollere skytevåpen på Kreta av det greske politi.

Kreta har mange fotballklubber som spiller i lokale ligasystemer. I løpet av
sesongen 2011-2012 var fotballagene OFI Kreta, som har hjemmebanen Theodoros
Vardinogiannis' stadium i Iraklion, og Ergotelis FC, som har hjemmebane på
Perivolias kommunale stadium i Iraklion i nærheten av Khaniá, begge medlemmer av
den greske superliga.



https://no.wikipedia.org/wiki/Dag_Otto_Lauritzen

Dag Otto Lauritzen (født 12. september 1956 i Grimstad) er en tidligere norsk
syklist. Under OL i Los Angeles i 1984 tok han bronsemedalje på fellesstarten.
Han syklet i flere år profesjonelt, og deltok blant annet åtte ganger i Tour de
France. Kronen på verket satte han ved å vinne en fjelletappe opp til Luz
Ardiden den 14. juli 1987 og ble da den første nordmannen til å vinne en etappe
i Tour de France.

23 år gammel var Dag Otto Lauritzen ferdig utdannet politimann og
fallskjermjeger i militæret. Under en repetisjonsøvelse ble han stygt skadet i
det høyre beinet på et rutinemessig dropp. Legene mente at han mest sannsynlig
ikke ville kunne gå skikkelig igjen, men Lauritzen ønsket ikke å gi opp. Han
startet å trene sykkel som en alternativ trening og merket etter hvert at han
hadde talent for denne sporten. I 1984 fikk han kontrakt med det profesjonelle
sykkellaget Peugeot.

Som amatør tok han to NM-titler og vant nordisk mesterskap i 1983 og 1984. Han
var medlem av Glåmdal SK.

Lauritzen er sykkelkommentator for TV 2. Han var også ambassadør for Tromsø 2018
sitt arbeid med å få vinter-OL til Norge.

I februar 2009 vant han NRKs TV-serie Mesternes Mester, hvor han slo Stian
Grimseth i finalen.

Våren 2010 og 2013 var Lauritzen aktuell med TV2-programmet På hjul med Dag
Otto, hvor han og Kristian Ødegård syklet rundt i Europa sammen med utvalgte
gjester. Våren 2014 hadde TV-serien navnet På tur med Dag Otto der i løpet av 8
episoder man følger Ødegård og Lauritzen i noen av Lauritzens største drømmer
uten sykkel. Den 9. mai 2014 vant programmet Gullruten for beste
underholdningsprogram. Serien var også nominert i klassen beste nye
programserie.

Påsken 2011 hadde det nye treningsprogrammet TV 2 Sporty premiere på TV 2 hvor
Dag Otto Lauritzen er programleder. Programmets hensikt er å gi tips, motivasjon
og inspirasjon til å trene og holde et sunt kosthold.



https://no.wikipedia.org/wiki/Polen

Polen (polsk Polska), offisielt Republikken Polen (polsk Rzeczpospolita Polska)
er et land i Sentral-Europa, og grenser i vest mot Tyskland, i sør mot Tsjekkia
og Slovakia, i øst mot Ukraina og Hviterussland, og i nord mot Østersjøen,
Litauen og Russland (i form av Kaliningrad-enklaven). Polen deler også
sjøgrenser med Danmark og Sverige. Med et areal på 312 679 km² er Polen verdens
69. største land. Polens befolkning utgjør 38 485 779 (2014) mennesker, for det
meste bosatt i store byer som Łódź, landets historiske hovedstad Kraków eller
nåværende hovedstad Warszawa.

Den første polske staten oppstod i 966, med et territorium som ligner på Polens
moderne grenser. Polen ble et kongedømme i 1025, og gikk i 1569 inn i en
langvarig union med Storhertugdømmet Litauen og dannet Det polsk-litauiske
samvelde. Samveldet ble oppløst i 1795, og Polen ble delt mellom sine naboland
Russland, Preussen og Østerrike. Polen vant sin selvstendighet tilbake i 1918
etter første verdenskrig, men tapte den igjen under andre verdenskrig, da landet
ble okkupert av Tyskland og Sovjetunionen. Etter krigen ble Polen omdannet til
et kommunistisk «østblokkland» under sovjetisk kontroll. I 1989 kvittet Polen
seg med kommuniststyret, og landet ble uformelt kjent som «Den tredje polske
republikk».

I dag er Polen et parlamentarisk demokrati bestående av seksten voivodskap, og
er det sjette mest befolkede medlemsland i Den europeiske union. Landet er
dessuten medlem i NATO, FN, OECD, WTO og flere andre internasjonale
organisasjoner.

Det finnes flere teorier om opphavet til det polske navnet Polska. Ifølge den
mest utbredte teorien skal navnet komme fra polanerstammen (polsk Polanie), som
bebodde dagens Stor-Polen. Ordet Polanie derimot, kommer ifølge én teori fra
ordet plemię (folkestamme), mens andre mener å se en sammenheng med ordet pole
(sletteland, flatland – derav Polanie – sletteboere), da man antar at polanerne
drev hovedsakelig med jordbruk.

I fortiden var Polen kjent under de latinske begrepene Terra Poloniae (landet
Polen) eller Regnum Poloniae (riket Polen). Navnet Polska ble brukt om hele
riket først i det 11. århundre. Polanernes land ble fra 14. århundre kalt for
Staropolska (Gammel-Polen), men senere ble navnet forandret til Wielkopolska
(Stor-Polen). Til avveksling ble jordene i sør kalt for Małopolska
(Lille-Polen).

Andre navn på Polen (persiske Lahestān, litauiske Lenkija) og på polakker
(tyrkiske Lehce, russiske Ljakh, ungarske Lengyel) kommer fra navnet til
lędzianerstammen, som antagelig bebodde nåværende sørøstlige deler av Polen.

Det polske ordet rzeczpospolita (som sett i Rzeczpospolita Polska) betyr
republikk (egentlig «samvelde») og brukes vanligvis særegent om Polen. Ordet
republika (republikk) brukes derimot om andre land, som i Republika Czeska (Den
tsjekkiske republikk).

Polen kan beskrives som et ubrutt flatland som strekker seg fra Østersjøen i
nord til Karpatene i sør. Innenfor flatlandet brer terrengvariasjoner seg fra
øst til vest. Østersjøkysten mangler naturhavner med unntak av
Gdańsk-Gdynia-regionen i nord og Szczecin-området i nordvest. Den nordøstlige
regionen (innsjøområdene) er ikke særlig befolket og brukes ikke som jordbruks-
og industriområde, da regionen ikke er rik på naturressurser. I sør og i vest
for innsjøområdene finnes de sentrale slettene, som strekker seg sørvestover til
Sudetene ved grensen med Tsjekkia og Slovakia og sørøstover til Karpatene ved
grensen med Tsjekkia, Slovakia og Ukraina.

Arealmessig er Polen Europas niende største land, og plasserer seg
folketallmessig på åttendeplass. Landets geometriske midtpunkt befinner seg i
landsbygden Piątek ved Łęczyca. Europas eldste beregnede geometriske midtpunkt
(fra 1775) befinner seg i Suchowola ved Sokółka, i Podlasie voivodskap.

Polens moderne grenser formet seg i 1945, etter at andre verdenskrig var slutt.
I forhold til situasjonen i 1939 ble landets grenser skjøvet vestover inn i
tidligere tyske områder, på bekostning av de østlige områdene som ble avgitt til
Sovjetunionen.

Klimaet i Polen er temperert. I øst er det innlandsklima, i vest er klimaet
derimot et mer maritimt preget regnklima. Om sommeren ligger middeltemperaturen
mellom 16,5 °C og 20 °C, om vinteren mellom -6 °C og 0 °C. Den gjennomsnittlige
årlige middeltemperaturen i Polen ligger på 7–9,5 °C (utenom fjellområdene). Den
varmeste regionen i Polen er Lille-Polen i den sørlige del av landet, hvor
maksimumstemperaturene om sommeren ligger mellom 23 °C og 30 °C, men kan også gå
så høyt som 32 °C-38 °C. Den varmeste byen i Polen er Tarnów, med en middel
maksimumstemperatur på 25 °C i varmeste måned, juli, og 1,4  °C i middel
maksimumstemperatur i kaldeste måned, januar. Den har også den lengste sommeren
og den korteste vinteren i landet. Den kaldeste regionen i Polen ligger i
nordøst i Podlasie voivodskap nær grensen mot Hviterussland. Middeltemperaturen
om vinteren ligger der mellom -15 °C og -4 °C, forårsaket av kalde luftmasser
fra Skandinavia og Sibir. I Warszawa er middeltemperaturen for varmeste og
kaldeste måned henholdsvis +18,0 °C (juli) og -3,3 °C (januar).

Den årlige gjennomsnittsnedbøren ligger rundt 600 mm. Nedbøren er relativt jevnt
fordelt over hele landet, i motsetning til dens noe ujevne årlige sammensetning,
der 2/3 av nedbøren faller i sommerhalvåret. Polen ligger i vestavindsbeltet og
har en overvekt (60 %) av vestlige vinder (nordvestlige til sørvestlige).
Østlige vinder blåser først om fremst om vinteren. Sjeldnere er sørlige og
nordlige vinder.

Gjennomsnittshøyden i det polske landskapet er 173 moh. Kun 3 % av Polen
overstiger 500 moh., dette gjelder områdene langs grensen i sør. Det høyeste
punktet er fjellet Rysy, som reiser seg 2 499 moh. Det laveste punktet ligger 2
muh. i nærheten av Elbląg. Langs Gdańskbukten finnes et område på omtrent 60 km²
som ligger under havnivået. Størstedelen av Polen består av lavland, som er en
del av den nordeuropeiske lavsletten. Lavlandet strekker seg fra Østersjøkysten
i nord til fjellområdene i sør.

Tradisjonelt sett er det vanlig å dele Polen inn i fem topografiske områder fra
nord til sør; kystslettene, innsjøområdene, de sentrale slettene, dalførene og
lavlandsområdene i sør og fjellområdene.

Kystslettene er en lavtliggende region formet av sedimentavleiringer fra sjøen.
Kystlinjen ble skapt gjennom sjøens aktivitet etter at isbreene trakk seg unna,
og av den kontinuerlige bevegelsen av sand gjennom vestlige og østlige vinder.
Den kontinuerlige erosjonen og avsettelsen har skapt klipper, sandbanker og
odder. Mange av disse har beveget seg mot land og begrenset tidligere laguner,
slik som innsjøen Łebsko i Słowiński nasjonalpark. Østersjøkysten er
hovedsakelig en utligningskyst, men kantes av Pommernbukten i nordvest (ved den
tyske grensen) og Gdańskbukten i øst. Her munner to store elver ut, Odra i den
førstnevnte og Wisła, som danner et stort delta i den sistnevnte.

Sør for kystslettene ligger innsjøområdene, hvor man finner noen av Europas best
bevarte urskoger. Innsjøområdene deles hovedsakelig i to deler av en rekke
elver. De nordvestlige områdene, sør for Østersjøkysten og nord for elvene Warta
og Noteć, samt vest for elven Wisła, kalles for det pommerske innsjøplatå.
Resten av innsjøområdene, som hovedsakelig er området øst for Wisła, kalles for
det masuriske innsjøplatå, og utgjør den største delen av innsjøområdene. Det
masuriske innsjøplatået består av en rekke større innsjøer, deriblant Polens to
største, Śniardwy (113,8 km²) og Mamry (104,4 km²). Den dypeste innsjøen (108,5
meter) er Hańcza i østlige Masuria. Mesteparten av Polens 9 300 innsjøer som
overstiger 10 000 m² befinner seg i den nordlige delen av innsjøområdene, hvor
de utgjør cirka 10 % av landarealet. Med dette har Polen et av de høyeste antall
innsjøer i verden. I Europa har kun Finland en større forekomst av innsjøer.

Sør for innsjøområdene ligger det sentrale slettelandet, som strekker seg i hele
landets bredde. Terrenget er for det meste flatland, men brytes enkelte steder
av nederoderte morener eller smeltevannsdaler. Det sentrale slettelandet deles
av en rekke større elver, som Bug, Wisła, Noteć, Warta eller Odra. Odra avtegner
de schlesiske lavlandene i sørvest, mens Wisła definerer lavlandene i de
østlig-sentrale delene av Polen.

Sør for det sentrale slettelandet finnes dalførene, et belte 90 til 200 km
bredt, hvor landet hever seg i et løsdekket platå i 300-500 meters høyde.
Topografien til dette området er inndelt transversalt i høyere og lavere høyder,
og i den øvre del av Schlesien finnes store kullfelter.

Det sørligste topografiske området (fjellområdene) befinner seg øst langs Polens
sørlige grense, og formes hovedsakelig i sørvest av Sudetene og i sørøst av
Karpatene. Høyest i Sudetene er fjellkjeden Karkonosze med toppen Śnieżka (1602
moh.). De polske Karpatene, eller Vest-Karpatene, omfatter først og fremst
kalksteinsformasjonene Beskidene, som er Polens nest høyeste fjellgruppe, med
Babia Góra som høyeste punkt (1725 moh.). De polske Karpatene er landets høyeste
og mest maleriske fjell. De er den nordligste delen av en mye større fjellkjede
som strekker seg langs Østerrike, Tsjekkia, Slovakia, Ukraina, Ungarn, Serbia og
Romania. I sørlig retning av de polske Karpatene går den polske delen av
Tatrafjellene, med landets høyeste fjell, Rysy, på 2499 moh. Polen har 21 fjell
med høyde over 2 000 meter, alle i Tatraområdet. Andre kjente fjellområder er
Bieszczady (del av Beskidene med Tarnica som høyeste fjell, 1346 moh.)., Pieniny
(1000 moh.) og Gorce (del av Beskidene, 1300 moh.). I tillegg til innsjøområdene
i nord finnes også et stort antall fjellinnsjøer i Tatrafjellene, hvor Morskie
Oko («Sjøøyet»), som befinner seg like ved foten av Rysy, er den største.

Nesten hele Polen dreneres av elvene Wisła, Odra og deres bielver nordover til
Østersjøen. Omtrent halvparten av landet dreneres av Polens lengste elv Wisła,
som kommer fra Tatrafjellene sør i Polen. Wisła-bassenget utgjør mesteparten av
den østlige halvdel av landet og dreneres av et system av elver som hovedsakelig
slutter seg til Wisła østfra. En av bielvene, Bug, danner 280 kilometer av
Polens østlige grense med Ukraina og Hviterussland. Elven Odra og dens
hovedbielv Warta danner et basseng som drenerer den vestlige tredjedel av Polen
inn mot havnene nord for Szczecin. Dreneringen er imidlertid svak i store deler
av Polens landområder. Dette gjelder hovedsakelig innsjøområdet i nord og
innlandsområdene sør for dette, der overvekten av sumpland, flatt terreng og
små, grunne innsjøer hindrer vannbevegelsen. Elvene har to flomperioder i året.
Den første forårsakes av smeltende snø og is om våren, den andre av kraftig regn
i juli.

Mer enn en 25 % av Polen er dekket av barskog, hovedsakelig furu, gran, vanlig
edelgran og europalerk. I den næringsrike jorden i lavlandsområder vokser
løvskog, med arter som bøk, eik, osp, ask og or. I Polen finnes noen av Europas
eldste og best bevarte skoger, og det er opprettet flere naturreservater med
bevart urskog. Den mest berømte er Białowieżaskogen, som er skrevet inn på
UNESCOs liste over verdens kulturarv.

Antall kjente arter i Polens fauna er som følger: Over 90 pattedyr, 444 fugler
(hvorav cirka 220 er funnet rugende), 9 øgler, 18 krypdyr, 119 fisk (herav 55
ferskvannsfisk, hvorav ca. 25 i karpefamilien), 5 rundmunner, om lag 260
bløtdyr, 25-30 tusen insekter, om lag 1 400 edderkoppdyr, 240 leddormer, 1 500
mark, 5 polyppdyr, 8 svamper og om lag 4 protozoer.

Flere pattedyr som for det meste har dødd ut i andre deler av Europa er
fremdeles bevart i polske naturreservater, slik som visent i Białowieża-skogen,
som ligger ved grensen mellom Polen og Hviterussland. Andre eksempler er
brunbjørn i Białowieża-skogen, Tatrafjellene og Beskidene, ulv og gaupe i
forskjellige skoger, elg i nordlige Polen, bever i Masuria, Pommern og Podlasie,
samt murmeldyr og gemse i Tatraområdet. I polske skoger finnes også viltdyr som
hjort, rådyr og villsvin.

Polen har tidligere vært en møteplass for mange språk, kulturer og religioner.
Særlig fantes det et rikt jødisk liv i Polen før de tyske nasjonalsosialistene
iverksatte holocaust, da Polens jødiske befolkning på tre millioner ble redusert
til 300 000 overlevende. Følgene av andre verdenskrig, særlig forskyvningen av
Polens grenser vestover til området mellom Curzon-linjen og Oder-Neisse-linjen
og den etterfølgende migrasjonen av millioner av mennesker, ga Polen for første
gang i landets flerkulturelle historie en etnisk ensartet
befolkningssammensetning. En polsk minoritet er fremdeles å finne i nabolandene
Ukraina, Hviterussland og Litauen, samt i andre land. Tilsammen lever 20
millioner polakker i utlandet. Den største gruppen etniske polakker som lever
utenfor Polen er å finne i USA.

Ifølge det statistiske sentralbyrået i Polen lå Polens innbyggertall mot slutten
av 2005 på 38 635 144, noe som gav en befolkningstetthet på 122 personer per km²
(i byer om lag 1 105/km², på landsbygden 50/km²). Den naturlige tilveksten var
negativ og lå på -0,04 %. Gjennomsnittlig levealder var 70,5 år for menn og 78,9
år for kvinner. 61,5 % av befolkningen bodde i byer, de fleste i byområdene
rundt Katowice (Øverschlesiske industriområde), Warszawa (Storbyområdet
Warszawa), Łódź (Storbyområdet Łódź), Gdańsk (Trippelbyen) og Kraków
(Storbyområdet Kraków). I forhold til innbyggertall lå Polen på 30.-plass i
verden (omtrent 0,7 % av verdens befolkning) og på 9.-plass i Europa (omtrent
5,4 % av Europas befolkning).

Av Polens befolkning i 2002 anså 96,75 % seg som polakker, mens 1,23 % erklærte
en annen nasjonalitet. 2,03 % av befolkningen erklærte ikke noen nasjonal
tilhørighet. De største minoritetene er schlesiere (173 200), tyskere (152 900),
hviterussere (48 700), ukrainere (31 000), sigøynere (12 900), russere (6 100),
lemkere (5 900) og litauere (5 800). Det finnes også mindre grupper kasjubere,
slovaker, vietnamesere, franskmenn, amerikanere, grekere, italienere, bulgarere,
israelere, armenere, tsjekkere, engelskmenn, tatarer og karaitter.

Det polske språk, som tilhører den vestlige gren av de slaviske språkene, er
landets offisielle språk. I 15 gminaer er dessuten tysk, kasjubisk og litauisk
hjelpespråk. De mest populære fremmedspråkene som læres i Polen er engelsk og
tysk.

Ifølge en undersøkelse utført av Det polske senter for meningsmålinger var 97 %
av befolkningen katolsk i 2005. Ifølge en annen undersøkelse, publisert i Den
polske statistiske årbok, var derimot 34 millioner polakker døpt i Den
romersk-katolske kirke av latinsk ritus, noe som utgjorde nesten 90 % av
befolkningen.

Ifølge den sistnevnte undersøkelsen hadde Den gresk-katolske kirke samme år 53
000 troende og Den armensk-katolske fem tusen troende. Gammelkatolisismen, som
utgår fra den katolske tradisjon, hadde om lag 45 000 troende. De ortodokse
kirker bestod av over 500 000 troende, de protestantiske av nesten 150 000, mens
andre trossamfunn bestod sammenlagt av omtrent 150 000 troende, hvorav Jehovas
vitner utgjorde størsteparten med over 127 000 troende.

Den katolske kirke i Polen er delt i 14 erkebispedømmer og 27 bispedømmer. Den
polske kirkes primas er Józef Kowalczyk.

Helt siden kristningen av Polen i 966 har Den romersk-katolske kirke spilt en
betydelig religiøs, kulturell, sosial og politisk rolle i landet. I dag er Polen
et av de mest religiøse kristne landene i verden. Polen har vært et
romersk-katolsk land i århundrer, og for de fleste polakker er identitet en
kombinasjon av nasjonal og religiøs tilhørighet. Under tider da landet var
okkupert forble Den katolske kirke hovedkilden til moralske verdier og var den
siste støttespiller i kampen for selvstendighet og overlevelse for mange
polakker. Innføringen av kommunismen hadde liten effekt på religiøs praksis og
tro i Polen. Kommunistregimet klarte ikke å undertvinge seg Kirken, som bevarte
sin selvstendighet og ble den største uavhengige polske nasjonalorganisasjon. På
1970-tallet ble den en megler mellom regimet og befolkningen. Valget av den
polske kardinal Karol Wojtyła i 1978 til pave bidrog sterkt til kommunismens
fall i Polen og senere også i hele den såkalte østblokken.

Under den polske statsdannelsen omfattet Polen landområder med et areal på over
250 000 km² med om lag én million innbyggere. På Kasimir III den stores tid var
landet (ca. 270 000 km²) bebodd av over 2,5 millioner mennesker. Det var først
unionen med Litauen som førte med seg en radikal demografisk og territoriell
vekst. Under Stefan Báthory omfattet landområdene over 1 million km², mens
befolkningen mot slutten av det 16. århundre var sannsynligvis på 9 millioner.
Da Polen mistet sin selvstendighet under landets delinger telte den multietniske
staten minst 13-14 millioner innbyggere, samtidig som en betydelig del av
befolkningen brukte et annet språk enn polsk (mot slutten av det 18. århundre
utgjorde denne gruppen om lag 60 % av befolkningen). Etter at Polen gjenvant sin
selvstendighet etter første verdenskrig bodde noen millioner mennesker med
ikke-polsk etnisitet innenfor landets grenser. Før andre verdenskrig var Polen
derfor en multietnisk stat hvor minoritetene utgjorde en tredjedel av
befolkningen. I mellomkrigstiden økte folketallet fra 27,2 millioner til 35,2
millioner. Etter krigen gjorde imidlertid grenseforskyvningen og forflytningen
av millioner av mennesker Polen om til en etnisk enhetlig stat for første gang i
landets historie. Minoritetene utgjør pr. 2007 ikke mer enn 3 % av befolkningen.

De siste årene har Polens befolkning minket på grunn av økt emigrasjon og senket
fødselsrate. Etter at landet ble medlem i Den europeiske union, har et stort
antall polakker immigrert til vesteuropeiske land som Storbritannia, Tyskland og
Irland for å finne jobb. Noen organisasjoner har påpekt at den polske
emigrasjonen i hovedsak skyldes høy arbeidsløshet i Polen (rundt 11 % i 2007).
Den polske befolkningen utgjorde i april 2007 300 000 i Storbritannia, og 65 000
i Irland. Norge er også en av de mest populære immigrasjonsmålene. Ifølge SSB,
ved årsskiftet 2012/13 var det 77 100 polakker boende i Norge. Den siste tiden
er det imidlertid blitt meldt at et stort antall av polakkene som tidligere
hadde emigrert til andre deler av Den europeiske union, nå kommer tilbake på
grunn av bedre levekår, synkende arbeidsløshet og skarp lønnsøkning. Ifølge det
statistiske sentralbyrå opplever Polen nå netto immigrasjon (2008).

Arkeologiske utgravninger viser at områdene i dagens Polen i den senere oldtid
var befolket av mange forskjellige kulturer, skjønt den etniske eller
lingvistiske tilhørigheten til flere av disse er usikker. Slaviske, keltiske,
germanske og baltiske folkeslag var blant de betydeligste gruppene. Det mest
berømte arkeologiske funn fra Polens forhistoriske tid er den befestede
Biskupin-bosetningen som dateres tilbake til Lausitzkulturen fra den yngre
jernalderen.

Polen ble opprettet som et selvstendig rike under Piast-dynastiet på midten av
900-tallet. Polens første historiske hersker, Mieszko I, lot seg kristne i 966,
og gjorde kristendommen til rikets offisielle religion. I løpet av det neste
århundret ble størsteparten av befolkningen romersk-katolsk.

I det 12. århundre ble Polen delt i flere mindre deler som følge av Bolesław
IIIs arvefølgeregler. Disse nærmest uavhengige statene ble senere herjet av
mongolske hærer fra Den gylne horde i 1241, 1259 og 1287. Oppgangstiden begynte
med Władysław I, som i 1320 ble konge i et riksenhetlig Polen. Sønnen hans,
Kasimir III, utviklet næringslivet, oppførte nye slott, og erobret Galicia.

Riket ble også et viktig sentrum for migrasjon, og jødiske samfunn begynte å
vokse frem og blomstre opp i Polen på denne tiden. Svartedauden, som rammet de
fleste områdene i Europa mellom 1346 og 1351, nådde aldri Polen.

Under Det jagellonske dynasti kom Polen i 1385 i personalunion med Litauen, og
ble for de neste tre århundrer et av Europas største og mektigste riker. I 1410
slo en kombinert polsk-litauisk hærstyrke Den tyske orden, begge nasjonenes
hovedfiende, i slaget ved Grünwald. Etter trettenårskrigen ble ordenens områder
omgjort til en polsk vasallstat. Polsk kultur og økonomi blomstret under
Jagellonerne, og landet fostret slike personligheter som astronomen Nikolaus
Kopernikus og poeten Jan Kochanowski. Sammenlignet med andre europeiske nasjoner
hadde Polen en uvanlig stor grad av religiøs toleranse, og unngikk på den måten
de religiøse konfliktene som spredte seg over Vest-Europa på den tiden.

Den polske gullalderen kom på 1500-tallet, da personalunionen i 1569 ble utvidet
til en realunion, med dannelsen av «Tonasjonsrepublikken». Den polske adelen,
som var mye mer tallrik enn i vesteuropeiske land, var særlig stolt av sine
friheter og sitt parlamentariske system, Sejmen. I denne tiden utvidet Polen
sine grenser til å bli det største landet i Europa.

På midten av 1600-tallet ble landet rammet av en svensk invasjon under den
turbulente tiden kjent som «Syndefloden», etterfulgt av en bølge av tyrkiske
angrep. En periode med stabilisering ble innledet under Polens berømte konge Jan
III Sobieski, som seiret over tyrkerne ved Wien i 1683, og reddet slik
kristenheten fra Det osmanske rikets invasjon.

Tallrike kriger mot Russland og Polen-Litauens styringsvansker grunnet «Det frie
veto» (liberum veto), ledet til at samveldet gikk fra å være en europeisk
stormakt til å bli nærmest et anarki kontrollert av nabolandene. Sejmreformene,
som Grunnloven av 3. mai 1791, Europas første og verdens andre moderne grunnlov,
ble avskaffet med landets tre delinger (1772, 1793 og 1795). Polen endte opp med
å bli annektert av og delt mellom Russland, Preussen og Østerrike, og forsvant
fra det europeiske kart som selvstendig stat i over 100 år. For å sikre friheten
gjorde polakkene flere nasjonale opprør, men disse ble brutalt slått ned av
okkupasjonsmaktene. I 1807 gjenopprettet Napoleon en polsk stat, kjent som
Storhertugdømmet Warszawa, men etter Napoleonskrigene ble Polen igjen delt av
seiersherrene ved Wienerkongressen i 1815. Den østlige delen av landet kom under
Russland som Kongress-Polen, med en liberal forfatning og den russiske tsar som
konge. Imidlertid ble friheten snart begrenset av tsarene og landet de facto
annektert av Russland. Senere i det 19. århundre ble det østerrikskstyrte
Galicia, og særlig Fristaden Kraków, senteret for polsk kulturliv.

Under første verdenskrig var alle de allierte enige i rekonstitueringen av Polen
slik USAs president Woodrow Wilson proklamerte i punkt 13 av sine «14 punkter».
Kort etter Tysklands overgivelse i 1918 ble Polen for første gang på over 100 år
en selvstendig stat, i form av «Den andre polske republikk», og bekreftet sin
uavhengighet etter en serie militære konflikter, hvor den betydeligste var den
polsk-sovjetiske krig (1919–1921), da Polen tilføyde Den røde armé et knusende
nederlag.

Mai-kuppet i 1926 overførte ledelsen av Den andre polske republikk til
Sanacja-bevegelsen under Józef Piłsudski.

Sanacja-bevegelsen kontrollerte Polen frem til begynnelsen av andre verdenskrig
i 1939, da Polen ble invadert av og delt mellom Tyskland og Sovjetunionen,
ifølge de hemmelige klausulene i Molotov–Ribbentrop-pakten. Det polske
territoriet var under delt sovjetisk og tysk okkupasjon frem til juni 1941.

I denne perioden drev både tyskerne og sovjetere forfølgelse av
lokalbefolkningen, med særlig fokus på å ramme den polske eliten. Rundt 200 000
ble henrettet eller døde i fangenskap, med de to regimene ansvarlig for omtrent
halvparten hver. Disse tallene inkluderer ca. 50 000 mennesker som ble henrettet
av tyskerne høsten 1939, massemordet på den polske offiserseliten i Katyn våren
1940 og nesten 10 000 som ble skutt i en hasteaksjon av NKVD etter Tyskland
invaderte Sovjetunionen i juni 1941, samt personer som døde som følge av
sovjeternes deportasjon av ca. 315 000 mennesker til arbeidsleirer Sibir og
Kasakhstan.

Hitlers regime var spesielt hard mot den polske sivilbefolkningen. Av alle land
som var med i andre verdenskrig, mistet Polen den høyeste prosentandelen av sin
befolkning. Den tyske okkupasjonen krevde livet til 6 millioner polakker,
halvparten av dem polske jøder. Jødene utgjorde ved invasjonens start ca. 10 %
av Polens befolkning, og rundt 90 % av dem ble utryddet (se holocaust). I
tillegg kom enorme materielle ødeleggelser, der blant annet Warszawa ble jevnet
med jorden.

Etter krigen måtte Polen, som følge av sovjetisk-britisk-amerikanske avtaler,
avstå store områder i øst til Sovjetunionen, mens landets grenser ble forskjøvet
vestover. Det nye Polen ble 20 % mindre enn før krigen, og grenseforandringene
fremtvang migrasjonen av millioner av mennesker – polakker, tyskere, ukrainere
og jøder. Som følge av disse hendelsene ble Polen for første gang i sin
flerkulturelle historie en etnisk enhetlig stat. En polsk minoritet finnes
fremdeles i nabolandene Ukraina, Hviterussland og Litauen, så vel som i flere
andre land.

Etter krigen ble Polen i praksis styrt av Sovjetunionen, som gjorde landet om
til et kommunistdiktatur i 1948. Med forfatningen av 1952 ble landet kjent som
Folkerepublikken Polen. I 1956 ble regimet til Władysław Gomułka midlertidig mer
liberalt, og mange personer ble sluppet ut av fengsel og de personlige friheter
ble noe utvidet. En lignende situasjon gjentok seg på 1970-tallet under Edward
Gierek, men for det meste av tiden var opposisjonen undertrykt. I 1980-årene
kjempet polakkene seg til større selvstendighet gjennom den første frie
fagforeningen Solidaritet, noe som etter hvert ledet til at Polen som første
kommunistland bak jernteppet utlyste frie valg og dermed kvittet seg med det
kommunistiske styret i 1989. Fagforeningens egen kandidat, Lech Wałęsa, vant
presidentvalget i 1990. Solidaritetsbevegelsen medvirket også til kommunismens
sammenbrudd i hele den såkalte østblokken.

En økonomisk sjokkterapi under Leszek Balcerowicz tidlig på 1990-tallet fikk
landet til å omforme sin økonomi til en av de mest robuste i Sentral-Europa.
Polen var det første postkommunistiske land som nådde sitt pre-1989 BNP-nivå. I
1991 ble Polen medlem av Visegrádgruppen og sluttet seg til NATO i 1999. I et
referendum i 2003 stemte polakkene så for medlemskap i EU, som Polen ble et
fullverdig medlem av 1. mai 2004.

Den 10. april 2010 omkom den polske presidenten Lech Kaczyński og flere
høytstående polske tjenestemenn i en flyulykke i Russland. I valget som fulgte
ble Bronisław Komorowski valgt til ny president etter å ha beseiret den avdøde
presidentens bror Jarosław Kaczyński.

Polen er en demokratisk republikk, med presidenten, som velges ved frie valg for
en periode på fem år, som statsoverhode. Regjeringsstrukturen konsentrerer seg
om Ministerrådet ledet av statsministeren. Presidenten utnevner kabinettet etter
statsministerens forslag, vanligvis fra flertallskoalisjonen i
tokammerunderhuset Sejmen. Sammen med ministerrådet utgjør presidenten landets
utøvende makt.

Polen har et tokammerparlament som består av Sejmen (som velges gjennom
proporsjonale valg og har 460 representanter) og Senatet (som velges gjennom et
blokkvalgssystem og har 100 senatorer). Sejmen har en sperregrense på fem
prosent, som imidlertid ikke gjelder for etniske partier. Den nåværende
grunnloven ble skrevet i 1997 (Polens første grunnlov av 1791 er verdens nest
eldste). Når Sejmen og Senatet avholder fellessesjon danner de
Nasjonalforsamlingen (Zgromadzenie Narodowe). Tokammerparlamentet utgjør den
lovgivende makten i landet.

Den dømmende makt utøves av domstolene Høyesterett (Sąd Najwyższy), Den øverste
forvaltningsdomstol (Naczelny Sąd Administracyjny), Konstitusjonsdomstolen
(Trybunał Konstytucyjny) og Statsdomstolen (Trybunał Stanu). Etter godkjenning
av Senatet utpeker også Sejmen Ombudsmannen (Rzecznik Praw Obywatelskich) for en
periode på fem år.

Etter valget i 2007 er partiet Platforma Obywatelska i regjeringsposisjon, men
har ikke majoritet på egen hånd, og har derfor gått i koalisjon med partiet
Polskie Stronnictwo Ludowe. Blant de øvrige partier i parlamentet finnes Prawo i
Sprawiedliwość og Sojusz Lewicy Demokratycznej.

Polens nåværende inndeling i voivodskap (tilsvarende norske fylker) samsvarer
for det meste med landets historiske regioner, mens inndelingen fra de to siste
tiårene (fra 1975 frem til 1998) var sentrert rundt og navngitt etter
individuelle byer. De nye voivodskapene varierer i areal fra under 10 000 km²
(Opole voivodskap) til over 35 000 km² (Masoviske voivodskap), og i befolkning
fra én million (Lubusz voivodskap) til over fem millioner innbyggere (Masoviske
voivodskap). Det administrative styret av voivodskapene deles mellom en
statsinnsatt voivod (guvernør), en valgt regional samling (sejmik) og en
internvalgt leder for denne samlingen. Voivodskapene deles ytterligere inn i
powiater (distrikter) og disse igjen i gminaer (kommuner). Storbyer har
vanligvis status som både gmina og powiat. Per 2008 har Polen 16 voivodskap, 379
powiater (hvorav 65 er byer) og 2 478 gminaer.

Polens økonomi er stabil, og siden kommunismens fall har landet gått inn for en
liberalisering av økonomien. Polen var en av de sovjetiske lydstatene som hadde
sterkest økonomi, og ble samtidig det første landet i Sentral- og Øst-Europa som
gikk over fra planøkonomi til markedsøkonomi. Privatiseringen av små og større
statsselskap samt en liberal lov for markedsetablering har ført til en stor
utvikling i den offentlige sektor og forbrukerrettigheter.

Restruktureringen og privatiseringen av kull-, stål-, jernbane- og
energisektoren har pågått siden 1990. Mellom 2007 og 2010 planlegger den polske
regjeringen å føre inn 20 offentlige selskap på det polske aksjemarkedet,
inkludert deler av kullindustrien. Frem til i dag (2007) har de største
privatiseringene vært salget av det nasjonale telekommunikasjonsfirmaet
Telekomunikacja Polska til France Telecom i 2000, og innføringen av 30 % av
andelene til Polens største bank – PKO Bank Polski – på det polske aksjemarkedet
i 2004. Statssektoren bidrar i dag til 25 % av landets BNP.

I 2002 var 16,1 % av befolkningen sysselsatt i jordbrukssektoren, 29 % i
industrien og 54,9 % i tjenesteytende sektor. Polen har et stort antall private
gårdsbruk i jordbrukssektoren, med et potensial til å bli den ledende
produsenten av matvarer i EU. Hovedindustriene er maskinbygging, jern og stål,
kull, kjemikalier, skipsbygging, næringsmiddelprosessering samt produksjon av
drikke, glass og tekstiler.

Landets hovedstad og økonomiske sentrum Warszawa ligger på førsteplass i
Sentral-Europa med hensyn til utenlandske investeringer. BNP-veksten har vært
stor og holdt seg stødig fra 1993 til 2000 med en kort nedgangsperiode fra 2001
til 2002. Integrasjonen med EU har gitt et positivt utslag på økonomien, med en
årlig vekst på 3,7 % i 2003, i forhold til 1,4 % i 2002. I 2004 lå BNP-veksten
på 5,4 %, i 2005 3,3 % og i 2006 5,8 %. Den polske regjeringen har satt som mål
å øke BNP til 6,5-7,0 % i 2007.

I dag er Polen EUs sjette største økonomi og den 23. største i verden. Landet
har blitt et attraktivt investeringssted for utenlandske firmaer fra hele
verden. Dette skyldes i stor grad Polens gunstige geografiske plassering, en
indre sosialøkonomisk stabilitet og EU-medlemskapet. Samlet utgjorde utenlandske
investeringer i årene 1990-2006 over 87 milliarder dollar. Bare i 2006 utgjorde
de over 10 milliarder dollar. Polens største handelspartnere er Tyskland,
Italia, Russland, Frankrike og Kina.

Den største utfordringen den polske økonomien står ovenfor i dag er overgangen
til eurosonen, og dermed valutabyttet fra złoty til euro. Overgangen planlegges
mellom 2009 og 2013. Etter Polens medlemskap i EU har det pågått en
arbeidskraftsutvandring til andre EU-land (særlig Irland og Storbritannia) men
også Norge på grunn av høy arbeidsledighet, som var den nest høyeste i Den
europeiske union (14,2 % i mai 2006). På grunn av rask lønnsvekst, økonomisk
utvikling, sterk valuta og raskt synkende arbeidsledighet (8 % i mars 2008)
synes imidlertid den store utvandringen å være over. I 2008 var tallet på
personer som kom tilbake til Polen større enn tallet på personer som forlot
landet.

Gjennomsnittslønningen i bedriftssektoren lå i april 2008 på 3137 PLN (925 EUR
eller 1434 USD) og vokser raskt. Lønningene varierer imidlertid mellom
regionene: i Warszawa lå gjennomsnittslønningen på 4600 PLN (1200 EUR eller 2000
USD), mens den i Białystok utgjorde kun 2400 PLN (670 EUR eller 1000 USD). De
mest utviklede regionene økonomisk sett er det masoviske og schlesiske
voivodskap. Nederst på listen ligger derimot det subkarpatiske voivodskap samt
voivodskapene Lublin og Opole.

I 2006 fantes det 34,8 millioner mobiltelefoner og 12,7 millioner stasjonære
telefoner i Polen. I det siste har sektoren for fasttelefoni opplevd en sakte
utvikling, på grunn av at TP (Telekomunikacja Polska) praktisk talt har monopol
på markedet. Mobiltelefonisektoren utvikler seg derimot mye raskere, med de tre
store konkurrerende nettverkene Era, Plus GSM og Orange Polska.

Polen har et av Europas tetteste jernbanenett. Sporvidden er 1435 mm (mens
nabolandene i øst har 1524 mm), og mesteparten av nettet er elektrifisert med 3
kV likestrøm. Maksfarten på polske jernbaner er 200 km/t, selv om et
Pendolino-tog alt i 2013 ble kjørt i 293 km/t.. Kjøretiden Warszawa–Poznań (274
km) er ca. 3 timer med de raskeste togene. Polen planla lenge en
høyhastighetsbane Warszawa–Łódź–Poznań/Kraków for 350 km/t, men i 2011 ble denne
planen droppet til fordel for oppgradering av det eksisterende nett. I 2009
utførte jernbanene et transportarbeid på 18,0 milliarder personkm og 30,0 mrd.
tonn/km. Det største firmaet som driver togtrafikken er statsdrevne PKP (Polskie
Koleje Państwowe), bestående av en rekke selskap. Blant disse er:

Mot slutten av 2005 fantes 16 millioner registrerte biler i Polen, hvorav 12
millioner var personbiler. Massebilismen kom til Polen etter jernteppets fall.
Antall personbiler pr. 1000 innbyggere økte fra 138 i 1990 til 432 i 2009 og
nærmer seg nivået i Vest-Europa. Polske motorveier har en fartsgrense på opptil
140 km/t; ingen europeiske land har høyere fartsgrense eller anbefalt
fartsgrense. I 2009 omkom 5583 mennesker på veiene. Det tilsvarer 14,7 pr. 100
000 (mot 5,0 i Norge).Frem til 2006 var det 382 000 km veier. Mot slutten av
juli 2006 fantes 665 km motorveier og per desember 2005 257 km ekspressveier. De
polske veiene er i relativt bra forfatning og spiller en betydelig
transportrolle, da 85 % av alle varer transporteres med lastebiler. Dessuten
krysses Polen av mange lastebiler som driver godstransport fra den østlige del
av kontinentet (Estland, Hviterussland, Litauen, Latvia, Russland, Ukraina og
andre) til Vest-Europa.

De viktigere Europaveiene som krysser Polen er blant annet E40 (Tyskland –
Wrocław – Kraków – Ukraina), E30 (Tyskland – Poznań – Warszawa – Hviterussland)
og E75 (Tsjekkia – Katowice – Łódź – Gdańsk ... Finland).

Polens statsdrevne flyselskap heter Polskie Linie Lotnicze LOT og er et av
verdens eldste, grunnlagt 1. januar 1929. LOT er siden 2003 med i Star Alliance.
Det flyr både innenlandske og utenlandske ruter. Flere utenlandske flyselskap
har ruter til og fra Polen, blant annet Air France, British Airways,
Germanwings, Lufthansa, Norwegian, Ryanair, SAS, Sky Europe, Wizz Air og andre.

De største flyplassene befinner seg i Warszawa (Okęcie), Kraków (Balice),
Katowice (Pyrzowice), Gdańsk (Rębiechowo), Poznań (Ławica), Wrocław
(Strachowice), Szczecin (Goleniów), Łódź (im. Władysława Reymonta), Rzeszów
(Jasionka) og Bydgoszcz (Szwederowo). De fleste av flyforbindelsene i Polen går
via Okęcie. LOT har 53 fly fordelt på ti modeller.

Særlig Warszawa, Wroclaw og Kraków har forsøkt å satse på kollektivtrafikk,
syklister og fotgjengere. Som i de fleste land domineres kollektivtrafikken av
skinnegående transportmidler i de største byene, mens den ellers avvikles med
busser og i noen grad lokaltog. I polske byer finnes 14 sporveissystemer, hvorav
Tramwaje Slaski (de schlesiske trikkene) og Łódź’ sporveis- eller bybanenett
dekker flere byer. Sporveisnettene i Poznań og Łódź er delvis oppgradert til
bybanestandard.. Også flere andre sporveinett er under oppgradering, men noen
systemer er temmelig nedslitt. Sammen med bilkøer og manglende
signalprioritering fører dette til treg trafikkavvikling i flere byer. De siste
årene har flere polske byer fått busser og trikker med lavgulv. Fem sporveisnett
er smalsporet (1000 mm); resten har normalspor (1435 mm). 15 sporveier ble
nedlagt i perioden 1921–1971, dvs. før massebilismen kom til Polen. Flere byer
planlegger å (gjen)innføre trikk eller bybane. Siden 1998 har Warszawa også hatt
tunnelbane. Trolleybusser finnes i Lublin, Gdynia og Tychy – men er mindre
utbredt i Polen enn i enkelte andre tidligere østblokkland. Enkelte byer har
kjøpt trikker fra Alstom eller brukte trikker fra Tyskland. Polen har også en
betydelig egenproduksjon av trikker og busser. Solaris, som holder til utenfor
Poznań, er blant Europas største buss- og trolleybussprodusenter og har siden
2011 også produsert trikker.

Den totale lengden navigerbare elver og kanaler i Polen er 3 812 km. De
viktigste sjøhavnene befinner seg i Gdańsk, Gdynia, Świnoujście og Szczecin. De
viktigste fergerutene er:

Polen er et populært feriemål, og har opplevd et kraftig oppsving for turismen,
dels på grunn av åpningen av det polske luftrommet for lavprisflyselskap samt
utbyggingen av motorveier, og dels på grunn av gjenoppdagelsen av Polen blant
turister over hele verden. De lave prisene, sammenlignet med andre europeiske
land, kan også tenkes å ha spilt en viktig rolle. I 2006 besøkte 16 millioner
turister landet.

Polen er en interessant destinasjon for alle som ønsker å besøke gamle byer,
oppleve rik kultur og tradisjoner, eller beundre maleriske landskap.
Hovedattraksjonene i Polen er badestedene langs Østersjøkysten, feriestedene i
Karpatene og Sudetene, samt landets utallige historiske og kulturhistorisk
viktige steder.

Flest turister drar til store og gamle byer som Warszawa, Kraków eller Gdańsk.
Andre kjente steder omfatter blant annet saltgruven Wieliczka, renessansebyen
Zamość, gamlebyen i Wrocław, Poznań og Lublin, eller middelalderbyen Toruń,
fødestedet til astronomen Nikolaus Kopernikus. Av interesse er også
konsentrasjonsleiren Auschwitz i Oświęcim, og andre steder relatert til de tyske
nasjonalsosialistenes holocaust. Innsjøområdet Masuria nordøst i Polen med dets
maleriske landsbyer og den tyske ordens slott i Malbork og pommerske
Hertugslottene i Szczecin, Darłowo og Słupsk er også blitt et populært reisemål.
Sør for Białystok ligger den kjente Białowieżaskogen, hvor man finner sjeldne
pattedyrarter som for eksempel visent. Rekreasjonsområder og spa finnes i sør og
nord i Polen, i voivodskapene Warmia-Mazury, Pomorze Zachodnie, Pomorze,
Kujawy-Pomorze, Małopolska, Podkarpacie og Dolny Śląsk. Flere attraktive
naturområder er samlet i 23 nasjonalparker.

Det finnes en rekke badesteder på Østersjøkysten og kysten av Pommern, som blant
annet Wolin-øyen nært den tyske grensen. Andre populære badesteder er
Świnoujście, Kołobrzeg, Darłowo, Hel, Jurata, Sopot og Krynica Morska. Vannsport
bedrives også i innsjøområdene og enkelte fjellelver, blant annet Dunajec, San,
Poprad, Bobr, og i elver i lavlandet som f.eks Warta, Pilica, Drawa, Rega, Brda,
Myśla og Ina og dessuten Stettiner Haff.

Sør i Polen finnes gode muligheter for ski- og fjellturer. Eksempler er
Tatrafjellene (Karpatene), Kraków-Częstochowa-høylandet, Helligkorsfjellene og
Sudetene. I Karkonosze, som utgjør en del av Sudetene, finnes en rekke
turistsentre som for eksempel Karpacz eller Szklarska Poręba. Andre kjente
vintersportssteder er Zakopane i Tatrafjellene, samt Szczyrk, Krynica-Zdrój
eller Szczawnica og Krościenko nad Dunajcem i Pieniny.

Det offentlige skolevesenet i Polen er gratis, og omfatter barnehage
(przedszkole), grunnskole (szkoła podstawowa), ungdomsskole (gimnazjum),
videregående skole (liceum), teknisk skole (technikum), yrkesskole (szkoła
zawodowa), artistisk skole (szkoła artystyczna) og andre. Systemet omfatter ikke
høyere utdanning, som utgjør en egen statlig administrasjonssektor og har en
grunnlovsgarantert selvstendighet. Grunnloven gir alle retten til utdanning.

Skolegang er obligatorisk frem til attenårsalderen, men det er kun grunnskolen
og ungdomsskolen som har status som obligatoriske institusjoner. Grunnskolen
varer seks år fra syv- til trettenårsalderen. Ungdomsskolen varer tre år og
avsluttes med en eksamen. Den videre utdanningen omfatter hovedsakelig vanlig og
profilert videregående skole (treårig) eller teknisk skole (fire år), den
sistnevnte en kombinasjon av praktisk og teoretisk utdanning. Begge ender i
examen artium (matura), og kan etterfølges av ulike former for høyere utdanning,
som bachelorgrad (licencjat), mastergrad (inżynier og magister), doktorgrad
(doktor) og habilitasjon (doktor habilitowany), som så kan krones med en
professortittel.

I dag har Polen mer enn 500 institusjoner for høyere utdanning, blant annet 18
tradisjonelle universiteter i storbyene Gdańsk, Bydgoszcz, Katowice, Kraków,
Lublin, Łódź, Białystok, Olsztyn, Opole, Poznań, Rzeszów, Toruń, Szczecin,
Warszawa, Wrocław og Zielona Góra samt 16 tekniske, 10 medisinske og 9
landbruksuniversiteter og tallrike høyskoler for kunst, musikk, teater, økonomi
og flere andre fagfelt.

Utdanningen av det polske samfunn var et mål for rikets monarker siden
begynnelsen av det 12. århundre. I 1364 ble Det jagellonske universitet
grunnlagt av Kasimir III den store som et av Europas eldste. Senere ble
Universitetet i Wrocław grunnlagt i 1505 av polske Władysław II av Böhmen og
Ungarn, Universitetet i Wilno (nå Vilnius) i 1579 av Stefan Báthory,
Universitetet i Poznań i 1611 av Sigismund III Vasa og Universitetet i Lwów (nå
Lviv) i 1661 av Jan II Kasimir. Senere opplevde polsk vitenskap en viss
stagnasjon på grunn av at landet ble sterkt svekket og ødelagt etter en rekke
kriger i det 17. og begynnelsen av det 18. århundre. Under Polens kunstelskende
konge Stanisław August Poniatowski begynte den imidlertid å blomstre opp igjen.
Blant annet ble verdens første utdanningsdepartement opprettet i 1773 (Komisja
Edukacji Narodowej). Under Polens delinger og andre verdenskrig virket
utdanningsinstitusjonene som undergrunnsinstitusjoner i skjul for
okkupasjonsmaktene. Det polske skolesystemet ble reformert i 1999. Grunnskolen
ble da kortet ned fra åtte til seks år, mens den fireårige overgrunnskolen ble
delt i en treårig ungdomsskole og en treårig videregående skole. Den gamle
karakterskalaen (2, 3, 4, 5) ble utvidet med to nye karakterer; 1 og 6.

Per 1. januar 2007 finnes det 891 byer i Polen. Den minste av byene,
Wyśmierzyce, teller bare 884 innbyggere, mens den største, Warszawa, med sin
befolkning på 1 700 000 er to tusen ganger større.

De fleste av de store byene er hovedstedene i provinsene (voivodskaper). Foruten
de to store byer, Gdańsk og Szczecin, de fleste av dem ligger i de sentrale og
sørlige deler av landet.

Gdynia, Częstochowa, Radom og Sosnowiec er de store byene som er ikke setene av
provinsielle myndigheter. Disse og mellomstore byer er setene av autoriteter av
fylker (powiat), for eksempel Gniezno, Piotrków Trybunalski, Augustów, Police og
Wadowice. Små byer, eksempelvis Kazimierz Dolny og Nowe Warpno, er sete for
urbane og rurale kommuner.

Øverschlesiske industriområde med sentrum av agglomerasjon i Katowice er den
mest befolkede samling av byer i Polen (over 2,8 millioner mennesker).

Polsk kultur har en rik tusenårig historie, med påvirkning fra både vest og øst.
I dag kan man se disse påvirkningene i polsk arkitektur, folklore og kunst.
Verdenskjente polakker inkluderer Pave Johannes Paul II, Marie Curie, Kazimierz
Pułaski, Tadeusz Kościuszko, Nikolaus Kopernikus, Frédéric Chopin og mange
andre.

Polsk litteratur daterer tilbake til 1100-tallet, med berømte diktere som
Mikołaj Rej, Jan Kochanowski, Adam Mickiewicz, Juliusz Słowacki, Zygmunt
Krasiński, Cyprian Kamil Norwid, Stanisław Wyspiański, Czesław Miłosz, Wisława
Szymborska og forfattere som Henryk Sienkiewicz, Bolesław Prus, Władysław
Reymont, Witold Gombrowicz, Joseph Conrad, Stanisław Lem og Ryszard Kapuściński,
for å nevne noen få.

Den polske kunsten har med sin unike karakter alltid gjenspeilet verdensmoter.
Polens uskrevne nasjonalmaler Jan Matejko brukte mange viktige historiske
hendelser i maleriene sine.

Av berømte polske filmregissører kan nevnes Oscar-vinnende Roman Polański,
Andrzej Wajda, Zbigniew Rybczyński, Janusz Kamiński og Oscar-nominerte Krzysztof
Kieślowski, i tillegg til verdenskjente skuespillere som Pola Negri og Helena
Modrzejewska. Store navn i musikkhistorien er polske Frédéric Chopin og Henryk
Wieniawski, så vel som Krzysztof Penderecki, Witold Lutosławski og Karol
Szymanowski.

Berømte retter fra det polske kjøkken, som er en blanding av slaviske, jødiske
og utenlandske kulinariske tradisjoner, er blant annet kiełbasa (polsk pølse),
barszcz (rødbetesuppe), pierogi' (piroger), gołąbki (kålruller), kotlety
schabowe (polske svinekoteletter) og bigos (tradisjonell polsk stuing). Blant
tradisjonelle polske desserter finnes pączki (polske smultringer,
berlinerboller) og pierniki (polske pepperkaker), for å nevne noen få.

Den mest populære sporten i Polen er fotball, skjønt det er speedway som trekker
til seg flest tilskuere på tribunene. Polske utøvere av denne sportsdisiplinen
som Tomasz Gollob, Jarosław Hampel og Rune Holta oppnår stadig internasjonal
suksess. I nyere tid har også Robert Lewandowski oppnådd store suksesser i
Europa. Andre populære sporter er volleyball (særlig etter at Polen sikret seg
gull i Europamesterskapet 2003 og 2005, sølv i Verdensmesterskapet 2006 og vant
Verdensmesterskapet i 2014) og basketball. I det siste har også tre andre
sporter kommet i søkelyset – skihopp etter Adam Małysz’ og Kamil Stoch
suksesser, Formel 1 takket være Robert Kubica og svømming som følge av blant
annet Otylia Jędrzejczaks medaljer.

EM i fotball 2012 ble arrangert i Polen og Ukraina. De polske vertsbyene var
Warszawa, Gdańsk, Wrocław og Poznań.



